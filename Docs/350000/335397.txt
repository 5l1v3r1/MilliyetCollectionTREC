<DOC>
<DOCNO> 335397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/spor/spo01.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Yıldırım Demirören'den Sus emri 
</HEADLINE>
<TEXT>


Beşiktaş Başkanı, tek tek yöneticilerini aradı, Fenerbahçe Başkanı Aziz Yıldırım'a kimsenin yanıt vermemesini istedi. Demirören, "Bir kelime bile yorum yapmayın. Galibiyetin tadını çıkarın" dedi 

BİLAL MEŞE 


Beşiktaş Başkanı Yıldırım Demirören, önceki gün İTÜ'de düzenlenen panele katılan ve Siyah - Beyazlılar'ın taraftarını ağır bir dille suçlayan Fenerbahçe Başkanı Aziz Yıldırım ile ilgili olarak yöneticileri uyardı. 
Yöneticilerini tek tek arayan genç başkan, "Sakın ola Aziz Yıldırım'ın açıklamalarına kimse yanıt vermesin. Hiç kimse konuşmayacak, yorum dahi yapmayacak. Sizlerden rica ediyorum, bu konuda hassas hareket edin, en ufak yorumdan kaçının. Polemiklere neden olacak sözler söylemeyin. Sadece ve sadece galibiyetin zevkini çıkarın" diye konuştu. 

Yönetim destekledi 
Başkanı Demirören'in bu isteğine yönetim kanadından da büyük destek geldi. Bazı yöneticiler, "Ağır bir yenilgi aldılar, konuyu farklı platforma çekmek istiyorlar. Biz polemiklere asla girmeyeceğiz, tarihi galibiyetin tadına varacağız. Kim şampiyon olursa olsun, bizi fazla ilgilendirmiyor. Ancak bir gerçek var ki, bu galibiyet uzun yıllar konuşulacak" ifadelerini kullandı. 

Okan, Ümraniye'de 

Beşiktaş, Konyaspor maçının hazırlıklarını dün akşamki antrenmanla sürdürdü. Rıza Çalımbay, çabukluk çalışması ve çift kale maç yaptırdı. İdmana sakat Ahmet Yıldırım ve Ali Güneş katılmadı. Ankaragücü'nde kiralık oynayan Okan Koç da tesislere geldi. Çalımbay, Okan ile gelecek sezona yönelik bir görüşme yaptı. 

Transfer için işbaşı haftaya 

Beşiktaş Yönetimi, yeni sezonla ilgili transfer çalışmalarına önümüzdeki hafta içinde başlayacak. Teknik Direktör Rıza Çalımbay, Antrenör Gökhan Keskin, Zeki Önatlı'nın yanı sıra Başkan Yıldırım Demirören'in danışmanı Sinan Engin'in yaklaşık iki aydır süren transfer çalışmaları ve hazırlanan raporda belirtilen isimlerin yer aldığı torba , tartışma açılacak. 
İlk etapta, teknik kadronun vereceği rapor doğrultusunda takımdan gönderilmesi düşünülen oyuncuların isimleri saptanacak, ardından da güçlü bir kadro oluşturmak için kollar sıvanacak, dış transfer için düğmeye basılacak. 

Gerçek Beşiktaşlı 

Fenerbahçe derbisinde galibiyet golünü atan Koray Avcı, "Şimdi gerçek Beşiktaşlı oldum" diye konuştu 

SÜLEYMAN HATISARU 

Rıza Çalımbay ile birlikte Beşiktaş'a gelen, futboluyla Siyah - Beyazlılar'ın takdirini kazanan Koray Avcı, Fenerbahçe karşısında galibiyet golünü atarak tarihe geçti. 
Arkadaşlarına yardım olması açısından ileri çıktığını belirten Koray, "Maçtan önce gol atacağımı düşünüyordum. Herkes bana bu maçta gol atmamın Beşiktaşlı olmam için en önemli etkenlerden biri olduğunu söylemişti. Karşılaşma boyunca çok kötü iki şutum da vardı. İlk defa top ayağıma çok güzel oturdu. Dünyanın en önemli kalecilerinden birine de böyle bir gol atmam çok iyi oldu" dedi. 
Rıza Çalımbay için açılan pankartın kendilerini motive ettiğini söyleyen Siyah - Beyazlı futbolcu, konuşmasına şöyle devam etti 
"Rıza Çalımbay, teknik direktörlükten öte, çok değerli bir insan. Futbolu bıraktıktan sonra da devamlı yanımda olmasını isteyeceğim insanlardan biri. Onunla çalışmak bana zevk veriyor. Bana güvendiğini biliyorum. O, beni çok sevdiğinden değil, başarılı olacağımı bildiği için getirdi. Ama henüz Rize'deki gibi oynayamıyorum. Yeni bir takıma gelmenin zorluklarını yeni yeni aşıyorum. Zor durumdaki bir kadronun içine girmiştim. Hem takım, hem de ben yavaş yavaş toparlanıyoruz." 

Bayülken'e son görev 

Beşiktaş Erkek Basketbol Takımı'nın eski Antrenörü İhsan Bayülken'in babası Ercüment Bayülken'in cenazesi dün toprağa verildi. Levent Camii'ndeki törene, Beşiktaş eski Başkanı Serdar Bilgili, Teknik Direktör Rıza Çalımbay, yöneticilerden Kenan Öner, Bülent Deriş ve Süleyman Eren, Kaptan Tayfur ve basketbol takımı oyuncuları katıldı. Bilgili, Fenerbahçe galibiyetinden dolayı Rıza hocayı kutladı. 

'3-4' marka oluyor 

Fenerbahçe galibiyetinin ardından başarılı bir pazarlama kampanyası gerçekleştiren Beşiktaş Yönetimi, maçın skoru olan "3-4"ü markalaştırmak için çalışmalara başladı. Pazarlama ve Sponsorluklar Komitesi Başkanı Murat Ürünsak, bu marka altında bay, bayan ve çocuk ürünleri piyasaya sürüleceklerini belirtti. 

'Çocuktum bilmiyordum ' 

Tümer Metin, Ahmet Dursun ve Ali Güneş dün Yeşilköy Ermeni Okulu'ndan Yetişenler Derneği'nin düzenlediği panele katıldı. Lisede futbolcular izleyenlerin sorularını yanıtladı. Eski Fenerbahçeli Ali, gerçek bir Beşiktaşlı olduğunu göstermek için derbide her şeyini ortaya koyduğunu söyledi, "Çocukken futboldan anlamıyordum ve Fenerbahçe'yi tutuyordum" dedi. 

Fotomodel Pascal Nouma 

BJK ürünlerini Pascal Nouma tanıtacak. Resmi ürünlerinin tanıtımı için Fransız yıldızdan yararlanmak isteyen Kartal, yeni sezon için anlaştığı Umbro'nun spor malzemelerinin katalog ve reklam çekimlerinde Nouma'yı manken olarak kullanacak. Golcünün de bu teklifi kabul ettiği belirtildi. 

Biletlere damping 

Fenerbahçe maçının ardından İnönü Stadı'nı doldurmak isteyen Beşiktaş Yönetimi, biletlerde de indirime gitti. 23 Nisan'daki Konyaspor maçının biletlerini satışa çıkaran Siyah - Beyazlılar, eski açık tribünü 7, yeni açık tribünü ise 9.5 YTL'den satışa sundu. Kapalı biletleri ise 39 ve 61, numaralı biletler 78 YTL'den satılıyor. 


</TEXT>
</DOC>
