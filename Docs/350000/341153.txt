<DOC>
<DOCNO> 341153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun19.html </URL>
<DATE> 2005/05/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Direnişçi avı Suriye sınırına kaydı 100 ölü, 20 ABD askeri yaralı 
</HEADLINE>
<TEXT>

     Irak’ta helikopter ve savaş uçakları desteğindeki Amerikan güçlerinin Suriye sınırında düzenlediği operasyon 3. gününe girdi. 
     Irak’taki Amerikan ordusundan yapılan açıklamada, cumartesi gecesi Suriye sınırı yakınlarındaki Kaim’de başlayan ve son 6 ayın en büyük operasyonu olan "Matador Operasyonu"nda, şu ana dek 100 civarında direnişçinin öldürüldüğü belirtildi. 
     Amerikan deniz piyadelerinden Yüzbaşı Jeffrey Pool, dün gece Kayim’de Amerikan kampından 7 kilometre mesafede direnişçilerin karşı saldırı girişiminde bulunduğunu söyledi. 
     Pool, direnişçilerin roketatar, hafif silahlar ve 2 bomba yüklü araçla Amerikan devriyesini hedef aldığını, Amerikan tarafından ölen olmazken 10 kadar direnişçinin teslim olduğunu belirtti. 
     Amerikan güçleriyle birlikte hareket eden Los Angeles Times gazetesinin muhabiri, operasyonda 20 kadar Amerikan askerinin yaralandığını açıklarken, bu bilgi Amerikan ordusunca henüz doğrulanmadı. 
     New York Times gazetesi de dün, Amerikan savaş uçağı F-15E’den, Kayim civarındaki direnişçilere karşı pazar günü yaklaşık 220 kilo ağırlığında lazer güdümlü 2 bomba atıldığını aktardı. 
     Bu arada, bu sabah Ubeydi, Romana ve Karabila’da da çatışmalar olduğu, Kayim’de çok sayıda kişinin evlerini terk ederek bölgeden kaçtığı belirtildi. 
     Amerikalı yetkililer, Ebu Musab Zerkavi’yi yakalamaya yönelik operasyonda da 3 Amerikan deniz piyadesinin öldüğünü doğrulamıştı. 
     Yetkililer, dün dördüncü bir piyadenin daha öldüğünü açıklarken, bu can kaybının saldırı sırasında olup olmadığı konusunda bilgi verilmedi. 
     
</TEXT>
</DOC>
