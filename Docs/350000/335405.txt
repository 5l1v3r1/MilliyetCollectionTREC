<DOC>
<DOCNO> 335405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/spor/spo09.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakkinen döndü 
</HEADLINE>
<TEXT>


Formula 1'in Finli eski şampiyonu, Almanya Touring Car yarışı DTM ile 3.5 yıl sonra yeniden pistlerde boy gösterdi 


Formula 1'in 1998 ve 1999 sezonlarında McLaren takımıyla şampiyonluğa ulaşan ancak daha sonra ani bir kararla pistlere veda eden Mika Hakkinen, bu ayrılığa 3.5 yıl dayanabildi. Almanya Touring Şampiyonası DTM'de bu sezon AMG - Mercedes takımıyla pistlere dönüş yapan Fin yıldız, ilk tecrübesini yaşadığı Almanya Hockenheim'da yarışta sekizinci oldu. İlk üçü Mercedes'ten Jean Alesi, Gerry Paffet ve Bernd Schneider'ın elde ettiği DTM'in sezon açılışında Hakkinen, belki istediği sonucu elde edemedi ama şampiyona Hakkinen'in katılmasıyla ilgi patlaması yaşadı. Hafta sonunda pistte yüzbini aşkın kişi yarışı takip ederken, TV reytingi de 2.5 milyon kişiyle rekor kırdı. DTM araçlarının F1'e göre çok farklı olduğunu söyleyen Hakkinen, "Birkaç yarış sonra daha iyi sonuçlar alabilirim" diye konuştu. 11 yarışlık DTM yarışının 10. ayağı 2 Ekim'de İstanbul Speed Park pistinde koşulacak. 


</TEXT>
</DOC>
