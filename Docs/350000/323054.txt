<DOC>
<DOCNO> 323054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/guncel/agun.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşargil günlerinin 'talihli' hemşiresi 
</HEADLINE>
<TEXT>


Prof. Gazi Yaşargil, "eğitim vakası" seçtiği Hatice Özden'i bugün ameliyat edecek. Beynindeki tümöre deva arayan hemşire, "Piyango bile böyle sevindiremezdi" diyor 

YILDIZ YAZICIOĞLU Ankara 

Dünyanın tanıdığı beyin cerrahı Prof. Dr. Gazi Yaşargil, beyin tümörlerine karşı uygulanabilecek son mikrocerrahi yöntemlerini genç hekimlere öğretmek amacıyla düzenlenen "3. Prof. Dr. Gazi Yaşargil Günleri" kapsamında bugün hemşire Hatice Özden'i ameliyat edecek. 

Hekimler izliyor 
35 yaşındaki Özden, "Ameliyat korkusunu pek hissetmiyorum. Piyango çıksa bu kadar sevinçli olamazdım" dedi. 
Bayındır Hastanesi'nce düzenlenen "3. Prof. Dr. Gazi Yaşargil Günleri" sürüyor. Bayındır Hastanesi ve Prof. Dr. Haluk Deda'nın davetiyle 3 yıldır Türkiye'ye gelen Yaşargil, kendi seçtiği 3 hastayı ameliyat ediyor. Bu ameliyatlar, hekimlere de izlettiriliyor. 

2 çocuk annesi 
Önceki gün Portekizli bir çocuğu ameliyat eden Yaşargil, bugün de beynindeki tümör yayıldığı için "eğitim vakası" olabileceğine karar verdiği Özden'i ücretsiz ameliyat edecek. 
Kızılcahamam Devlet Hastanesi Acil Servis'te hemşirelik yapan, 14 ve 15 yaşlarında 2 kız çocuğu annesi Özden, beynindeki tümörün ilk kez 2003'te geçirdiği baygınlık sonrası saptandığını belirtti. Beyninde her gün yaygınlaşan tümöre karşı tedavilerden sonuç alamadığını söyleyen Özden, Yaşargil'le tanışmasını şöyle anlattı 

'Haydi hazırlan' 
"Gazi Yaşargil adını, hastalığımla birlikte duydum. Geçen yıl Bayındır'da ışın tedavisi görürken görüştük. Tedavi sonucunu beklememi, tekrar geldiğinde beni göreceğini söyledi. Tedavim sonuçsuz kaldı". 
Yaşargil'in salı günü kendisini çağırdığını anlatan Özden, "Son beyin tomografimi inceledi. 'Hazırlan, ameliyat edeceğim' dedi. Bu kadar talihli olduğumu bilmiyordum" diye konuştu. Yaşargil'e çok güvendiğini vurgulayan Özden, eşinin kendisinden endişeli olduğunu kaydetti. 

Portekizli çocuk iyi 

Portekizli 9 yaşındaki bir erkek çocuğunu önceki gün ameliyat eden Yaşargil, özgün tekniğiyle beynin orta kısmındaki tümörü çıkardı. Doktor anne ve mühendis baba, epilepsi hastası çocuklarının nöbetlerine çare bulamayınca Yaşargil'den ameliyat talebinde bulundu ve onun davetiyle çocuklarını Türkiye'ye getirdi. Prof. Dr. Haluk Deda, yoğun bakımdaki çocuğun durumunun iyi olduğunu belirterek, Yaşargil'in dün ameliyat ettiği ikinci hasta hakkında ise açıklama yapamayacaklarını söyledi. 


</TEXT>
</DOC>
