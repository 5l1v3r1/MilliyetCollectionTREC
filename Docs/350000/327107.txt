<DOC>
<DOCNO> 327107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonspo39.html </URL>
<DATE> 2005/03/25/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Emre Belözoğlu, FC İnter'i rahatsız etti... 
</HEADLINE>
<TEXT>

     Milli futbolcu Emre Belözoğlu'nun, Vatan gazetesine verdiği demece istinaden İtalyan basınında yer alan ifadeleri, FC İnter Kulubü'nde rahatsızlık yarattı. 
     FC İnter tarafından yapılan resmi açıklamada, Emre'nin, Türkçe'den İtalyanca'ya yapılan çeviride hata söz konusu olduğunu ileri sürdüğü belirtildi ve ''Kulüp, Emre Belözoğlu'nun bu sözlerini nazarı itibara almakla birlikte, oyuncunun İtalya'ya dönüşü sonrasında sunacağı belgeleri incelemeyi kararlaştırmıştır'' denildi. 
     La Gazzetta dello Sport, bugünkü nüshasında, Emre'nin bir Türk gazetesine verdiği demeci, ''Aslında Milan'ı seçmeliydim'' başlığıyla haber konusu yapmıştı. Haberde, Emre'nin halen top koşturmakta olduğu FC İnter'den rahatsız olduğunu ve sezon sonunda ayrılmayı planladığını söylediği belirtilmişti. 
     Emre'nin gazetede yer alan demecinde şöyle dediği ileri sürülmüştü 
     ''AC Milan'ı değil, FC İnter'i seçmiş olmakla aslında hata ettim. Zira İtalya'ya gitmeye karar verdiğimde, bana AC Milan'dan da teklif vardı. Hata yapmış olduğumu artık itiraf etmek zorundayım. Zira FC İnter, istikbali olmayan bir takım. AC Milan'ın düzeyine çıkması asla mümkün değil.'' Emre'nin, FC Inter Teknik Direktörü Roberto Mancini'yi de eleştirerek, şu ifadeleri kullandığı belirtilmişti 
     ''Teknik direktörün sabit fikirleri var. Bana iyi bir oyuncu olduğumu, ama kafasındaki takımın da belirli olduğunu söylemişti. Onun Stankoviç, Mihajloviç ve Veron'u oynatmak istemesini anlıyorum. Ama düşüncelerinde bu denli ısrarlı olacağını, asla değişikliğe yanaşmayacağını tahmin edememiştim. Hep aynı oyunculara görev veriyor.'' 
     
     EMRE ''İFADELERİM ÇARPITILMIŞ DURUMDA'' 
     Ancak FC İnter bugün yaptığı resmi açıklamada, Emre'nin bu sözleri yalanladığını belirtti. 
     Emre, FC İnter'in resmi web sayfasında yayınlanan beyanatında, La Gazzetta dello Sport'ta yayınlanan haber ve kendisine atfedilen sözler konusunda şunları söyledi 
     ''Elimde olmaksızın bir sorun yaratılmasına sebebiyet verdiğim için üzgünüm. Benim milli takım kampında verdiğim kısa bir beyanatta yer alan sözlerin anlamı, Türkçe'den İtalyanca'ya çevrilirken çarpıtılmış durumda. Ben İnter'i hedef alan ifadeler kullanmadım. Bu türden bir amacım da yoktu. İtalya'ya dönerken, beraberimde gerekli belgeleri de götürerek kötü bir şey söylememiş olduğumu kanıtlayacağım.'' FC İnter Kulübü, Emre'nin bu sözlerini aynen aktararak, Türk oyuncunun hala forma giydiği kulübü aleyhine konuşup konuşmadığının söz konusu belgeler ışığında inceleneceğini de kaydetti. 
     
</TEXT>
</DOC>
