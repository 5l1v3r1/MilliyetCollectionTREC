<DOC>
<DOCNO> 317239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonsiy03.html </URL>
<DATE> 2005/02/21/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Burhan Kuzu da Başbakan'dan randevu alamamış 
</HEADLINE>
<TEXT>

     Kültür ve Turizm Bakanlığı göreviyle AKP'den istifa eden Isparta Milletvekili Erkan Mumcu'nun "Erdoğan'la görüşemediğine" ilişkin açıklamasının ardından TBMM Anayasa Komisyonu Başkanı Burhan Kuzu'nun da yaklaşık bir aydır Başbakan Recep Tayyip Erdoğan'dan randevu alamadığı öğrenildi. 
     Burhan Kuzu, 17 Aralık'ta AB'den müzakere tarihi alınmasının ardından Başbakan Erdoğan'ın da desteklediği başkanlık sistemi tartışmasını başlatmak için harekete geçti. Başkanlık sistemine ilişkin önereceği formülün esaslarını belirleyen Kuzu, Erdoğan'la bir görüşme yapıp onayını aldıktan sonra tartışmanın startını verme karar aldı. Tam başkanlık sistemi tartışmalarının alevlendiği sırada yaklaşık bir ay önce Kuzu, Erdoğan'la görüşmek için randevu talebinde bulundu. Ancak Kuzu Erdoğan'ın özellikle "Yurt dışı temaslarından kaynaklı programının yoğunluğu" nedeniyle randevu alamadı. 
     Kuzu, Erdoğan'la görüşme yapmadan başkanlık sistemi konusunda tartışma başlatamadığı için randevu taleplerini sürdürdü. Ancak geçen bir ayı aşkın sürede programının yoğunluğu nedeniyle Kuzu Erdoğan'la görüşme şansı bulamadı. 
     
     ERDOĞAN MİLLETVEKİLLERİNİN ŞİKAYETLERİNİ DİNLEYECEK 
     Kuzu'nun dışında da AKP içinde çok sayıda milletvekilinin Başbakan Erdoğan'a ulaşamadıklarından yakındığı öğrenildi. Mumcu'nun istifasının ardından bu yakınmaların artması üzerine Başbakan Erdoğan'ın önümüzdeki günlerde milletvekilleriyle görüşmesi planlandı. Buna göre Erdoğan, daha önce Kızılcahamam kampında görüşemediği yaklaşık 200 kadar milletvekilini gruplar halinde kabul edecek. Erdoğan'ın milletvekillerinin kabine revizyonundan, tasarı, atama ve görevden almalara kadar birçok konuda milletvekillerinin şikayetlerini dinleyecek. 
     
</TEXT>
</DOC>
