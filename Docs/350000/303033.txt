<DOC>
<DOCNO> 303033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/soneko17.html </URL>
<DATE> 2005/01/03/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Tüzmen 2004 ihracatımız yeni bir rekora imza attı 
</HEADLINE>
<TEXT>

     Devlet Bakanı Kürşad Tüzmen, 2004 yılında ihracatın 'yeni bir rekora' imza attığını belirtirken, ''ihracatımız bir önceki yıla göre yüzde 33.7 oranında artarak, 64 milyar 10 milyon 231 bin dolar oldu'' dedi. 
     Tüzmen'in, Dış Ticaret Müsteşarlığı'nda DTM , TİM Başkanı Oğuz Satıcı ve Dış Ticaret Müsteşarı Tuncer Kayalar ile birlikte düzenlediği basın toplantısına, DTM yetkilileri ve ihracatçılar ile Eximbank Genel Müdürü Ahmet Kılıçoğlu da katıldı. 
     Tüzmen'in basın toplantısında verdiği bilgiye göre, 2004 yılında tarım sektörünün ihracatı bir önceki yıla göre yüzde 24.7 artışla 7 milyar 591 milyon 806 bin dolar, sanayi sektörünün ihracatı yüzde 34.8 artışla 55 milyar 219 milyon 236 bin dolar, madencilik sektörünün ihracatı yüzde 42.5 artışla 1 milyar 199 milyon 189 bin dolar oldu. Tarım sektörünün ihracattaki payı 11.9, sanayi sektörünün 86.3, madencilik sektörünün ise 1.9 oldu. 
     Tüzmen, 2003 yılında dünyanın en büyük 26. ihracatçı ülkesi konumuna yükselen Türkiye'nin, yeni rakamlarla, sıralamada daha da yukarılara tırmanacağını söyledi. 
     İhracatçıların Türkiye'nin gerçek kahramanları olduğunu belirten Tüzmen, ''2004 yılında ihracatçılarımız, ülkemizin moral ve güven kaynağı oldular'' dedi. 
     
</TEXT>
</DOC>
