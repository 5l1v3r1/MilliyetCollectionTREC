<DOC>
<DOCNO> 306267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonyas13.html </URL>
<DATE> 2005/01/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Spielberg, Lincoln'ün hayatını filme çekiyor... 
</HEADLINE>
<TEXT>

     Sinemanın ''harika çocuğu'' Steven Spielberg, bir suikaste kurban giderek hayatını kaybeden ABD Başkanı Abraham Lincoln'un hayatını filme aktarıyor. Filmde Lincoln'u ünlü aktör Liam Neeson canlandıracak. 
     Variety'nin internet sitesinde yer alan habere göre, Steven Spielberg, Tom Cruise'un başrolünü üstlendiği ''The War of the Worlds'' adlı dev prodüksiyonun ardından başka bir ilgi çekici yapım için kamera arkasına geçecek. 
     Pulitzer ödüllü Doris Kearns'ün ''The Uniter The Genius of Abraham Lincoln'' adlı kitabından beyazperdeye aktarılacak yapım, Dreamworks film şirketinin imzasını taşıyacak. Şirketin, Spielberg'in projeye ilgi duyması nedeniyle 2001 yılında kitabın yayın haklarını satın aldığı ve o günden bu yana ünlü yönetmenden sinyal beklediği ifade edildi. 
     Senaryosunu Paul Webb'in kaleme aldığı filmin çekimlerine önümüzdeki yıl başlanmasının planlandığı belirtildi. 
     
     ÖNCE TOM HANKS'E TEKLİF GÖTÜRÜLMÜŞTÜ 
     Abraham Lincoln'un yaşamı boyunca yürüttüğü köleliğe karşı mücadelesinin işlendiği film için daha önce Oscarlı aktör Tom Hanks'e teklif götürülmüştü. 
     Daha sonra ''Schindler'in Listesi'' filminde birlikte çalıştığı Liam Neeson'da karar kılan Spielberg, 3 yıldır üzerinde uğraştığı proje için ünlü aktör Neeson ile el sıkıştı. 
     ABD'nin 6. Başkanı olan Abraham Lincoln, yaşamı boyunca köleliğe karşı mücadele etti. Siyahlar, Başkan Lincoln'ün kararnamesiyle 1862'de özgürlüklerine kavuştu. ABD'de en sevilen başkanlardan olan Lincoln, 15 Nisan 1865 tarihinde Washington'daki Ford's Theatre'da aktör John Wilkes Booth'un kurşunlarına hedef olarak hayata veda etti. 
     
</TEXT>
</DOC>
