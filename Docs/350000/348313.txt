<DOC>
<DOCNO> 348313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sontur06.html </URL>
<DATE> 2005/06/02/ </DATE>
<TIME> 05.00 </TIME>
<AUTHOR>  </AUTHOR>
<HEADLINE>
Oğlu için kendini kurşunlara siper etti 
</HEADLINE>
<TEXT>

     Mesut IŞIK-Şenol AYDIN Kocaeli DHA 

      GEBZE’de yaklaşık 10 aydan bu yana dükkan kirasını ödemediği ileri sürülen 35 yaşındaki Mehmet Bakır ile dükkan sahipleri arasında çıkan kavgada, kiracı Mehmet Bakır’ın ateş açması sonucu, kendisini oğlu Kenan Yılmaz’a siper eden 52 yaşındaki dükkan sahibi Ali Kemal Yılmaz ağır yaralandı. 
     Kazım Karabekir Mahallesi Genç Osman Caddesi’nde kömürcülük yapan Mehmet Bakır, iddiaya göre 10 aydan beri dükkan kirasını ödemedi. Dükkan sahibi Ali Kemal Yılmaz yanına oğlu Kenan Yılmaz’ı da alarak, bu sabah kömürcü dükkanına gitti. Dükkan sahibi, Mehmet Bakır’dan ya kirayı ödemesini, ya da dükkanı boşaltmasını istedi. 
     Bu görüşme sırasında başlayan tartışma bir anda kavgaya dönüştü. Görgü tanıklarının ifadesine göre Mehmet Bakır, yanında taşıdığı tabancasını çekerek kendisine küfür ettiği ileri sürülen Kenan Yılmaz'a doğrulttu. Silahın oğluna doğrultulduğunu gören baba Ali Kemal Yılmaz, hemen önüne geçip kendisini kurşunlara siper etti. Kenan Yılmaz yara almazken, vücuduna 3 mermi isabet eden fedakar baba ağır yaralandı. 
     Önce Gebze Devlet Hastanesi’ne kaldırılan Ali Kemal Yılmaz, daha sonra Kartal Eğitim ve Araştırma Hastanesi’ne sevkedildi. Öfkeli kiracı Mehmet Bakır ise olayın ardından bir otomobile binerek olay yerinden kaçtı. 
     
</TEXT>
</DOC>
