<DOC>
<DOCNO> 333037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonspo40.html </URL>
<DATE> 2005/04/13/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Şenol Güneş Trabzonspor'a geldiğim için pişman değilim... 
</HEADLINE>
<TEXT>

     Trabzonspor Teknik Direktörü Şenol Güneş, Trabzonspor'a geldiği için bir pişmanlık yaşamadığını söyledi. 
     Şenol Güneş, Trabzonspor ile anlaşmadan önce bordo-mavili kulübün yönetim kurulunun ve kamuoyunun Trabzonspor'a gelmesi konusunda bir baskısının olduğunu belirterek, şöyle konuştu 
     ''En son uçağa bindim, Trabzon'a geldim. Taraftarlar karşıladı. Kulübe geldik ve evet dedik. Ben birşeye 'evet' dedim mi o iş biter zaten. Gelişimde isteksizlik yoktu ama konuşmalar bizi o noktaya getirdi. Ben, Türkiye'de çalışmayı düşünmüyorum açıklaması yaptım. Bir sözü kullanmam, kullandım mı da geri dönmem. İlk defa kendimi o konuda ezik hissediyorum. Trabzon'a geldiğimde o sözümü çiğnemiş oldum. Onun ezikliği hala içimde var. Ama Trabzon'a geldiğim için asla pişman değilim.'' Trabzonspor'un iyi yolda olduğunu ve kendilerinden başarı beklendiğinin de farkında olduğunu kaydeden Güneş, ''Bizden başarı beklendiğini biliyorum. 4 maçta kaybettiğimiz 8 puanla hala ayıplanıyoruz. Şartlar ne olursa olsun Trabzonspor, iyi futbol oynayan bir takım olacaktır. Bu sözü veriyorum. Şampiyonluk gelebilir ama bir takım iyi futbol oynamadan şampiyon olmamalı. Biz iyi futbol oynayarak şampiyon olmak istiyoruz. Üzerimizde çok büyük baskı var'' diye konuştu. 
     
     GÖKDENİZ YORUMU 
     Gökdeniz'in, hem kenti hem de takımı sevdiğini dile getiren Güneş, şunları kaydetti 
     ''Burada büyüdü ama sen tepki koyarsan, ben kızarsam, ekonomik olarak da başkası daha fazla verirse gider. Bunları ortadan kaldırmaya çalışıyoruz. Trabzonspor Avrupa'ya çıktığında, Gökdeniz ile başarılı olsun. Nasıl Beckham'dan bahsediliyorsa, ondan da bahsedilsin. Biz bunu istiyoruz.'' Gökdeniz'in tam olarak yıldız bir oyuncu olmadığını, bu oyuncunun yıldız olmaya aday olduğunu belirten Güneş, ''Yıldız oyuncu dediğin zaman sahada soğukkanlılığı ve tecrübesiyle maç kurtarabilen oyuncu olmalıdır. Yani Gökdeniz, maç içinde maç kurtaran adam olmalı. Gökdeniz, bu vasıflara uygun bir oyuncu. Ancak daha da tecrübeli olması lazım. Onun adının sahada olması bile rakibi ürkütmeli ve başarısıyla tavana vurmalı. Oyuncularımızın birçoğu bu yolda ilerliyorlar. Zaman geçtikçe, bu vasıfların hepsini kazanacaklar'' diye konuştu. 
     Trabzonspor Kulübü'nün kurumsallaşmada çok büyük aşamalar kaydettiğini de vurgulayan Güneş, ''Kurumsallaşma yolunda emin adımlarla ilerliyoruz. Ancak kulüpte radikal kararlarla birlikte profesyonelleşme olması şart. Yani bazı konularda köklü değişiklikler yapmamız lazım. Trabzonspor'un ekonomik yapısını iyi oturtmamız gerek'' dedi. 
     
</TEXT>
</DOC>
