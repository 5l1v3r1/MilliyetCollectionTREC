<DOC>
<DOCNO> 333187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/spor/spo01.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'ye Trabzon taktiği 
</HEADLINE>
<TEXT>


Rıza Çalımbay, Bordo - Mavililer'in etkili oyuncularını susturarak zafere ulaştıklarına dikkat çekti, "Aynı taktiği bu maça uygulayacağız" dedi 

BİLAL MEŞE 


Beşiktaş Teknik Direktörü Rıza Çalımbay, Fenerbahçe maçı öncesinde Ümraniye'de spor yazarlarıyla bir araya geldi. 
Antrenör Gökhan Keskin, Zeki Önatlı, Bülent Albayrak ve Cengiz Birgen'in de yer aldığı yemekte açılış konuşmasını yapan Çalımbay, "Beşiktaş'ta olmaktan müthiş gurur duyuyoruz. Geçmişte birçok başarıya imza attık. Birçok kupayı müzemize taşıdık. Geçmişteki başarıları bugünlere taşımak için gecemizi-gündüzümüze kattık" dedi. 
Derbiye yönelik iddialı sözlerini sürdüren Çalımbay, "Rakibimizin güçlü olduğu kadar zaafları da bir hayli fazla. Kaldı ki Daum ile oynadım. Ayrıca Bülent Albayrak hocamız onunla çalıştı. Düşünce yapısını çok iyi biliyoruz" diye konuştu. 
Fenerbahçe'nin en güçlü yanının ölü toplar olduğuna dikkat çeken Çalımbay, şöyle devam etti "Bu konuda her türlü önlemimizi alacağız. Trabzon maçını anımsayın. Gökdeniz, Fatih Tekke ve Yattara gibi etkili oyuncuları susturduk, galibiyeti yakaladık. O maçta oyuncularım verilen taktiği dört dörtlük yerine getirdiler. Trabzon taktiğini bu maça uygulayacağız." 

Yıldızlara güveniyor 
Derbide yıldızlarına çok güvendiğini vurgulayan Rıza Çalımbay, "Onlar için büyük bir fırsat. Öne çıkacakları bir derbi. Tam bize göre bir derbi. Fenerbahçe Stadı'nın atmosferi bizim için büyük dezavantaj değil. Kaldı ki takımda yer alan oyuncular, bu atmosferi kaldıracak kadar iyiler ve profesyoneller. Son yılların en iyi maçı olacak" yorumunu yaptı. 

Ve Fulya'ya izin çıktı 

Beşiktaş'ın geleceğinin garantisi gözüyle bakılan proje, Büyükşehir Belediyesi tarafından onaylandı. Başkan Yıldırım Demirören, "Çok mutluyuz. Kendimizi şanslı hissediyoruz" dedi 

BİLAL MEŞE 

Siyah - Beyazlı kulüpte büyük önem gösterilen Fulya projesi için Büyükşehir Belediyesi'nden izin çıktı. Uzun süredir belediyenin onayını bekleyen Beşiktaş yönetimi, olumlu karar çıkmasının ardından büyük sevinç yaşadı. 
Fulya için bir komisyon oluşturan Yıldırım Demirören yönetim, en iyi teklifleri değerlendirip, bir ay içinde iş merkezi için kazma vurmayı hedefliyor. Proje kapsamında iş merkezinin yanı sıra hastane yapılması da planlanıyor. 
Demirören, "Çok önemli bir karar. Kimse merak etmesin, Beşiktaş'a yakışan bir tesis olacak. İnsanların kafalarında soru işaretleri bırakmayacağız. Komisyonda çok bilgili arkadaşlarımız var. Bütün teklifleri alacağız. Beşiktaş'ın menfaatlerini göz önünde bulundurup, en iyisini yapacağız. Bu projenin yapımının bize nasip olması nedeniyle kendimizi şanslı hissediyoruz" dedi. 
Beşiktaş Başkanı, spor yazarları ile yapılan yemekte ise Rıza Çalımbay'a sahip çıkılmasını istedi. Yıldırım Demirören, "Yıkarak, dökerek eleştirirsek onu kaybederiz, hevesi kırılır. Bizler yönetim olarak onun hep arkasında olacağız. Transferde ise hocamız futbolcuyu bulur, biz de bu konunun ekonomik boyutuyla ilgileniriz" dedi. 

Derbi forması nostaljik olacak 

SÜLEYMAN HATISARU 

Fenerbahçe maçının hazırlıklarını dün yaptığı tek antrenmanla sürdüren Beşiktaş, derbi maçına 100. yılda hazırlanan nostalji formasıyla çıkacak. 
Bu arada Siyah-Beyazlılar'ın ısınma hareketleriyle başlayan dünkü idmanda oyuncularını iki gruba ayıran Rıza Çalımbay, bir gruba çabukluk ve top kontrolü, diğerine dar alanda pas çalışması yaptırdı. Gruplar daha sonra yer değiştirerek aynı çalışmayı yineledi. Antrenmanın son bölümünde ise oyuncular 4 takım halinde mini turnuva maçı oynadı. İdmana adalesinde çekme olan Sergen katılmadı. Tecrübeli futbolcunun sakatlığının ciddi olmadığı bildirildi. 

Juanfran Hazırım 

Sezon sonunda Beşiktaş ile bağlarını koparacak olan Juanfran, Teknik Direktör Rıza Çalımbay'a başvurdu, Fenerbahçe maçına hazır olduğunu söyledi. İspanyol oyuncu, sakatlıktan tamamen kurtulduğunu ifade etti. Çalımbay ise, "Ben kimseye forma vermiyorum. Asıyorum, futbolcular gelip kendileri alıyor" diyerek çalışması gerektiğini belirtti. 


</TEXT>
</DOC>
