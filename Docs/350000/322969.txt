<DOC>
<DOCNO> 322969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur14.html </URL>
<DATE> 2005/03/11/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
112'ye alışıyoruz... 
</HEADLINE>
<TEXT>

     İzmir İl Sağlık Müdür Yardımcısı ve 112 Ege Bölge Koordinatörü Dr. Turhan Sofuoğlu, 112 Acil Ambulans Servisi'ne vatandaşların alıştığını ve kolaylıkla ulaştığını belirterek, ''Geçen yıl 48 bin 600 kişiyi hastanelere yetiştirdik'' dedi. 
     Aynı zamanda Acil Ambulans Hekimleri Derneği Başkanlığı görevini de yürüten Dr. Sofuoğlu, AA muhabirine yaptığı açıklamada, İzmir'de 38 istasyonda 40 ambulansla içinde doktor, hemşire, sağlık görevlisi ve şoförün bulunduğu 463 personel ile 24 saat hizmet verdiklerini bildirdi. 
     112 Acil Ambulans Servisi'nin yüzde 70 medikal, yüzde 13 trafik kazaları için arandığını kaydeden Sofuoğlu, şu bilgiyi verdi 
     ''Medikal gruba acil durumlar, hastalıklar giriyor. Baktığımız vakaların yüzde 25'in kalp damar hastalıkları, yüzde 23'ün travma, yaralanma, yüksekten düşme, yüzde 11'ini nörolojik, yüzde 8-9'unu ise solunum sorununu içeriyor. Yüzde 1,5 civarında da ev içinde yaşanan kazalara bakıyoruz. Medikal yardım isteyenlerin yaş ortalaması 40-75 arasında bulunuyor. Bu da İzmir'de emeklilerin fazla olmasından kaynaklanıyor. Trafik kazalarında ise durum tersine işliyor. Servisimiz, en fazla cumartesi ve pazar günleri, gençlerin karıştığı trafik kazalarına yoğunlaşıyor.'' 
     
     18-20 BİN TELEFON İHBARI 
     Geçen yıl 48 bin 600 kişiye hizmet verdiklerini belirten Dr. Turhan Sofuoğlu, ''112'ye'' günde 18-20 bin telefon ihbarı geldiğini, bunların 180'inin gerçek, diğerlerinin ise büyük bir çoğunlukla sağlıkla ilgili olmayan konuları içerdiğini ''bunun da kendilerini zorladığını'' kaydetti. 
     Servisin, sosyal güvenlik durumuna göre, yüzde 43 SSK, yüzde 16 Emekli Sandığı, yüzde 7.5 Bağ-Kur'lu, yüzde 6.5 yeşil kartlı ile hiçbir sosyal güvencesi olmayan yüzde 27 civarında vatandaşa hizmet verdiğini ifade eden Dr. Sofuoğlu, ''Bizden yardım isteyen herkese yardım edip, ücretlerini daha sonra sosyal güvenlik kurumlarından tahsil ediyoruz'' dedi. 
     
     BAŞARI ORANI YÜKSEK 
     112 Acil Ambulans Servisi'nin yüzde 94.3 oranında 10 dakikanın altında adrese ulaştığını savunan Dr. Sofuoğlu, geçen yıl İzmir'de tutulan istatistikte, yüzde 55 vakaya ilk 5 dakikada ''ulaşılma başarısı görüldüğünü'' söyledi. 
     Dr. Sofuoğlu, itfaiye, emniyet, sivil savunma, İzmir Valiliği Kriz Merkezi, meteoroloji ile direk telefon ve telsiz bağlantıları bulunduğunu ve koordineli çalıştıklarını da kaydetti. 
     
</TEXT>
</DOC>
