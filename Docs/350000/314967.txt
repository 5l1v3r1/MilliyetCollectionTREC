<DOC>
<DOCNO> 314967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/guncel/gun03.html </URL>
<DATE> 2005/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanlı aileler ada peşinde 
</HEADLINE>
<TEXT>


Bodrum açıklarındaki 4 adacığın tapusuna sahip olduklarını iddia eden 2 aile, AİHM'ye tazminat almak için başvurmayı planlıyor 

Taki Berberakis - Atina 

İki Yunanlı ailenin Bodrum açıklarındaki 4 adacığın sahipleri olduğunu ileri sürdüğü ve konuyu AİHM'ye taşımayı planladığı iddia edildi. 
Yunanistan'da yayımlanan Apoyevmatini gazetesinin haberine göre, aynı zamanda İtalyan vatandaşlığına da sahip Maglis ve Olimbitis aileleri Çataladalar, Karaada ile Yunanca adı Kuçopi olan bir adacığın sahibi olduklarını iddia etti ve tazminat talebinde bulundu. Osmanlı döneminden tapu sahibi olduklarını öne süren ailelerin tazminat istemiyle Türk adaletine 1992'de başvurduğu, ancak mahkemeden, "Önce veraset vergisini ödeyin" yanıtı alınca başvurudan vazgeçtiği belirtildi. 
Gazete, iki ailenin konuyu AB Komisyonu'nda Türkiye için hazırlanan rapora dahil edilmesi istemiyle de gündeme getirdiğini, ancak AB Komisyonu'nun Genişlemeden Sorumlu üyesi Günter Verheugen'in reddiyle karşılaştığını yazdı. 

5 milyar YTL tazminat 
Ailelerin artık konuyu AİHM'ye taşımayı düşündüğü de haberde yer aldı. Gazete, olası tazminatın 3 milyar euro 5 milyar YTL olduğunu, ailelerin ödemediği veraset vergisinin de yaklaşık 500 bin euroyu 850 bin YTL bulduğunu öne sürdü. 


</TEXT>
</DOC>
