<DOC>
<DOCNO> 335850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sondun39.html </URL>
<DATE> 2005/04/22/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
İtalya'da köpeğini günde 3 kez gezdirmeyen ceza ödeyecek 
</HEADLINE>
<TEXT>

     İtalya'nın Turin kentinde, köpek sahipleri, köpeklerini günde 3 kez gezdirmedikleri sürece 500 avro para cezasına çarptırılacak. 
     Kent konseyi tarafından çıkarılan ve uygulamaya konacak bir yasaya göre hayvan sahiplerinin, besledikleri hayvanın tüylerini boyamaları ve estetik kaygılarla köpeklerinin kuyruğunu kesmek gibi ''hayvanın şeklini değiştirmeleri'' de yasaklandı. 
     Kentte yayınlanan La Stampa Gazetesi, yeni yasayı, ''Turin'de köpeğin tüylü yumuşak bir oyuncağa dönüştürülmesi yasa dışı olacak'' şeklinde duyurdu. Gazete, yasanın uygulanabilmesi için Turin polisinin, büyük ölçüde, ihbarda bulunacak komşulara güvendiğini belirtti. 
     İtalya'da evcil hayvanlara işkence eden ya da onları terk eden sahipleri 10 bin avro para ve 1 yıl hapis cezası alabiliyor, ancak Turin'de yeni yasayla, hayvan hakları daha detaylı kurallarla korunuyor. Örneğin köpeklerin, sahibi bisiklet üzerindeyken yürüyüşe çıkarılmalarına izin veriliyor ama hayvanın çok fazla yorulmaması koşulu bulunuyor. 
     Hayvan sever bir ülke olarak tanınmak istenen İtalya'nın birçok kentinde sokak kedileri yasayla korunuyor. Buna rağmen hayvan hakları örgütleri, İtalya'da her yıl 150 bin köpek ve 200 bin kedinin sokağa terk edildiğini kaydediyor. 
     
</TEXT>
</DOC>
