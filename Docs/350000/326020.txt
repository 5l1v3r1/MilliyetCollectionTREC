<DOC>
<DOCNO> 326020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur35.html </URL>
<DATE> 2005/03/22/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Şehit erin ailesinden 676 milyarlık "rücuen tazminat" davasına tepki 
</HEADLINE>
<TEXT>

     Erzurum'da, 1993 yılında kullandığı askeri aracın devrilmesi sonucu şehit olan Bursalı er Ayvaz Gür'ün ailesi, İçişleri Bakanlığı tarafından haklarında açılan ''Rücuen tazminat'' davası sonucu 676 milyar lira ödemeye mahkum edilmelerine tepki gösterdi. 
     Bursa'nın Orhaneli İlçesi'ne bağlı Gümüşpınar Köyü'nde yaşayan Ayvaz Gür'ün babası Mustafa Gür, oğlunun, 12 yıl önce Erzurum-Tortum karayolunda kullandığı askeri aracın devrilmesi sonucu Jandarma Astsubay Kıdemli Üstçavuş Yaşar Aydın ile birlikte şehit olduğunu söyledi. 
     Şehit Astsubay Aydın'ın eşi Leyla Aydın'ın, 30 Ekim 2001'de İçişleri Bakanlığı aleyhine Ankara 26. Asliye Hukuk Mahkemesi'nde tazminat davası açtığını, dava sonucunda bakanlığın 676 milyar lira tazminat ödemeye mahkum edildiğini anlatan Gür, bakanlığın Aydın'a ödediği bu parayı şimdi ''Rücuen tazminat'' davası açarak kendilerinden tahsil etmeye çalıştığını savundu. Gür, şöyle konuştu 
     ''Kazanın dikkatsizlik ve tedbirsizlik sonucu meydana geldiğini öne sürerek aracı kullanan oğlumu suçlu buldular. Bizim acımız zaten çok büyük. Yıllardır bu acıyı yüreğimizde hissediyoruz. Şimdi de böyle bir tazminatla karşı karşıya kalmak hepimizi derinden yaraladı. Bunun için Bursa Valisi Oğuz Kağan Köksal ile görüştüm. Kendisinden haber bekliyorum.'' Şehit Er'in kardeşi Bayram Gür ise 676 milyar lirayı ödeyecek güçleri olmadığını ifade ederek, ''Değil bağımızı bahçemizi satmayı, oturduğumuz köyü satsak bu parayı ödeyemeyiz. Ancak İçişleri Bakanlığı, ağabeyimi geri getirecekse, ne pahasına olursa olsun bu parayı öderim'' dedi. 
     Bakanlık hakkında dava açan Leyla Aydın ile 2 yıl önce görüştüklerini belirten Gür, Aydın'ın ''Davanın size yansıyacağını bilmiyordum. Böyle sonuçlanacağını bilseydim davayı açmazdım'' dediğini öne sürdü. 
     Şehit Astsubay Aydın'ın eşi Leyla Aydın da Erzurum'un Şenkaya İlçesi'nde görev yapan eşinin Gür ile birlikte Erzurum'dan silah getirmek için yola çıktığını, ancak ikisinin de şehit olduğunu kaydetti. 
     Kazadan sonra ''Araç komutanı'' olan eşi ile erin ''suçlu'' olduğuna ilişkin rapor hazırlandığını, yıllarca süren hukuk mücadelesi sonucu eşinin suçsuz olduğunu kanıtladığını anlatan Aydın, ''Eşim de askeri de göreve giderken şehit oldular, dolayısıyla o aileyle ortak bir acımız var. Şimdi bakanlığın bana ödemesi gereken parayı oğlunuz suçluydu denilip Gür ailesinden tahsil etmeye çalışmasına üzülüyorum'' dedi. 
     
     VALİ KÖKSAL'IN AÇIKLAMASI 
     Bursa Valisi Oğuz Kağan Köksal da yaptığı yazılı açıklamada, konunun Bursa Defterdarlığı Muhakemat Müdürlüğü'nce takip edildiğini bildirdi. 
     Şehit astsubay Yaşar Aydın'ın mirasçılarının İçişleri Bakanlığı aleyhine dava açarak tazminat talebinde bulunduklarını, davanın sonunda İçişleri Bakanlığı'nca 2004 yılında tazminat ödendiğini ifade eden Köksal, şunları kaydetti 
     ''Ödenen bu tazminatın kazanın oluşumunda yüzde 100 kusurlu olan Ayvaz Gür mirasçılarından rücuen tahsili davası açılması için gerekli evrak Bursa Muhakemat Müdürlüğü'ne gönderilmiştir. Ayvaz Gür'ün mirasçıları aleyhine rücu davası açıldıktan sonra, kardeşi valiliğime başvurarak yardım talebinde bulunmuştur. Ayvaz Gür'ün, şehitlik ve maaş bağlanması ile ilgili belgelerinin Muhakemat Müdürlüğü'ne getirilmesinden sonra mal varlığı araştırılması yaptırılmıştır. 
     Bu tür davalarda 43 sayılı yasa gereğince alacağın takibinden ve davadan vazgeçme yetkisi Maliye Bakanlığı'na aittir. Dava takip dosyası, tamamlandıktan sonra 14 Şubat tarihinde Maliye Bakanlığı Baş Hukuk Müşavirliği ve Muhakemat Genel Müdürlüğü'ne gönderilmiş olup, henüz cevap gelmemiştir. Maliye Bakanlığı'ndan gelecek talimata göre işlem yapılacaktır.'' 
     
</TEXT>
</DOC>
