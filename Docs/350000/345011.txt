<DOC>
<DOCNO> 345011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/soneko18.html </URL>
<DATE> 2005/05/23/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Ahmet Nazif Zorlu Tüpraş'a tekrar gireceğiz 
</HEADLINE>
<TEXT>

     Zorlu Holding Yönetim Kurulu Başkanı Ahmet Nazif Zorlu, yabancı yatırımcılara "açık ve alışık" olunması gerektiğini belirterek, "Bizim görüştüklerimiz oluyor. Mesela tekstilde, elektronikte, beyaz eşyada da var" dedi. 
     Zorlu, Zorlu Grubu’nun ilk beş aylık performansını değerlendirirken, hedeflerini tutturduklarını söyledi. 
     Yüzde 20’lik büyüme öngördüklerini belirten Zorlu, "Tabii ki Çin’in bu serbest ticareti başladıktan sonra nispeten bir etkisi oldu ama geride değiliz, ilerideyiz. Bu, ikinci yarıdan sonra daha da değişecek. 2005’te hedefimiz 3.5 milyar doları ihracat olmak üzere toplam 5 milyar dolar ciro demiştik. Bunu, yaklaşık yakalayacağız" diye konuştu. 
     Zorlu’nun tekstil sektöründe Türkiye’de ve dünyada güçlü bir grup olduğunu vurgulayan Ahmet Nazif Zorlu, 2005’te kotaların kalkmasıyla serbest ticaret yaşandığına, Çin ile aynı rekabet şartları içinde olmadıklarına ve orada büyük desteklemeler verildiğine işaret etti. 
     Zorlu, şunları söyledi 
     "Tabii ki bu bize yansıyor ama biz buna hazırdık. Çin geliyor diye, kaçıp gidemeyiz. Bu meydanlarda, cephede savaşacağız. Onun için bizim ileriye dönük bakmamız lazım. Kalitemiz, markalarımız, pazarlamamız ve servisimizle beraber mücadeleye devam edeceğiz." Zorlu Tekstil Grubu’nun 2004 yılı cirosunun 720 milyon dolar ve 2006 yılı ciro hedefinin 1 milyar dolar olduğunu belirten Zorlu, geçen 
     yıl 360 milyon doları bulan ihracatta bu yılki hedefin 400 milyon dolar olduğunu söyledi. Kotaların kalkmasının tehdit olduğu kadar fırsat da sunduğunu ifade eden Zorlu, tekstil sektörüne yönelik önerilerini açıklarken de, ucuz fiyatlı ürün satmakla bir yere gidilemeyeceğini, en önemli şeyin kalite ve yenilikler olduğunu söyledi. Zorlu, "Fiyat rekabetiyle bir yere gidilmeyeceği artık aşikar" diye konuştu. 
     
     "VERGİ YÜKÜNDE İYİLEŞTİRME OLMALI" 
     Zorlu, yatırımlarına ilişkin bir soruyu yanıtlarken, "Kendini yenileyemezsen hiçbir yere gitmen mümkün değil. Biz mücadeleye devam edeceğiz. Yok efendim şu geldi, bu geldi... Biz elimizi, ayağımızı çekemeyiz. Tekstilde 10 bin kişi istihdam ediyoruz. Bunu, yan sanayi ile beraber düşünün. Biz bu 10 bin kişiye kalkıp da, biz bu işten vazgeçtik diyemeyiz. Devam edeceğiz. Çünkü yüz binlerce dolarlık yatırımlarımız, ihracatımız var" dedi. 
     Türkiye’nin en büyük sorunlarından biri olduğuna işaret ettiği istihdamın üzerinde yüzde 40’dan fazla vergi yükü bulunduğunu dile getiren Zorlu, rakip ülkelerde ise bunun yüzde 15’lerde olduğuna dikkati çekti. Vergilerde iyileştirme olması gerektiğini kaydeden Zorlu, Zorlu Holding’de şu anda 30 bin kişinin çalıştığını, büyüdükçe yeni işe alımların devam edeceğini söyledi. 
     
     "TATNEFT İLE İŞBİRLİKLERİMİZ DEVAM EDİYOR" 
     Özelleştirmeden bahsederken, TÜPRAŞ özelleştirme ihalesine tekrar girmeyi düşündüklerini bildiren Ahmet Nazif Zorlu, "Biz girdik, olmadı. Nasip. Ama, şimdi tekrar gireceğiz. Ben bunu söyledim, meydanlardan kaçamayız dedik" diye konuştu. 
     Teklif verip vermeyeceklerine yönelik soru üzerine, bilgilerin alındığını anımsatan Zorlu, "İnşallah zamanı geldiğinde göreceğiz" dedi. 
     Zorlu, Tatneft ile birlikte teklif verip vermeyecekleri konusunda ise, "Şu anda eski ortağımızla beraber işbirliklerimiz devam ediyor. 
     Ama, önümüzde daha bir aylık müddet var. O bir ay içinde her şey açıklığa kavuşur" diye konuştu. 
     Petkim’e ilgileri olup olmadığı sorusuna Zorlu, "Bizim yoğunlaştığımız bir yer var. TÜPRAŞ’a gireceğiz dedik. Biz işte, iyi gelen bir şeyler olursa bakarız, projelere bakarız, değerlendirme yaparız. Olay bu" yanıtını verdi. 
     
     YABANCILARLA GÖRÜŞMELER 
     Zorlu Holding Başkanı Zorlu, yabancı yatırımcılarla ortaklık ve işbirliği konusunda ise şunları söyledi 
     "Tabii ki, bu görüşmeler oluyor ama şartlar, zemin önemli. 
     Globalleşen dünyada yerimizi almak mecburiyetindeyiz. Geçen hafta İzmir Sanayici ve İşadamları Derneği’nde konuşma yaptım, artık bizim bunlara açık olmamız ve bunlara alışık olmamız lazım ve bizim artık globalleşmemiz lazım. Yine o zaman şunu söyledim artık devletin ticaretten çekilmesi lazım. Kim gelirse gelsin, bu ülkede istihdam yapıyorsa, bu ülkeden ihracat yapıyorsa, bu ülkenin insanına aş, iş veriyorsa benim için kim hiç bir şey fark etmez. Önemli olan ülkemize yabancı sermaye gelsin. Yabancı sermaye gelsin biz de kendi haklarımızı ona göre konuşuruz, anlaşırız ve dünyayla entegre oluruz." Yabancılarla görüşmelerinin hangi sektörlerde olduğuna ilişkin olarak da Zorlu, "Bizim görüştüklerimiz oluyor mesela tekstilde de, elektronikte de, beyaz eşyada da var. Bize gelene hayır biz kimseyle ortak olmayacağız veya kimseyle iş yapmayacağız diyemeyiz" dedi. 
     
</TEXT>
</DOC>
