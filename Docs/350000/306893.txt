<DOC>
<DOCNO> 306893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/spor/spo04.html </URL>
<DATE> 2005/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş ders çıkardı 
</HEADLINE>
<TEXT>


Trabzonspor Genel Menajeri, W.Bremen'e 6-5 yenildikleri maçta, gol becerilerinin iyi olduğunu, ancak fazla hata yaptıklarını söyledi, "Daha çok işimiz var" diye konuştu 


'İyi bir fırsat' 
WERDER Bremen'e 6-5 yenilen Trabzonspor'un Genel Menajeri Şenol Güneş, hem gol becerisi, hem de hatalar yönünden kendilerini görme fırsatı yakaladıklarını vurguladı. Maçın gollü geçmesinin önemli olduğunu vurgulayan Güneş, "Daha yapacak çok işimiz var. Ama eksikleri tamamlamak için de zamanımız bulunuyor" diye konuştu. 

'Top kayıpları' 
POZİSYON zenginliğinin kendilerinde olduğunu vurgulayan Şenol Güneş, en büyük eksiklik olarak, top kayıplarını gösterdi. Başkan Atay Aktuğ da takımdan memnun olduğunu belirtti. Öte yandan Genel Menajer Şenol Güneş futbolcularına dün ilk kez tam gün izin verdi. Ancak yağış nedeniyle oyuncular izni otelde geçirmek zorunda kaldı. 

Özgür tamam 

TRABZONSPOR sonunda Özgür Bayer'i renklerine katıyor. Uzun süredir peşinde olduğu futbolcu için Asbaşkan Ömer Sarı'nın Almanya'da bulunan Denizlispor Başkanı Zafer Katrancı ile telefon görüşmesi yaptığı ve görüşmenin olumlu sonuçlandığı belirtildi. Asbaşkan Sarı, "Denizlispor'la anlaştık. Özgür yarın Antalya'daki kampımıza katılacak" dedi. Trabzonspor'un Özgür için 350 bin dolar bonservis bedeli ödeyeceği kaydedildi. Bu arada yabancı transferini de sonuçlandırmak isteyen Bordo-Mavili ekip Wisla Krakow'dan Szykowiak ve Zrowski için yöneticiler Murat Bozoğlu ile Metin Akbaşoğlu'nu Polonya'ya gönderdi. 


</TEXT>
</DOC>
