<DOC>
<DOCNO> 313399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun17.html </URL>
<DATE> 2005/02/08/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Barış zirvesi öncesi İsrail'de saldırı korkusu, kırmızı alarm 
</HEADLINE>
<TEXT>

     Mısır'ın Şarm El Şeyh kentinde bugün Ortadoğu'nun dört liderinin katılacağı İsrail-Filistin zirvesi nedeniyle İsrail'de polis ülke çapında alarma geçti. 
     İsrail güvenlik yetkilileri, terör gruplarının, özellikle Hizbullah örgütünün, zirveyi baltalamak ve başarısızlığa uğratmak amacıyla İsrail'de saldırı düzenleyeceği endişesi taşıyor. 
     İsrail Savunma Bakanı Şaul Mofaz dün İsrail radyosuna yaptığı açıklamada, aynı endişeleri dile getirmiş ve ''zirvenin başarısına zarar verecek her şeyi yapabilecekleri konusunda istihbarat bilgilerine sahip olduklarını'' açıklamıştı. 
     Mofaz, Filistin Ulusal Yönetimi Lideri Mahmud Abbas'a yönelik suikast ihtimali endişelerini de dile getirmiş, ancak bu konuda net bir bilgi olmadığını ifade etmişti. 
     Polis ve İsrail askerleri, ülkenin büyük şehirlerinde, yol ile güvenlik barikatlarında ve Batı Şeria sınırlarında güvenlik önlemlerini artırdı, takviye güçlerle askeri kontrol noktaları desteklendi, mobil kontrol noktaları oluşturuldu. 
     Bu arada, Jerusalem Post gazetesi, Hizbullah örgütünün, terör saldırıları düzenleyecek gönüllülere 20 bin dolar vermeyi taahhüt ettiğini öne sürdü. Habere göre, örgüt, video görüntüsü çekilen Kassam füzeleri ile saldırılar için de 10 bin dolar ödeyecek. 
     Öte yandan, Filistinli yetkili Ebu Ziyad, İsrail ordu radyosuna yaptığı açıklamada, İsrail-Filistin zirvesine yönelik büyük bir saldırı yapılacağı iddialarının ''İsrail'in paranoyası'' olduğunu belirtti ve Filistinli militan grupların yeni bir dönem için söz verdiklerini hatırlattı. 
     
     ABBAS'A GÜVEN 
     Bu arada, Şarm El Şeyh zirvesinden kısa süre önce yayımlanan bir kamuoyu araştırmasında, İsraillilerin çoğunluğunun Filistin Devlet Başkanı Mahmud Abbas'a saldırılara son vereceği konusunda güvendiği ortaya çıktı. 
     Yediot Ahronot gazetesinde yayımlanan kamuoyu araştırmasının sonucuna göre, İsrail halkının yüzde 60'ı Abbas'ın saldırıları durdurma niyeti taşıdığını ve Abbas'a inandığını açıkladı. 
     İsraillilerin yüzde 37'si ise Mahmud Abbas'a güvenmediğini belirtti. 
     Kamuoyu araştırmasında ayrıca İsraillilerin yüzde 67'sinin cinayete bulaşmamış ve İsrail karşıtı eylemlere karışmamış Filistinli mahkumların serbest bırakılmasından yana olduğu belirlendi. 
     
</TEXT>
</DOC>
