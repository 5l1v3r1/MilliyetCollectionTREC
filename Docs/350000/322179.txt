<DOC>
<DOCNO> 322179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko32.html </URL>
<DATE> 2005/03/09/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
MB Her türlü düzenleme faizlerin kademeli olarak aşağı inmesini artıracak 
</HEADLINE>
<TEXT>

     Merkez Bankası tarafından, mali disiplinin kalitesini artırmaya, finansal istikrarı güçlendirmeye ve ekonomideki verimsizlikleri azaltmaya yönelik olarak yapılacak her türlü düzenlemenin, faizlerin kademeli olarak aşağı inme olasılığını artıracağı ifade edildi. 
     Merkez Bankası'ndan yapılan açıklamada, ''Şubat ayı enflasyonu ve görünümü'' değerlendirildi. 
     Açıklamada, kısa vadede enflasyon hedefi açısından büyük dışsal şoklar dışında belirgin bir risk görülmemekle beraber orta vadeli görünümün yapısal reformlar tarafından şekillendirileceği bir dönemden geçildiği vurgulandı. 
     Merkez Bankası'nın önümüzdeki dönem için ihtiyatlı iyimser tavrını koruduğu kaydedilen açıklamada, şöyle denildi 
     ''Yukarıdaki saptamalar enflasyondaki düşüş sürecinin orta vadede devam etmesi ve makroekonomik istikrarın kalıcı olarak tesis edilebilmesi için mali disiplinin ve yapısal düzenlemelerin esas olduğuna işaret etmektedir. İşte bu nedenledir ki, Merkez Bankası gelecek dönem enflasyonuna odaklı bir politika izlerken bir yandan enflasyon görünümünü öngörmeye çalışmakta, diğer yandan faiz dışı bütçe fazlasının kalitesini artıracak olan gelir idaresinin yeniden yapılandırılması ve sosyal güvenlik alanındaki düzenlemeleri takip etmekte, bankacılık yasa tasarısı ve maliye politikası alanında yapılan diğer düzenlemeleri yakından izlemekte ve bu yönde oluşabilecek potansiyel riskleri para politikası kararlarında göz önüne almaktadır. 
     Bu bağlamda, mali disiplinin kalitesini artırmaya, finansal istikrarı güçlendirmeye ve ekonomideki verimsizlikleri azaltmaya yönelik olarak yapılacak her türlü düzenleme, faizlerin kademeli olarak aşağı inme olasılığını artıracaktır.'' 
     
     MERKEZ BANKASI'NIN FAİZ KARARLARI 
     Cari açık, kur, ya da herhangi başka bir değişkenin, doğrudan değil, gelecek dönem enflasyonu konusunda içerdiği bilgi bağlamında karar verme sürecine dahil edildiği belirtilen açıklamada, diğer bir ifade ile Merkez Bankası'nın faiz oranları hakkında aldığı kararların, hiç bir şekilde enflasyon dışında kalan değişkenleri etkilemeyi amaçlamadığı vurgulandı. 
     Kısa vadeli faizlerdeki düşüşün, uzun vadeli faizlerin düşmesi açısından yeter şart olmadığı ifade edilen açıklamada, şöyle denildi 
     ''Uzun vadeli nominal faizler ve reel faizlerin kalıcı olarak düşüşünü taahhüt edecek olan, kısa vadeli faizlerin yapay olarak indirilmesi değil, mali disiplinin kalitesinin artırılması ve risk priminin kalıcı olarak azaltılmasıdır. Bu bağlamda, gelir idaresinin yeniden yapılandırılması, sosyal güvenlik reformları, bankacılık yasa tasarısı ve kurumsal yönetişim alanlarında atılacak adımların sürekliliği ve gecikmeden yapılması kritik önem taşımaktadır''. 
     
     DÖVİZ KURU 
     Açıklamada, para ve kur politikasından bağımsız olarak, TÜFE'nin kapsadığı mal sepetinin önemli bir bölümünün ithal olması ve ekonominin genelinde girdi maliyetleri kompozisyonunda ithal ara malı oranının yüksekliğinin yanı sıra, Türkiye'nin dünya piyasalarında fiyat belirleme gücü olmayan açık bir ekonomi olması, enflasyonun döviz kuru dalgalanmalarından etkilenmesini kaçınılmaz kıldığı belirtildi. 
     Ancak burada vurgulanması gereken noktanın, mevcut rejimde döviz kurunun enflasyon üzerindeki etkisinin 2001 öncesine kıyasla belirgin bir şekilde azaldığı ve döviz kurunun artık enflasyonun temel belirleyicisi değil, belirleyicilerinden yalnızca bir tanesi olduğu kaydedilen açıklamada, dalgalı kur rejiminde kur gelişmelerinin, uygulanan iktisat politikalarının bir yansıması olarak ortaya çıktığı bildirildi. 
     Önümüzdeki dönemde, geçmişte de olduğu gibi, dışsal şoklardan kaynaklanan dalgalanmaların olabileceği ifade edilen açıklamada, ''Burada vurgulanması gereken nokta, makroekonomik istikrar yolunda atılan adımların devamı durumunda söz konusu şokların ana eğilimden geçici sapmalar olarak kalmaya mahkum olacağı, aksi takdirde ise bekleyişlerin bozulmasıyla beraber enflasyon üzerinde ciddi riskler yaratabileceğidir'' denildi. 
     
     PARA VE KUR POLİTİKASI 
     Açıklamada, önümüzdeki dönemde döviz kurlarının nasıl seyredeceğinin şimdiden kestirmenin olanaklı olmadığı, Merkez Bankası'nın, kur politikasında herhangi bir kur seviyesi gözetmediği, mali piyasaların istikrarı açısından döviz kurlarındaki potansiyel oynaklığın düşük düzeyde tutulabilmesine odaklandığı belirtildi. 
     Son dönemde AB müzakere sürecine ilişkin gelişmelerin, geleceğe dair iyimser beklentileri güçlendirerek sermaye girişini artırdığı kaydedilen açıklamada, şöyle devam edildi 
     ''Bu aşamada, finansal piyasalardaki potansiyel oynaklığın kontrol altında tutulabilmesi açısından bütün sorunların çözülmüş olduğu algılamasının yaygınlaşmaması ve temkinin elden bırakılmaması kritik önem taşımaktadır. 
     Zira, 2001 krizinin yol açtığı iktisadi tahribat yeni aşılmaya başlanmış, makroekonomik istikrarın tam olarak tesis edilmesi için yapılması gerekenler henüz tamamlanmamıştır. 
     Unutulmamalıdır ki, varlık fiyatlarındaki oynaklığın asgari düzeyde tutulabilmesi orta vadede sadece ve sadece makroekonomik istikrarla sağlanabilir. Bu doğrultuda, uluslararası likidite eğilimlerinin tersine dönme olasılığının yarattığı potansiyel oynaklığın azaltılabilmesi ve dışsal şoklara karşı dayanıklılığın artırılması açısından yapısal düzenlemelere hız verilmesi bir kez daha kritik önem taşımaktadır.'' 
     
     YTL TAHVİL İHRACI 
     Önümüzdeki dönemde para politikası açısından önem kazanan gelişmelerden bir diğerinin de uluslararası kuruluşların YTL cinsinden uzun vadeli tahvil ihraçlarının hızlanması olduğu belirtilen açıklamada, söz konusu tahvilleri ihraç eden uluslararası kuruluşların pozisyonlarını kapatmak amacıyla yaratacakları talep yurtiçi tahvil piyasalarına yönelecek ve buna bağlı olarak Hazine'ye uzun vadeli tahvil ihracı talebi geleceği ifade edildi Bu talebin, hem borçlanma vadesini uzatacağını hem de borçlanma maliyetini düşüreceği, dolayısıyla mali baskınlığı azaltarak para politikasının göreli etkinliğini artıracağı kaydedilen açıklamada, şöyle denildi 
     ''Söz konusu gelişmeler 2006 yılında uygulamaya geçilecek olan enflasyon hedeflemesinin işlevselliği açısından olumlu sinyaller içermektedir. Vadelerin uzaması ve risk priminin azalmasıyla, para politikasının sadece mevcut seviyesi değil, aynı zamanda gelecek dönemde alacağı duruş önem kazanacak, bu da piyasa oyuncularına orta vadeli bir perspektif kazandıracaktır.'' 
     
</TEXT>
</DOC>
