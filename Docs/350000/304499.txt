<DOC>
<DOCNO> 304499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonyas08.html </URL>
<DATE> 2005/01/07/ </DATE>
<TIME> 00.20 </TIME>
<AUTHOR>  </AUTHOR>
<HEADLINE>
'Trafik işareti olmayan sokak' denemesi 
</HEADLINE>
<TEXT>

     Londra'da trafik işareti olmayan ortamda sürücü ve yaya davranışlarını tespit etmek amacıyla, bir sokaktaki bütün trafik işaret ve levhaları kaldırılıp, kaldırımlar sökülüyor. 
     Kensington semtindeki Exhibition Sokağı'nda bulunan trafik ışıklarıyla levhalar ve kaldırımlar, otomobil sürücülerini, yayalara karşı daha dikkatli ve daha sorumluluk üstlenecek tarzda davranmaya teşvik amacıyla geçici olarak sökülecek. 
     Kraliyet Otomobil Kulübü Yöneticisi Edmund King, pilot uygulamayı değerlendirirken, ''Bu ortak alan, İngiltere'de türünün ilk örneği olacak'' dedi ve bunun, psikolojik yaklaşımla trafiği rahatlatmak anlamına geleceğini söyledi. King, ''Sürücüler, bu psikoloji içinde daha sık fren kullanacak, yayaları ve yolu kullanan diğer insanları daha fazla düşünecektir'' dedi. 
     King, uygulamanın mutlaka istenilen yönde sonuçlar doğurmayabileceğini de belirterek, ''Bu, bazılarını ihtiyatlı olmaya sevk ederken, bazılarını sorumsuzluğa itebilir'' şeklinde konuştu. 
     İngiltere, trafik kazalarında en az kayıp veren Avrupa ülkesi. 
     
</TEXT>
</DOC>
