<DOC>
<DOCNO> 342639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/ekonomi/eko04.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Endekste üç aylık düşüşe tepki geldi 
</HEADLINE>
<TEXT>


29 Mayıs'ta Fransa'da yapılacak AB referandumu önümüzdeki iki haftanın en önemli gündem maddesi olacak gibi görünüyor 

Zeynep Candan Aktaş 

Hafta başında 25.000'lerden gelen satışlarla 24.309'a dek geri çekilen endeks, son iki gün yoğunlaşan alımlarla 25.325'i test ederek haftayı kapattı. Pazartesi günü Merkez Bankası Para Kurulu toplantısından çıkan 0.5 puanlık faiz düşüşü piyasalara biraz sürpriz oldu. Aynı gün YKB'nin Koç Finansal Hizmetler'e satışının tamamlandığı bilgisi geldi. Diğer taraftan IMF İcra Direktörleri Kurulu 10 milyar dolarlık stand-by anlaşmasını onayladı. Bu olumlu gelişmeler piyasaya gecikmeli yansıdı. Piyasalar tarafından olumsuz bir beklenti olarak algılanan AİHM kararı ise son iki gün gelişen alım dalgasını kırabilecek bir etki yapmadı. Önümüzdeki haftalarda 29 Mayıs'ta Fransa'da yapılacak AB anayasası referandumu öncelikli gündem maddelerinden olacak gibi görünüyor. Gerçi son dönemde 'evet'çilerin oylarında artış olduğuna dair yorumlar güçleniyor. Ayrıca referandum sonuçlarının halihazırda Türkiye'yi çok fazla etkilemeyeceği, AB sürecinin devam edeceği yorumları ağırlık kazanıyor. Bu gelişmeler ışığında İMKB 100 endeksinin bulunduğu yeri şöyle tanımlayabiliriz. Endeks uzun vadeli çıkış trendinde. Şimdilik kısa vadeli diyebileceğimiz bir düzeltme içinde bulunuyor. Yaklaşık üç aydır devam eden bu düzeltmede nisan ortalarında 22.900'lerde oluşan dibin üzerinde yeni bir alım dalgası oluşuyor. 25.000'in geçilmesi bu alım dalgasını teyid ederken yukarıda oluşan güçlü dirençler nedeniyle bu atağın sık sık düzeltmelerle kesilme olasılığı güçlü. 28.400 yukarı yönde kırılmadıkça bu hareket orta vadeli düzeltme içinde kısa vadeli bir tepki olarak kalacaktır. Önümüzdeki hafta çok beklenmeyen bir gelişme olmazsa endekste destekler 25.000 ve 24.500'de iken dirençler 25.400- 25.800 ve 26.200'de bulunuyor. 
Bol kazançlı haftalar dileğiyle. 


</TEXT>
</DOC>
