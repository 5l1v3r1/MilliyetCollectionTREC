<DOC>
<DOCNO> 343402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sontur07.html </URL>
<DATE> 2005/05/17/ </DATE>
<TIME> 02.50 </TIME>
<AUTHOR>  </AUTHOR>
<HEADLINE>
Siirt'te çatışma .. 2 terörist ölü ele geçirildi 
</HEADLINE>
<TEXT>

     Siirt’in Kurtalan Caddesi’nde güvenlik güçleriyle teröristler arasındaki çatışmada 2 terörist ölü ele geçirildi, bir polis memuru yaralandı. 
     Siirt Valilik Konağı önündeki çatışmada, 2 teröristten birinin üzerindeki bombayı patlatarak öldüğü, diğer teröristin çatışma sonucu ölü ele geçirildiği belirtildi. 
     Emniyet Müdürü Şevket Taşdelen, Valilik Konağı önünde nöbet tutmakta olan polis memurunun, şüphe üzerine bir kişiden kimliğini sorduğunu belirtti. 
     Kimlik sorulan teröristin uzağındaki diğer teröristin silahla polis memuruna ateş açarak yaraladığını ve kaçmaya başladığını kaydeden Taşdelen, çıkan çatışma sırasında teröristlerden birinin üzerindeki bombayı patlatarak, diğerinin de çatışmada ölü olarak silahıyla birlikte ele geçirildiğini bildirdi. 
     Bu arada, olay yerinde patlamamış 3 adet el bombası ele geçirildi. 
     
     YARALANAN POLİSİN DURUMU İYİ 

     Siirt’teki çatışmada yaralanan polis memurunun sağlık durumunun iyi olduğu bildirildi. 
     Siirt Valilik konağı önünde 2 teröristin ölü ele geçirildiği çatışmada yaralanan polis memurunun Ali Aslan olduğu belirtildi. 
     Siirt Devlet Hastanesi’ne kaldırılarak ameliyata alınan polis memuru Aslan’ın sağlık durumunun iyi olduğu kaydedildi. 
     
     VALİLİK 

     Siirt’te dünkü saldırıyı gerçekleştiren 2 kişinin üzerinden 2 kalaşnikof silah, çok sayıda mermi, bir adet 
     14’lü tabanca ve 5 el bombası ele geçirildiği bildirildi. 
     Siirt Valiliği’nden yapılan yazılı açıklamada, Valilik konutu civarında gece şüpheli görülen iki kişinin kimliklerinin kontrol edilmek istenmesi sırasında, bu iki kişinin otomatik silahlarla emniyet görevlilerinin üzerine ateş etmeye başladığı belirtildi. 
     Açıklamada, ilk ateş sırasında valilik konutu çevre güvenlik nöbetçisi olan polis memuru Ali Aslan’ın yaralandığı belirtildi. 
     Söz konusu kişilerin etkisiz hale getirilmesi için görevlilerce müdahale edildiği ve bu sırada saldırıda bulunan şahıslardan birinin üzerindeki patlayıcıyı infilak ettirerek hayatını kaybettiği ifade edilen açıklamada şöyle denildi 
     "Diğer şahıs ateş ederek mahalle arasından Kızlar Tepesi mevkiine doğru kaçmıştır. Ekiplerce yapılan takip sırasında Kızlar Tepesi bölgesinde irtibat sağlanan şahıs, ’teslim ol’ uyarısı yapıldığı halde görevli ekip üzerine el bombası atmıştır. Bunun üzerine çıkan çatışmada silah ve bombalarıyla birlikte söz konusu şahıs ölü olarak ele geçirilmiştir. 
     Saldırıyı gerçekleştiren iki şahsın üzerinden 2 kalaşnikof silah, çok sayıda mermi, bir adet 14’lü tabanca ve 5 el bombası ele geçirilmiştir. 
     Olayla ilgili soruşturma Cumhuriyet Başsavcılığı ile koordineli olarak sürdürülmektedir." 
     
</TEXT>
</DOC>
