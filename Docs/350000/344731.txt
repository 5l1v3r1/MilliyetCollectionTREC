<DOC>
<DOCNO> 344731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/siyaset/siy04.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Lahey'e gidilecek 
</HEADLINE>
<TEXT>


Gül'ün, "Soykırımı kabul eden ülkelere dava açacağız" açıklaması yankı uyandırdı. Türkiye, 15 ülkenin mi, yoksa birisinin mi Adalet Divanı'na götürüleceğini tartışıyor 

Barkın Şık - Ankara 


Avrasya Stratejik Araştırmalar Merkezi Ermeni Araştırmaları Enstitüsü Başkanı Ömer Lütem, soykırım tespitinin 1948 Birleşmiş Milletler BM Soykırımın Önlenmesi Anlaşması'na göre Uluslararası Adalet Divanı'na ait olduğunu ve Türkiye'nin bu çerçevede divana müracaatta bulunabileceğini söyledi. Dışişleri Bakanı Abdullah Gül'ün, 15 ülkenin parlamentosunda onaylanarak tanınan Ermeni soykırımı iddiaları için, "Soykırımı kabul edenlere dava açacağız" açıklaması yankı uyandırdı. Türkiye, konuyu Uluslararası Adalet Divanı'na götürmek için kapsamlı bir çalışma sürdürüyor. 15 ülke parlamentosunun mu, yoksa aralarından yalnızca birinin mi mahkemeye verileceği üzerinde detaylı teknik çalışmalar yürütülüyor. Tek bir ülkeyle mahkemede hesaplaşılması durumunda buradan çıkacak kararın "emsal" niteliği taşıyacağı kaydediliyor. Dışişleri kaynakları, soykırım iddialarının Ermenistan'a ait olduğu ve iddia sahibinin konuyu mahkemeye taşıması gerektiği yönündeki tezlere ilişkin olarak da, "Dünyada birtakım gerçekler var. Onların mahkemeye götürmesini beklemekle olmuyor" dediler. 

Tespiti, Divan yapar 
Emekli Büyükelçi Lütem, şu değerlendirmeyi yaptı "Bir devletin soykırım sebebiyle sorumluluğunun tespiti Uluslararası Adalet Divanı'na ait. Ancak, Divan kendi kendisine harekete geçmiyor. Müracaat edilirse Divan, tespit görevini yükleniyor." 
Kimin müracaat edeceğiyle ilgili bir düzenleme bulunmadığını belirten Lütem, şunları söyledi "Bu kararları aldınız. Neye istinaden aldınız ' dendiği andan itibaren karşı tarafın vereceği bir cevap yok. Almanya ve Belçika'nın gerekçesinde 'Soykırımı BM de kabul etti' diyor. Kesinlikle böyle bir şey yok. BM İnsan Hakları Alt Komisyonu'na 1985'te jenosit ile ilgili genel bir rapor verilmişti. Bu raporun içinde Türkiye'nin de ismi geçiyordu. Bu rapor alt komisyona geldi. Türkiye itiraz etti ve o komisyonda kaldı. Yukarıya çıkmadı. Çünkü 'alt'tan, insan hakları komisyonuna, oradan Ekonomik ve Sosyal Konsey'e ve Kurul'a gidiyor, bir şeyin kabul edilmesi için. 2000'de de BM sözcüsünün, 'Ermeni soykırımı kabul edilmedi' diye açıklaması var." 


</TEXT>
</DOC>
