<DOC>
<DOCNO> 304455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur33.html </URL>
<DATE> 2005/01/07/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Kaymakam'ın intiharı... Piyasayı 800 milyar dolandıran çeteye ulaşıldı 
</HEADLINE>
<TEXT>

     Karamürsel Kaymakamı İsmail Aka'nın intiharıyla ilgili soruşturmada, yüksek faizle para toplayarak, piyasayı yaklaşık 800 milyar lira dolandırdığı iddia edilen bir şebekeye ulaşıldı. 
     Para toplarken adını kullandıkları Kaymakam Aka'nın intihar etmesine neden olduğu öne sürülen 5 zanlı, sorgulamaları sonrasında adliyeye sevkedildi. 
     AA muhabirinin aldığı bilgiye göre, geçen salı günü makam odasında kesici aletle kendisini yaraladıktan sonra hükümet konağının üçüncü katından atlayarak intihar eden Kaymakam İsmail Aka'nın bıraktığı notta adı geçen 3 kişiyi gözaltına alan polis, ifadeler doğrultusunda genişlettiği operasyonla, çoğu ilçe esnafından olmak üzere onlarca kişiyi dolandıran şebekeye ulaştı. 
     Gözaltına alınan kuaför Mehmet Ö., Orhan G. ve kardeşi Hüseyin G'nin verdiği bilgilere dayanarak Oktay S. ile Mehmet Ö'nün kardeşi Ercan Ö'yü de gözaltına alan polis, bu kişilerin Kaymakam Aka ile ilçenin ileri gelenlerden bazılarının adlarını kullanıp, yüksek faiz vaadiyle çek karşılığında piyasadan para topladığını belirledi. 
     Kaymakam Aka'nın da aralarında bulunduğu çok sayıda kişiden yaklaşık 800 milyar lira topladıkları iddia edilen zanlıların, para aldıkları bazı kişilere yüksek miktarda kar payı vererek, diğerlerinin gözünü boyadığı, ancak topladıklarını paranın karşılığını ödemedikleri tespit edildi. 
     Şebekeye para kaptıran 13 kişinin ifadesine başvuran polis, bu kişilerden sadece 2'sinin şikayetçi olduğu zanlıları, 4 gün süren sorgulamanın ardından, ''Kaymakam Aka'nın adını kullanarak intihara azmettirme'', ''dolandırıcılık'' ve ''infial uyandırma'' suçlarıyla adliyeye sevketti. 
     
</TEXT>
</DOC>
