<DOC>
<DOCNO> 320052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonspo17.html </URL>
<DATE> 2005/03/02/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Malatyaspor Fenerbahçe'yi yenmek zorundayız... 
</HEADLINE>
<TEXT>

     Malatyaspor Kulübü Basın Sözcüsü Suat Kozluklu, Fenerbahçe'yi yenmek zorunda olduklarını söyledi. 
     Suat Kozluklu, A.A muhabirine yaptığı açıklamada, Fenerbahçe ile yapacakları maçın hazırlıklarını aralıksız sürdürdüklerini ve herkesin bu maça çok iyi konsantre olduğunu bildirdi. 
     Fenerbahçe maçının kendileri için dönüm maçlarından biri olacağını ifade eden Kozluklu, ''Ankaragücü maçının izlerini silmek istiyoruz'' dedi. 
     Teknik heyet ve tüm futbolcuların bu karşılaşmaya koşullandıklarını anlatan Kozluklu, şöyle konuştu 
     ''Kendimize olan özgüvenimizi yeniden kazanmak için Fenerbahçe'yi mutlaka yenmek zorundayız. Malatyaspor olarak taraftarlarımızı bu özel günde stada bekliyoruz. Bu hafta belki de ligin en kritik haftalarından biri olacak.'' Bu arada Malatyaspor'da, sakat olan Fevzi ile kart cezalısı Saidou'nun Fenerbahçe maçında görev alamayacakları, sakatlığı süren Osterc'in ise maça yetiştirilmesine çalışıldığı bildirildi. 
     
</TEXT>
</DOC>
