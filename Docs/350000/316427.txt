<DOC>
<DOCNO> 316427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/soneko31.html </URL>
<DATE> 2005/02/18/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
TMSF'den Deluxe Resort Otel açıklaması... 
</HEADLINE>
<TEXT>

     Tasarruf Mevduatı Sigorta Fonu TMSF , borçlarına karşılık Ceylan Grubu'ndan alınan ve Haluk Ulusoy ve Kardeşleri Otelcilik A.Ş.'ye satılan ''Deluxe Resort Otel''in Fon'a devir bedelinin yüksekliği konusunda inceleme başlatıldığı belirterek, ilk tespitlerin ''Gayrimenkulün alınışı sırasında yüksel bedelli ekspertizin esas alındığı, satışı için yaptırılan ekspertizlerin ve satışın ise gerçekçi olduğu yönünde'' olduğunu bildirdi. 
     TMSF'den yapılan, bir gazetede yayımlanan habere ilişkin açıklamada, Kemer'deki otelin borca mahsuben alımının Ceylan Grubu ile alacaklı bankalar arasında düzenlenen Finansal Yeniden Yapılandırma Sözleşmesi FYYS kapsamında gerçekleştirildiği hatırlatıldı. 
     Açıklamada, ''Bu sözleşme ile öngörülen 52.5 milyon dolarlık alım bedelinin Temmuz 2001 tarihinde yaptırılan değerleme raporuna göre tespit edildiği dosyasından anlaşılmaktadır'' denildi. 
     Söz konusu otelin devralınmasından itibaren en yüksek bedel ile satılabilmesi için etkin bir tanıtım ve pazarlama faaliyetinin yürütüldüğü ifade edilen açıklamada, gayrimenkulün satışı aşamasında 2 ayrı SPK lisanslı firmaya değerleme yaptırıldığı ve her iki firma tarafından yaklaşık 25 milyon dolar değer tespit edildiği kaydedildi. 
     Açıklamada, bu değer üzerinden açılan ihalenin en geniş biçimde duyurulabilmesi için gazetelerde satış ilanları yayımlandığı, ayrıca, ihale öncesinde televizyon ve gazetelerde çok sayıda haber yer aldığı dile getirilerek, şu görüşlere yer verildi 
     ''Bunun dışında potansiyel alıcılarla da bizzat görüşülerek ihaleye davet edilmişlerdir. 
     19 Ekim 2004'te çıkılan ihalede 25 milyon dolarlık muhammen bedele ulaşılamadığı için satış gerçekleşmemiş ve pazarlık yoluyla satışa geçilmiştir. Nitekim gayrimenkul pazarlık yöntemi ile Haluk Ulusoy ve Kardeşleri Otelcilik A.Ş. firmasının münferit teklifinin değerlendirilmesi sonucunda 25 milyon 330 bin dolar bedelle satışına karar verilmiş ve otelin tam olarak devri 7 Ocak 2005 tarihinde gerçekleşmiştir.'' 
     Bu bedelin satış öncesi yaptırılan ekspertiz bedellinden daha yüksek olduğu vurgulanan açıklamada, şöyle denildi 
     ''Otelin Fon'a devir bedelinin yüksekliği ile ilgili 31 Aralık 2004 tarihli TMSF Başkanlık talimatı ile Denetleme Dairesi tarafından inceleme başlatılmıştır. Konuyu incelemeye alan dairenin ilk tespitleri 'gayrimenkulün alınışı sırasında yüksel bedelli ekspertizin esas alındığı, satışı için yaptırılan ekspertizlerin ve satışın ise gerçekçi olduğu' yönündedir. İnceleme halen devam etmektedir.'' Açıklamada, TMSF'nin kamu alacaklarının en yüksek bedelle tahsili için azami gayret göstermeye devam etmekte olduğu vurgulandı. 
     
</TEXT>
</DOC>
