<DOC>
<DOCNO> 307747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sondun08.html </URL>
<DATE> 2005/01/19/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Bağdat'ta bomba Avustralya Büyükelçiliği'ni hedef aldı 
</HEADLINE>
<TEXT>

     Irak'ın başkenti Bağdat'ta bu sabah yarım saat arayla iki patlama oldu. 
     Bombalardan biri, Avustralya büyükelçiliğini hedef aldı. 
     Kent merkezinde, büyükelçiliğe yakın bir noktada düzenlenen ilk patlamanın, bomba yüklü araçla, bir intihar eylemcisince gerçekleştirildiği bildirildi. 
     Irak polisinin ilk belirlemelerine göre patlamada en az 1 Iraklı öldü, 7 kişi de yaralandı. ABD güçleri, patlama bölgesini kordon altına aldı. 
     Bu patlamadan yarım saat sonra, kentin doğusunda ikinci bir patlama daha oldu. Irak'ın başkenti Bağdat'ta yarım saat arayla meydana gelen patlamaların ikincisinde 6 kişinin öldüğü bildirildi. 
     İçişleri Bakanlığı'ndan bir yetkili, AFP'ye yaptığı açıklamada, ''Avustralya Büyükelçiliği yakınlarında bomba yüklü bir araçla düzenlenen saldırının ardından, ikinci bir bomba yüklü araç, El Alviye hastanesi yakınlarında infilak etti. 6 kişi öldü'' dedi. 
     Görgü tanıkları, Avustralya Büyükelçiliği yakınlarındaki saldırıda ise 2 kişinin öldüğünü, 7 kişinin de yaralandığını belirtti. 
     
     BOMBA YÜKLÜ ARAÇ İNFİLAK ETTİ 

     Öte yandan, Polonya ordusu, Irak'ta bu sabah bomba yüklü bir araçla düzenlenen saldırıda 1 Iraklı polisin öldüğünü, 2'sinin yaralandığını açıkladı. 
     Açıklamada, Irak'ın Hille kentinin 20 kilometre kuzeyinde, Mahavil ve Musayyib arasındaki yolda, bomba yüklü bir aracın patlaması sonucu 1 polisin öldüğü, 2 kişinin yaralandığı bildirildi. 
     Askeri sözcü Yarbay Artur Domanski, saldırıyla ilgili soruşturmanın sürdüğünü kaydetti. 
     
</TEXT>
</DOC>
