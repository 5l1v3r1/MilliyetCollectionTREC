<DOC>
<DOCNO> 349209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/ekonomi/eko01.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan İstanbul'a yeni havalimanı yapılacak 
</HEADLINE>
<TEXT>


İSTANBUL Milliyet 

Başbakan Recep Tayyip Erdoğan, İstanbul'da Avrupa yakasına yeni bir havalimanı yapılması için çalışma başlattıklarını söyledi. 
Erdoğan, AKP Genel Merkezi Ar - Ge Başkanlığı tarafından Green Park Otel'de düzenlenen '1. Bölge Teşkilat Eğitim Programı' toplantısında yaptığı konuşmada, İstanbul Atatürk Havalimanı'nın artık ihtiyaçlara cevap veremediğini ve mevcut şartlarda birkaç yıl daha idare edebileceğini belirtti. Erdoğan, konuşmasını şöyle sürdürdü 
"Bizim ondan sonrasını kuşatacak dev bir havaalanına ihtiyacımız var. Avrupa Yakası'nda şu anda arkadaşlarımız bunun arayışı içindeler. Bir taraftan bu arayış gerçekleştiriliyor. Bir rahatlamayı getirecek, gerek iniş - kalkışlarda, gerek terminal hizmetlerinde bunu başaracak bir havaalanını inşallah süratle tamamlayacağız. Bunları, alt yapılarıyla beraber dünyadaki modern havaalanlarıyla yarışır konumda hazırlamayı düşünüyoruz. Ulaştırma Bakanlığı talimatı aldı, çalışmalarını yürütüyor." 


</TEXT>
</DOC>
