<DOC>
<DOCNO> 322010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/dunya/dun01.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mashadov öldürüldü 
</HEADLINE>
<TEXT>


CENK BAŞLAMIŞ Moskova 


Rusya Federal Güvenlik Servisi FSB , ayrılıkçı Çeçenlerin lideri Aslan Mashadov'un dün düzenlenen bir operasyonla öldürüldüğünü açıkladı. 
FSB Başkanı Nikolay Patruşev, Devlet Başkanı Vladimir Putin'le görüşmesinde Mashadov'un Tolstoy Yurt köyünde ele geçirildiğini ve cesedinin teşhis edildiğini söyledi. Ancak Putin, Patruşev'den daha ayrıntılı bir rapor istedi. Rus NTV kanalının ekrana getirdiği Mashadov'un cesedinde kurşun izi görülmedi. 
Moskova yanlısı Çeçen Yönetimi'nin Başbakan Yardımcısı Ramazan Kadirov, Mashadov'un ölümünü 8 Mart kadınlar günü nedeniyle kadınlara hediye ettiğini söyledi. Kadirov, Mashadov'u canlı yakalamak istediklerini, ancak korumalarından birinin silahının ateş almasıyla "kaza" sonucu öldüğünü söylerken ayrıntıya girmedi. 
Mashadov'un yurt dışındaki temsilcisi Ahmet Zakayev da liderlerinin öldürüldüğünü doğruladı. 1997 yılında başkan seçilen Mashadov, Çeçen ayrılıkçılar içinde ılımlı kanadı temsil ediyordu. Mashadov'un sözcüsü Ahmet Zakayev, silahlı mücadeleyi sürdüreceklerini açıkladı. 


</TEXT>
</DOC>
