<DOC>
<DOCNO> 306973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sonspo10.html </URL>
<DATE> 2005/01/16/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Fenerbahçe, Belek kampındaki son çalışmasını yaptı... 
</HEADLINE>
<TEXT>

     Fenerbahçe, Antalya Belek'teki ikinci yarı kamp çalışmalarını, bugün yaptığı antrenmanla tamamladı. 
     İspanya'ya giden teknik direktör Christoph Daum'un yer almadığı antrenmanda sarı-lacivertli futbolcular, antrenör Roland Koch yönetiminde sağanak yağmur altında 40 dakika boyunca koşu yaptı. 
     Hollanda'nın Heerenveen takımıyla dün yapılan maçta sakatlanan Fabiano ve Tuncay da idmana katılırken, iki futbolcunun da önemli bir sakatlığının bulunmadığı, ancak İstanbul'a döndükten sonra önlem amacıyla röntgen filmi ve MR'larının çekileceği bildirildi. 
     
     TUNCAY'IN DOĞUM GÜNÜ 

     Sarı-lacivertli futbolcular, 23 yaşına giren Tuncay'ın doğum gününü yine Brezilya usulü kutladı. 
     Antrenman sonrası Tuncay'ı aralarına alan futbolcular, bu oyuncuyu una ve yumurtaya buladı. Bazı futbolcular da basın mensuplarıyla şakalaşarak, gazetecilere yumurta attı. 
     Sarı-lacivertliler, akşam saatlerinde tarifeli uçakla İstanbul'a dönecek. 
     
</TEXT>
</DOC>
