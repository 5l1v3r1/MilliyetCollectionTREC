<DOC>
<DOCNO> 346189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/ekonomi/aeko.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
6.5 trilyonluk zimmette 'sırlar kasası' açılamıyor 
</HEADLINE>
<TEXT>


Merhum sinema sanatçısı Kemal Sunal ve Emekli Orgenaral Muhittin Fisunoğlu'na ait paraları da zimmetine geçirdiği iddia edilen Dilek Dizdaroğlu'na ait banka kasası, 2.5 yıldır 'bubi tuzağı olabilir' korkusuyla açılamıyor 

AHMET ERHAN ÇELİK Ankara 

Ziraat Bankası Caddebostan Şubesi'nde 2002'de tespit edilen 6.5 trilyon liralık 6.5 milyon YTL zimmet vakası hükümete taşındı. Zimmetten dolayı hakkında gıyabi tutuklama kararı bulunan Dilek Dizdaroğlu ile emekli komando albay eşi Akil Dizdaroğlu'nun Ziraat Caddebostan Şubesi'ndeki 8 numaralı kiralık kasasının, aradan geçen 2.5 yılda 'neden açılmadığı' sorusu gündeme geldi. 
Başbakan Erdoğan'ın da bilgilendirildiği zimmetle ilgili dosya, Adalet Bakanı Cemil Çiçek'e gitti. Çiçek'e mayısta verilen dosyada, "Kasa neden açılmıyor, Dizdaroğlu neden yakalanmıyor" sorularına yer verilirken, BDDK incelemesinden de sonuç alınamadı. 

'Bubi tuzağı korkusu' 
Zimmeti soruşturan müfettişlerin 'bubi tuzağı olabilir' korkusuyla yaklaşmaktan kaçındığı kasanın, mahkeme kararıyla Aralık 2002'de mühürlendiği öğrenildi. Açılmayan kasada, zimmetle ilgili bilgilerin bulunabileceği ileri sürüldü. 
Dizdaroğlu'nun avukatı Ayhan Sağıroğlu, "Biz de kasanın açılmasını istiyoruz. İnsanlar içinde öcü varmış gibi korkutuluyor" diye konuştu. 
BDDK'nın Caddebostan'la ilgili olarak 'gizli' damgası taşıyan 9 Aralık 2004 tarihli raporunda da müfettiş tespitlerine istinaden 8 numaralı kasa bilgisine yer verildi. 
Zimmet vakasıyla ilgili net sonuçlara ulaşamayan BDDK Bankalar Yeminli Murakıplar Kurulu, zimmetin sorumlularını açık biçimde ortaya koyamadı. Raporda, "Kararı banka yönetimi ve savcılık vermelidir" denildi. 

General parası 
Banka memurlarının Ziraat Caddebostan Şubesi'nde zimmetine geçirdiği ileri sürülen 6.5 trilyon lirayı aşan tutardaki paranın sahipleri arasında merhum sinema sanatçısı Kemal Sunal gibi ünlüler ile Muhittin Fisunoğlu gibi emekli generaller bulunuyordu. 
Ziraat Bankası Caddebostan Şubesi'ndeki zimmet Ekim 2002'de bir mudinin şikayeti üzerine ortaya çıktı. Belli mudilerin yatırım hesaplarındaki paraları yüksek faiz elde edebilmek için 'Caddebostan repo hesabı' adı verilen havuz hesapta toplayan Dilek Dizdaroğlu ile bazı memurlar, parasını talep eden mudiye diğer mudinin parasından aktarma yaparak ödemelerde bulundu. Bir mudi hesabındaki parayı Caddebostan Şubesi dışında bir şubeden çekmeye gittiğinde parası olmadığını görünce mudiler arasındaki zincirin kırıldığı ortaya çıktı. 
İncelemeler sonucunda mudilere ait olduğu iddia edilen 6.5 trilyon liranın zimmete geçirildiği tespit edildi. 


</TEXT>
</DOC>
