<DOC>
<DOCNO> 336073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/guncel/gun05.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Haka' dansı bu yıl yasak 
</HEADLINE>
<TEXT>


Anzak törenlerinde yapılan Yeni Zelandalıların 'Haka' dansı, 'müstehcen' bulunduğu için programdan çıkarıldı 

ANKARA Milliyet 

Yeni Zelandalıların geleneksel Haka dansı, her yıl Çanakkale'de yapılan Anzak törenlerinin bu yılki programına dahil edilmedi. 
CNN Türk'ün haberine göre Haka dansı Başbakanlık'tan veto yiyerek, bu yılki programdan son anda çıkarıldı. Gerekçenin, Yeni Zelandalıların milli dansının "müstehcen" bulunması olduğu öğrenildi. Bu yılki törenlerin koordinasyonunu yürüten Başbakanlık, "Haka dansının halkın duygularını incittiği" gerekçesiyle programdan çıkarılmasını istedi. Geçen yılki törenlerde resmi heyetin önünde yapılan Haka dansının, basın tarafından ön plana çıkarılmasının da devlet erkanını rahatsız ettiği belirtildi. Çanakkale'de geçen yıl düzenlenen törenler, Yeni Zelandalı subayların Conkbayırı'nda yaptıkları Haka dansı ile son bulmuştu. 

'Yeni Zelandalılar istemedi' 
Başbakanlık kaynakları ise, "Haka dansı"nın bu yılki gösterilerden çıkarılmasıyla bir ilgilerinin olmadığını belirterek, "Yeni Zelandalı yetkililer, 2004'teki kutlamalarda sadece 'Haka dansı"nın ön plana çıkmasından rahatsızlık duyduklarını, bu nedenle bu yılki programa gösteriyi koymadıklarını ifade ettiler. Biz de bu karara saygı duyduk" dedi. 
Çanakkale Valisi Süleyman Kamçı da, "Haberi televizyondan duyduk. Bize herhangi bir bilgi ya da talimat gelmedi" diye konuştu. 


</TEXT>
</DOC>
