<DOC>
<DOCNO> 306946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/soneko03.html </URL>
<DATE> 2005/01/16/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Serdengeçti 17 Aralık uzun sürmüş bir başlangıcın sonudur... 
</HEADLINE>
<TEXT>

     Türkiye Cumhuriyet Merkez Bankası Başkanı Süreyya Serdengeçti, 17 Aralık'ın Türkiye için, Avrupa Birliği AB sürecinin sonu olmadığını söylerken, ''Sonun başlangıcı bile değildir. Olsa olsa uzun sürmüş bir başlangıcın sonudur'' dedi. 
     Serdengeçti, Anadolu Ajansı muhabirinin ''17 Aralık'ta Türkiye'nin AB'den müzakerelere başlamak için tarih almasının ne anlam ifade ettiği, ekonomik açıdan Türkiye'yi neler beklediği'' şeklindeki sorusu üzerine, bu konuda 3 noktaya işaret etti. Serdengeçti, şunları söyledi 
     ''Birincisi İngiliz devlet adamı Churchill'in 2. Dünya Savaşı'nda, 1942 yılında, İngiltere'nin Almanya'ya karşı Kuzey Afrika'da savaşın belki de en önemli dönüm noktası olan çöl muharebesini kazanıp Almanları Afrika'dan çekilmeye zorladığında söylediği ünlü sözdür 'Bu savaşın sonu değildir. Sonun başlangıcı bile değildir. Olsa olsa başlangıcın sonudur.' 17 Aralık bizim için, Avrupa Birliği sürecinin sonu değildir. Sonun başlangıcı bile değildir. Olsa olsa uzun sürmüş bir başlangıcın sonudur.'' ''İkinci nokta, AB'ye katılmamız demek olan sonuç ne kadar uzakta olursa olsun, o sonuca ulaşma süreci, bana göre varacağımız sonuçtan çok daha önemli'' diyen Serdengeçti, şöyle devam etti 
     ''Biz ekonomik istikrarı, her şeyden evvel kendimiz için yapmak zorundayız. Avrupa için değil. Fiyat istikrarını kalıcı olarak sağlayıp sürdürülebilir büyüme ortamına ulaşmak, yapısal reformlar ile sürdürülebilir büyüme oranlarını ve istihdam artışını tatmin edici seviyelerde tutmak, bütün bunlar kendiliğinden Türkiye'nin önündeki engellerden ekonomik olanlarının önemli bir bölümünü ortadan kaldıracaktır.'' Serdengeçti, üçüncü noktaya değinirken de, Türkiye ve Avrupa'daki siyasi süreç, bu meyanda ekonomilerin birbirine yakınsaması ve nihayet toplumların sonucu belirleyeceğini belirtti. 
     
     IMF İLE STAND-BY ANLAŞMASI 

     Serdengeçti, IMF ile mutabakatı sağlanan yeni stand by konusuna da değindi. Kendilerinin, IMF ile sona ermekte olan anlaşmanın yerine orta vadeli yeni bir anlaşma yapılmasının gerekliliği konusunda en ufak bir tereddütleri olmadığını söyleyen Serdengeçti, şöyle devam etti 
     ''O yüzden 2004 yılında Hükümet ve Meclis'te yaptığımız sunumlarda, bu gerekliliği vurguladık. Birincisi, dedik ki Uygulanan ekonomik politikaların, uygulayan kurumların kredibilitesini artırdığı bir gerçektir ama yeterli değildir. Ne de olsa 30 yıllık istikrarsız, kötü bir geçmiş vardır. Dolayısıyla IMF ile bir süre daha devam etmek zorundayız. 
     İkincisi Merkez Bankası, dünyayı ve özellikle Avrupa'yı çok iyi takip etmektedir. Böyle olunca şunu görürsünüz. AB ve IMF, birbirine -içinde bulunduğumuz ortamda- alternatif değil tamamlayıcıdır.'' Ekonomik temellerinin çoğu Türkiye'den daha iyi olan ve AB'ye katılmaya daha yakın olan Romanya ve Bulgaristan'ın, 2004 yılında IMF ile anlaşmalar imzalandığını hatırlatan Serdengeçti. ''İmzalamasalar, AB katılım süreçlerini tehlikeye sokmazlar mıydı '' diye sordu. 
     
     KUR POLİTİKASINDA DEĞİŞİKLİK YOK 

     Serdengeçti ayrıca, kur politikalarında bir değişikliğin söz konusu olmadığını, kur politikasının, kur seviyesine bakarak belirlenmediğini söyledi. 
     Dalgalı kur rejiminde döviz kurunun, artık bir para politikası aracı değil, ekonominin temelleri, istikrar programı ve bekleyişlerin bir sonucu olarak oluştuğunu vurgulayan Serdengeçti, ''Böyle de devam edecek'' dedi. 
     Ancak ''Merkez Bankası bu rejimde, döviz piyasalarında işlem yapmaz'' diye bir şey olmadığını da belirten Serdengeçti, şöyle devam etti 
     ''Gelecek yıllardaki yüklü miktarda dış borç ödemeleri ve yüksek maliyetli döviz yükümlülüklerinin zaman içinde tasfiyesi için -ki Merkez Bankası'nın 2002'den beri döviz yükümlülüklerine ilişkin politikası bu yöndedir- şeffaf ihaleler yöntemiyle döviz almamız söz konusudur. 
     2005 için alacağımız döviz miktarı, yaklaşık 3.8 milyar dolar ile 11.3 milyar dolar arasında olacaktır. Muhtelif nedenlerle bu rakamları yeterli bulmayanlar olabilir. Ancak 2005 para politikası duyurusu dikkatli okunursa, Merkez Bankası'nın, kur istikrarını fiyat istikrarının bir parçası olarak gördüğü için, kurlarda aşırı oynaklık durumunda da müdahale edebileceği belirtilmektedir.'' 
     2005 yılında insanlar, bekledikleri gibi tekrar dövizden Türk parasına geçerlerse ve sermaye girişi de olursa, bu tür müdahalelerin döviz alımı yönünde olacağının doğal olduğunu kaydeden Serdengeçti, ''Bu husus bazen göz ardı edilebiliyor'' dedi. 
     Serdengeçti, 20 Aralık 2004 tarihli duyurularında, dışsal şoklara bağlı olarak zaman zaman kesintiler olsa da, ekonomik istikrar yönünde alınan ve alınacak mesafenin insanları ulusal paraya yönelttiğini ve yöneltmeye devam edeceğini söylediklerini hatırlatırken, 3 Ocak 2005'ten beri göstergelerin, bekledikleri gibi, ters para ikamesinin yeniden başladığına işaret ettiğini bildirdi. 
     
     MERKEZ BANKASI'NIN BAĞIMSIZLIĞINDA GELİNEN NOKTA 

     Türkiye'de Merkez Bankası'nın bağımsızlığının sanıldığı kadar yeni bir kavram olmadığını belirten Serdengeçti, Osmanlı İmparatorluğu'nun son dönemlerinde yabancı sermaye kontrolündeki Osmanlı Bankası'nın yerini Atatürk döneminde 1931 yılında faaliyete geçen Merkez Bankası alırken yaşanan süreç hakkında bilgi verdi. Serdengeçti, şöyle dedi 
     ''Bu sürece bakıldığında, bankanın adı hükümet tarafından hazırlanan kuruluş kanun tasarısında, Cumhuriyetin bir kurumu olduğunun vurgulanması amacı ile, 'Cumhuriyet Merkez Bankası' olarak öngörülmüşken, Banka'nın ülke dışında vasfının daha iyi anlaşılması amacı ile ilgili TBMM komisyonunda adına Türkiye ibaresi eklenmiş ve Banka 'Türkiye Cumhuriyet Merkez Bankası' adı altında kurulmuştur. 
     Banka'nın bağımsızlığına vurgu yapmak, devlete ait bir kamu kuruluşu olduğu izlenimi oluşmasına imkan vermemek amacı ile adında 'Türkiye Cumhuriyeti T.C ' ibaresine özellikle yer verilmediği anlaşılmaktadır.'' Nitekim, özel hukuk tüzel kişiliğini haiz, özel sermayenin de katıldığı bir anonim ortaklık şeklinde kurulduğunu anlatan Serdengeçti, ''Maalesef 1970 kanununda bağımsızlık açısından geriye gittiğimizi görüyoruz ve yine 1970 yılından itibaren, bunu ilginç bulacaksınız, Türkiye yavaş yavaş enflasyon ortamına giriyor'' dedi. 
     Merkez Bankası'nın yaklaşık 30 yıl süren enflasyon sürecinden sonra, nihayet 2001 yılında, bu defa gelişmiş ülkelerde anlaşıldığı gibi bağımsız hale getirildiğini anlatan Serdengeçti, ''Ancak benim o günden bu yana tecrübem, mükemmel yasa diye bir şey olmadığı, bağımsız Merkez Bankası Yasası'nın her zaman daha iyi olabileceği şeklindedir'' diye konuştu. 
     Aslında her alanda olduğu gibi Merkez Bankası bağımsızlığı konusunda da ilkelerin sadece mevzuatla yerleştirmenin mümkün olmayabileceğini ifade eden Serdengeçti, bu alanda tümden bir zihniyet değişikliğinin şart olduğunu söyledi. Serdengeçti, şöyle devam etti. 
     ''Bu zihniyet değişikliği de, Merkez Bankası'nın ve yönetiminin siyasetten ve siyasi baskılardan uzak çalışması, kendi mali ve idari kararlarını kendisinin vermesi ve bağımsız bir iletişim politikası izlemesinin gerekliliğini kavramayı içermektedir. 
     Türkiye'de de Merkez Bankası, bağımsızlığı alanında oldukça yol katetmiş olmakla beraber, hala önemli eksikliklerimiz var ve her zaman daha iyiye ulaşmak için atılacak bir adım olacak.'' 

     
</TEXT>
</DOC>
