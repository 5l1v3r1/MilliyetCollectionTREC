<DOC>
<DOCNO> 302558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sondun11.html </URL>
<DATE> 2005/12/18/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
The Sunday Times İstihbarat, Blair'i önceden uyardı 
</HEADLINE>
<TEXT>

     İngiltere'de yayımlanan The Sunday Times gazetesi, Hükümet-İstihbarat Ortak Komitesi'nin JIC , Londra'da 7 Temmuz'da düzenlenen bombalı saldırılar hakkında Başbakan Tony Blair'i önceden uyardığını öne sürdü. 
     İngiliz iç ve dış istihbaratının elindeki bütün bilgileri değerlendirerek hükümet için bir sonuç çıkarmakla görevli JIC'in saldırılardan çok önce hazırlanmış 4 sayfalık raporunda, metro sistemine bir saldırının beklendiği bilgisinin yer aldığını yazan gazete, ''Blair'in geçen hafta geniş kapsamlı ve kamuya açık bir soruşturmayı reddetmesinin ardında, kendisine gönderilen istihbarat bilgilerini değerlendirme eksiğinin ortaya çıkması korkusu etkili olmalı'' görüşünü savundu. 
     ''Çok gizli'' damgalı dört sayfalık raporda istihbarat örgütleri MI5 ve MI6'in başkanlarının yanı sıra hükümete bağlı dinleme ve izleme servisi başkanının imzasının bulunduğunu kaydeden gazete, istihbaratın konuyla ilgili raporunun El Kaide'nin o dönemdeki İngiltere operasyon şefi Halid Şeyh Muhammed'in dinlenmesi ve izlenmesi sonucu elde edilen bilgilere dayalı olarak hazırlandığını yazdı. 
     Raporda, ''İngiltere ve bu ülkenin yurtdışındaki temsilcilikleri El Kaide'nin öncelikli hedefleri arasında bulunmaya devam ediyor ve Heathrow havaalanı, Londra metrosu ve diğer hedeflere saldırı planları yapılıyor'' cümlesinin yer aldığını belirten Sunday Times'ın haberinde, hükümet yetkililerinin ise 7 Temmuz saldırılarından bu yana saldırılar öncesinde hiçbir şekilde uyarı almadıkları konusunda ısrarlı açıklamalar yapmakta olduğu hatırlatıldı. 
     
</TEXT>
</DOC>
