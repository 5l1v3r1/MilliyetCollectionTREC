<DOC>
<DOCNO> 313844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonsiy14.html </URL>
<DATE> 2005/02/09/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Dışişleri Bakanlığı Irak'taki seçimlerde usulsuzlük yapıldı 
</HEADLINE>
<TEXT>

     Dışişleri Bakanlığı Sözcüsü Namık Tan, ''Irak'taki seçimlerde bazı usulsüzlüklerin yapıldığının bir gerçek olduğunu'' belirterek, bu usulsüzlüklere itirazların demokratik mekanizmalar çerçevesinde yapılması gerektiğini söyledi. 
     Tan, haftalık basın toplantısında, Irak seçimlerine ilişkin bir soru üzerine, bu tür itirazların bizzat muhatapları tarafından yapılmasının doğru bir usul olduğunu kaydetti. 
     Iraklı Hıristiyanların, oy kullanmalarının engellendiği gerekçesiyle geçen pazar Stockholm'deki seçimlere itiraz ettiklerine işaret eden Tan, Türkmenler, Araplar, Asuri ve Keldanilerin itirazlarını yaptıklarını bildiklerini ve bu itirazların, bağımsız seçim komisyonu tarafından değerlendirileceğini ifade etti. 
     Tan ayrıca, bazı kesimler ile oluşumların seçimlere arzulanan düzeyde katılamamış olmasının üzüntü verici olduğunu belirterek, ''Biz bu durumu, süratle ve adil bir şekilde telafi edilmesi gereken bir husus olarak nitelendiriyoruz. Bunun, telafisi için gerekenlerin yapılması bakımından telkin ve tavsiyelerde bulunuyoruz'' diye konuştu. 
     
     ''BİRTAKIM ÖNLEMLER ALINMASI GEREKECEĞİ ANLAŞILIYOR'' 
     Seçim sonuçlarının gelecek hafta açıklanmasının beklendiğini kaydeden Tan, ''sonuçların kurucu mecliste gerçek temsil oranlarını yansıtmayacağını düşündüklerini ve bu açıdan, gelecek dönemde Iraklıların demokrasiyi uygun şekilde işletebilmeleri için birtakım önlemler alınmasının gerekeceğinin anlaşılmakta olduğunu'' söyledi. 
     Tan, ''Önemli olan Irak halkına ve uluslararası camiaya usulsüzlüklerle netice alınamayacağının kanıtlanmasıdır. Bunun, Irak'ın geleceği açısından büyük önemi haiz olduğunu düşünmekteyiz'' ifadesine yer verdi. 
     Irak'taki seçimleri yakından takip ettiklerini kaydeden Tan, Dışişleri Bakanlığı'nın 31 Ocak'taki açıklamasında belirtilen hususları tekrarlayarak, ''Güvenlik ve diğer alanlarda devam eden sorunlara, ayrıca bazı bölgelerde katılımın arzu edilen düzeyin gerisinde kalmasına ve tüm zorluklara karşın Irak'ta seçimlerin gerçekleşebilmiş olması, Irak halkının, ülkenin birlik ve bütünlük içerisinde barış ve istikrara ilerlemesinden yana olan iradesini bir kez daha teyit etmiştir. Bunu, Irak'ın demokratik bir rejim tesisi yönünde atmış olduğu bir adım olarak değerlendiriyoruz'' diye konuştu. 
     Tan, bir soru üzerine, Irak'ta barış, huzur ve istikrarın peşinde olduklarını, orada bir an önce demokratik, Irak halkının bütün unsurları tarafından benimsenmiş bir yönetimin tesis edilmesini, kendisiyle ve komşularıyla barışık bir Irak istediklerini vurguladı. Tan, ''Bizim hedefimiz budur. Bu görüşümüz düşüncemiz bugüne kadar sayılamayacak kadar sıklıkla dile getirilmiştir, Irak'a yönelik başka bir hedefimiz, düşüncemiz yoktur'' dedi. 
     Türkiye'nin, Kerkük'teki gelişmeler karşısında tepkisinin ne olacağına ilişkin bir soru üzerine de Tan, bu konuda yapılacak ilk işin, seçimlerin sonucunu beklemek olduğunu, ondan sonra, atılacak adımların, verilecek tepkilerin değerlendirileceğini, şimdiden bir şey söylemenin mümkün olmadığını söyledi. 
     Sözcü Tan, bir başka soruya verdiği yanıtta da, ''Irak'ın en yakın komşusu olarak, oradaki yangının bütün sıcaklığını biz hissediyoruz, elbette ilgilenmek hakkımız. Bunun içişlerine karışmakla en ufak alakası yok'' ifadesini kullandı. 
     Tan, bir başka soru üzerine, ABD'nin İncirlik'te bir nakliye merkezi kurulması konusunda bir talebi bulunduğunu, bu talebin değerlendirildiğini söyledi. 
     Dışişleri Bakanlığı Sözcüsü Tan, Kıbrıs konusuna ilişkin olarak da Türkiye'nin, Ankara Anlaşması'na ilişkin uyum protokolünü imzalayacağını, ancak hukuki ve teknik boyuttaki değerlendirmelerin sürdüğünü belirtti. 
     
</TEXT>
</DOC>
