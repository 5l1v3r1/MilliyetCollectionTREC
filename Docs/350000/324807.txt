<DOC>
<DOCNO> 324807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonsiy32.html </URL>
<DATE> 2005/03/18/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Menderes "AB'nin kuyruğu şimdi Türkiye'nin elinde" 
</HEADLINE>
<TEXT>

     DYP Genel Başkan Başdanışmanı Aydın Menderes, ''AB'nin kuyruğunun şimdi, Türkiye'nin elinde'' olduğunu söyledi. 
     Menderes, Ankara İş Kadınları Derneği ANİKAD tarafından düzenlenen ''Başkent Toplantıları''na katılarak bir konferans verdi. 
     Menderes konuşmasında, bugünün 18 Mart Çanakkale Zaferi'nin yıldönümü olduğuna işaret ederek, şehitleri saygıyla andığını belirtti. 
     ''18 Mart denince aklına acı ve ümidin geldiğini acının şehitler, ümidin de bu zaferin, Cumhuriyet kurulmasında önemli köşe başlarından biri olmasından kaynaklandığını'' ifade eden Menderes, ''Acı aynı, ama aynı ümidi taşıdığımı söylemek zor. Ülkemiz tam bir çıkmaz sokak içine sokulmuş. Duvarı bazen geri çekiyorlar. Biz de sanki, 'sokak, çıkmaz sokak' değil diye yolumuza devam ediyoruz'' dedi. 
     Hükümetin ekonomi ve dış politikasını eleştiren Menderes, ekonominin iyi olduğunu söyleyenler bulunduğunu, ancak geniş kitlelerin halinden memnun olmadığını söyledi. 
     Menderes, ekonominin dış ticaret açığı yüzünden bir kriz içinde olunduğunun görüldüğünü, ancak IMF'nin müdahalesiyle bunun önlendiğini savundu. Menderes, bir süre önce devletin bütçesinin yüzde 25-30'unun yatırıma ayrıldığını, ancak şimdi bu rakamın yüzde 1'i bile geçmediğini öne sürdü. Sabancı ve Koç topluluğu gibi özel sektörün de yatırım yerine ''marketçiliğe soyunduğunu'' anlatan Menderes, Türkiye'nin, bir ekonomik vizyonun bulunmadığını kaydetti. 
     
     ''HEP BİRLİKTE'' 
     AB ile ilişkilere değinen Menderes, ''isteklerin yerine getirilmesi durumunda ortada bir Türkiye Cumhuriyeti'nin kalmayacağını'' savundu. 
     Menderes, TBMM'nin millet egemenliğini temsilen kullandığını, ancak AB üyelik müzakerelerinin başlamasıyla bazı egemenlik haklarının Brüksel'e devredileceğini ifade etti. Bu nedenle AB ile ilgili referandum yapılması gerektiğini anlatan Menderes, ''Görüşme süreci başlayacak olursa, ki bu hükümet her şeyi vermeye hazır, bu Lozan'ın yeniden masaya yatırılması olur'' dedi. 
     Aydın Menderes, Kıbrıs'ın da ''Türkiye'nin elinden gittiğini'' iddia etti. ''Ancak şimdi AB'nin kuyruğunun Türkiye'nin eline geçtiğini'' ifade eden Menderes, Türkiye'nin onay vermemesi durumunda Kıbrıs Rum yönetimi dahil, diğer ülkelerin gümrük birliğine giremeyeceğini söyledi. Hükümetin bu anlaşmayı parafe etmesi durumda bunun onay için TBMM'ye geleceğini kaydeden Menderes, ''Biz, hepimiz, hangi partiden olursak olalım, ne yapıp yapıp, demokratik ve meşru yollar içinde, elimizden geleni yaparsak, ya bu paraftan vazgeçirebilirsek ya da bir şekilde, TBMM'nin 1 Mart'ta yaptığının bir benzerini yapmasına gayret sarf ederek, onaylanmamasını sağlayacak olursak Sakarya zaferi gibi bir iş olur'' dedi. 
     
</TEXT>
</DOC>
