<DOC>
<DOCNO> 315684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun17.html </URL>
<DATE> 2005/02/16/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Guardian Kürtlerin seçim başarısı Türkiye'nin korkularını körüklüyor 
</HEADLINE>
<TEXT>

     LONDRA DHA 

      İNGİLTERE'nin önde gelen gazetelerinden The Guardian, Irak'taki genel seçimlerden ülke genelinde 2'nci, Kürkük'te ise birinci sırada çıkan Kürt ittifakının seçim başarısının Ankara'nın, Kürtlerin bağımsızlık talep edecekleri ve Irak'ın toprak bütünlüğünün parçalanacağı yönündeki endişelerini körüklediğini yazdı. 
     Simon Tisdall imzalı haber-analizde Türkiye'nin 1923'e kadar Kerkük'ü yönettiği hatırlatılarak, "Milliyetçiler Kerkük'ü hala Türk toprağı olarak görüyor. Giderek artan iç baskı ile karşı karşıya kalan Başbakan Recep Tayyip Erdoğan Kürtleri Kerkük konusunda uyarırken, savaş sonrasında çok sayıda Kürdün bölgeye yerleştirilmesinden yakındı. Erdoğan'a göre bu kitlesel göç gelecekte büyük sorunlara yol açabilir" denildi. 
     
     "KERKÜK KUDÜS GİBİDİR" 
     Kerkük'teki gelişmelerin Türk medyasının gündeminden düşmediğine de dikkat çeken The Guardian bir Türk diplomatın şu sözlerine yer verdi 
     "Şu anda kamuoyunda Kerkük bir numaralı güvenlik sorunu. Kerkük, potansiyel bir barut fıçısı. Kerkük'ün bizim için ise özel bir statüsü var, aynı Kudüs gibi tüm halka ait bir kent. Irak'a müdahale etmek istemiyoruz, ama Kerkük ve etnik azınlıklara yönelik saldırılar da bizim kırmızı çizgilerimiz." 
     
     BÖLGEDEKİ KÜRTLERE ÖRNEK OLABİLİRLER 
     Kerkük'ü yönetecek olanların aynı zamanda Irak'ın petrol rezervlerinin yüzde 40'ına da sahip olacağını yazan gazete, bu nedenle olası bir bağımsız Kürt devletinin ekonomik açıdan da büyük bir güce sahip olacağına dikkat çekti. 
     The Guardian, Irak'taki Kürtlerin bağımsızlık yolunda atacağı adımların, Türkiye, İran ve Suriye gibi bölge ülkelerinde yaşayan diğer Kürtleri de harekete geçirmesinden endişe edildiğini de belirtti. ABD'nin Kuzey Irak'taki 4 bin PKK'lının üzerine gitmeye yanaşmadığını ifade eden gazete, Türkiye'nin bu işi bizzat kendisinin üstlenebileceğini kaydetti. Gazete, ABD Dışişleri Bakanı Condoleezza Rice'ın son Ankara ziyaretinde Türkiye'nin endişelerini gidermeye çalıştığını ve Irak'ın bütünlüğünden yana tavır koyduğunu da hatırlattı. 
     The Guardian, Kürdistan'ın olası devlet başkanı olarak nitelendirdiği Mesud Barzani'nin şu sözlerine de yer verdi "Türkiye içişlerimize karışmasın aksi takdirde büyük bir felaket olur." 
     
</TEXT>
</DOC>
