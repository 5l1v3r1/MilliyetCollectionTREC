<DOC>
<DOCNO> 321928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur05.html </URL>
<DATE> 2005/03/08/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Hızlı gaspçı yakayı ele verdi... 
</HEADLINE>
<TEXT>

     İzmir'in Buca İlçesi'nde, aralarında cezaevi infaz memuru da bulunan 5 kişinin para ve telefonlarını aldığı belirtilen bir kişi, operasyonla yakalandı. 
     Gasp olayları, aynı gün Buca İlçesi'nin değişik sokaklarında meydana geldi. 121. sokaktaki ATM'den para çekip evine gitmekte olan Songül Yılmaz'ın omuzundaki çantası, bıçak çeken bir kişi tarafından alınmak istendi. Yılmaz'ın çığlık atması üzerine gaspçı, olay yerinden hızla uzaklaştı. 
     Bu olaydan sonra 79. sokakta Engin Balkan'ı bıçakla tehdit eden gaspçı, 22 YTL'sini, 88. sokakta Mahmut Melih Kıyıcı'nın cep telefonunu, 710. sokakta Tarık Büyük'ün cep telefonunu bıçak zoruyla aldı. Büyük, gaspçıya karşı koyunca sağ elinden bıçakla yaralandı. 
     Gaspçı, daha sonra aynı sokakta yolda yürümekte olan Buca F Tipi Cezaevi İnfaz Koruma Memuru olarak görev yapan Mehmet Güres'in önünü kesti. Bıçak tehdidiyle Güres'in 15 YTL ile cezaevi kimlik kartını alan gaspçı, daha sonra ise Nihat Güzel'den bıçak tehdidiyle 46 YTL alarak kaçtı. 
     Birbiri ardına meydana gelen gasp olaylarından sonra operasyon düzenleyen güvenlik güçleri, Hasan A. 24 adındaki bir kişiyi şüpheli olarak ele geçirdi. 
     Şüphelinin üzerinde yapılan aramalarda, 2 adet cep telefonu ile infaz koruma memurunun kimliği ve mağdurlardan elde edilen paralar çıktı. Zanlının olaylarda kullandığı bıçak ise attığı yerde bulundu. Hasan A, gözaltına alındı. 
     
</TEXT>
</DOC>
