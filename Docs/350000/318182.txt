<DOC>
<DOCNO> 318182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun44.html </URL>
<DATE> 2005/02/24/ </DATE>
<TIME> 19.03 </TIME>
<AUTHOR>  </AUTHOR>
<HEADLINE>
ABD - Rusya doruğu... 
</HEADLINE>
<TEXT>

     ABD Başkanı George Bush ve Rusya Devlet Başkanı Vladimir Putin, ''nükleer güvenlik işbirliğinin artırılması ve Rusya'nın Dünya Ticaret Örgütü'ne DTÖ giriş görüşmelerinin tamamlanmasına çalışılması'' konularında anlaştılar. 
     Slovakya'nın başkenti Bratislava'da yapılan dorukta biraraya gelen Bush ve Putin tarafından yayınlanan ortak açıklamada, anlaşmanın hedefinin ''değişen terör tehditlerine karşı koymak'' olduğu belirtildi. 
     Rusya ve ABD liderleri, kendi ticaret bakanlarına, Rusya'nın DTÖ'ye bu yıl girmesi için müzakerelerin tamamlanması konusunda ikili görüşmeleri hızlandırmaları talimatı verdiklerini kaydettiler. Açıklamada, ''Rusya'nın DTÖ'ye giriş sürecine ve ekonomik reform programına hız verecek olan ikili görüşmelerde ilerleme sağlayacak alanların belirlenmesi için çalışacağız'' denildi. 
     İki ülkenin, nükleer malzemelerin korunmasına yönelik uluslararası tedbirler konusunda birlikte çalışma ve nükleer tesislerin güvenliğinin en iyi şekilde nasıl artırılabileceğine ilişkin bilgi paylaşımında bulunma konusunda anlaştığı belirtilen ortak açıklamada, şunlar kaydedildi 
     ''Eski çalışmalarımızı devam ettirerek bugün, iki ülkenin ve dünya çapında diğer dost ülkeler ve müttefiklerin nükleer tesislerinin güvenliğinin artırılması amacıyla nükleer güvenlik konusunda işbirliğinin genişletilmesi ve derinleştirilmesi niyetimizi ilan ediyoruz.'' Bu konuda bu yıl içinde nükleer güvenlik konulu üst düzey bir çalışma grubu toplantısı yapılacağı belirtilen açıklamada, üçüncü ülkelerdeki ABD ve Rusya yapımı araştırma reaktörlerinde kullanılmak üzere düşük düzeyde zenginleştirilmiş uranyum yakıtı geliştirmek için birlikte çalışmaya devam edileceği de kaydedildi. 
     
</TEXT>
</DOC>
