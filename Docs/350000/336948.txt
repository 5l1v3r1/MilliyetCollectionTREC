<DOC>
<DOCNO> 336948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun33.html </URL>
<DATE> 2005/04/26/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
AB ile toplantı sıcak başladı, eleştirilerle bitti 
</HEADLINE>
<TEXT>

     Lüksemburg'da toplanan Ortaklık Konseyi tarafından yayımlanan tutum belgesinde, Türkiye'ye, AB'nin 25 üye ülkesini kapsayacak şekilde genişletilmesini öngören ek protokolü bir an önce imzalaması çağrısında bulunuldu. 
     Belgede, 'ek protokolün imzalanması, onaylanması ve ardından yürürlüğe sokulmasının, Türkiye'nin Rum kesimini de içine almak üzere AB ile ilişkileri normalleştirilmesi yolunda önemli bir adım oluşturacağı' vurgulandı. Ortaklık belgesinde verilen mesajlar şöyle 
     Ankara Anlaşması Ek Protokolü'nü bir an önce imzalayın. 
     Mektup teatisi memnunlukla karşılandı. 
     Siyasi reformlar bölgesel ve idari seviyede iyi algılanmadı. 
     Güneydoğu'da sosyal ve ekonomik durum iyileşmeli. 
     Yerlerinden edilmiş kişileri evlerine geri döndürülmesli. 
     Dini azınlıklar, cemaatler ve işçi sendikalarının sorunlarına acil çözüm. 
     Sivillerin ordu üzerinde tam kontrol kurması gerekiyor. 
     İşkenceye karşı sıfır tolerans politikası uygulanmalı. 
     Güvenlik güçleri göstericilere bazı durumlarda aşırı güç kullanıyor. 
     Dini azınlıklarla ilgili sınırlı ilerleme var. 
     Heybeliada Ruhban Okulu tekrar açılmalı. 
     Irkçılık ve etnik ayırımcılığa karşı daha fazla tedbir alınmalı. 
     Rum kesiminden gelen gemilere limanları açın. 
     Tutum belgesinde, Türkiye'nin ek protokolle ilgili mutabakatını ortaya koyan mektup teatisinin memnuniyetle karşılandığı ifade edildi. 
     Belgede, ek protokolün imzalanması, onaylanması ve ardından yürürlüğe sokulmasının, Türkiye'nin Rum kesimini de içine almak üzere AB ile ilişkileri normalleştirilmesi yolunda önemli bir adım oluşturacağı belirtildi. 
     
     Türkiye'ye eleştiri 

     Türkiye'nin hayata geçirdiği reformları uygulamaya sokması konusunda verilen öneme işaret edilen belgede, hükümet tarafından gösterilen kararlılığa rağmen, bazı alanlarda uygulamada karşılaşılan sorunlara ayrıntılı bir şekilde dikkat çekildi. 
     Belgede, yapılan siyasi reformların bölgesel ve idari seviyede tamolarak iyi algılanmadığı eleştirisi getirildi. Siyasi reformların tam yerine getirilmesi ihtiyacının Güneydoğu Anadolu'nun gelişmesine de katkıda bulunacağı görüşü savunulan belgede, bu bölgede sosyal ve ekonomik durumun iyileşmesi ve yerlerinden edinmiş kişilerinin tekrar evlerine geri döndürülmesinin kolaylaştırılması için gerekli önlemlerin önemine dikkat çekildi. 
     
     Ordu için öneri 

     Belgede, dini azınlıklar, cemaatler ve işçi sendikalarının spesifik sorunlarına acil çözüm bulunması çağrısında bulunuldu. Türkiye'deki sivil ve asker ilişkilere de değinilen belgede, 'sivillerin ordu üzerinde tam kontrol kurması gerektiği ihtiyacı bulunduğu' savunuldu. 
     Ortaklık belgesinde, 'Türkiye'de ordunun bir dizi gayri resmi mekanizmalar üzerinden etkisini sürdürmeye devam ettiği' ileri sürüldü. 
     Adli alanda ise yeni TCK'nın hayata geçirilmesinin önemine değinilen belgede, reformlarla ilgili yargıç ve savcılara yoğun eğitim verilmesinin memnuniyetle karşılandığı belirtildi. 
     
     'İşkence ve kötü muamele şikayetleri sürüyor' 

     'İşkence ve kötü muamele şikayetleri sürüyor' İşkence ve kötü muamele iddialarına yönelik şikayetlerin hala devam ettiği kaydedilen belgede, işkenceye sıfır tolerans politikasının kararlılıkla yürürlüğe sokulması istendi. 
     İfade özgürlüğü alanında da bazı sorunların bulunduğu kaydedilen belgede, düşünce suçundan yargılananların yüksek mahkemede beraat etse bile gazeteci, yazar, haber müdürlerine yönelik mahkumiyet kararlarına dikkat çekildi. 
     Dernek kurma ve toplantı hakkıyla ilgili bölümde, güvenlik güçlerinin göstericilere karşı bazı durumlarda aşırı güç kullandığı iddia edildi. Belgede, AB'nin cinsiyet, ırk, etnik, renk, sosyal, dil, din temelinde her türlü ayırımcılığa karşı olduğu yolundaki genel tavrı teyit edildi. 
     Dini azınlıklarla ilgili bölümde, sınırlı ilerleme yapıldığı eleştirisi bulunulan belgede, bu konuda yaşanan sorunlara ilişkin örnekler verildi ve vakıflarla ilgili yasa tasarısının Avrupa standartlarına uygun olarak kabul edilmesi çağrısında bulunuldu. 
     
     'Heybeliada Ruhban okulu açılsın' 

     Belgede, Heybeliada'daki Ruhban okulunun tekrar açılması istendi. AB belgesinin sosyal haklar bölümünde, özellikle töre cinayetlerinin önemli bir sorun teşkil ettiği vurgulandı. Belgede, insan hakları danışma kurulunun hazırladığı azınlık raporunu kaleme alan kişi hakkında soruşturma açılması da eleştirildi. Belgede, Türkiye'nin ırkçılık ve etnik ayırımcılığa karşı daha fazla tedbir alması istendi. 
     Kıbrıs konusunda Türkiye'nin BM çözüm çabalarına yönelik verdiği desteğin devam etmesi temennisinde bulunulan belgede, Türkiye'nin kapsamlı çözüm için olumlu hava yaratılmasına yönelik katkısının desteklendiği ifade edildi. 
     

     
</TEXT>
</DOC>
