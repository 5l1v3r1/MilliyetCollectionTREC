<DOC>
<DOCNO> 333658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun63.html </URL>
<DATE> 2005/04/15/ </DATE>
<TIME> 23.20 </TIME>
<AUTHOR>  </AUTHOR>
<HEADLINE>
Berlusconi'den koalisyon ortaklarına erken seçim tehdidi 
</HEADLINE>
<TEXT>

     İtalya Başbakanı Silvio Berlusconi, koalisyon ortaklarıyla görüş ayrılığına düşmesinin ardından, hükümet krizini atlatabilmek için zaman kazanma eğiliminde. 
     Hıristiyan Demokratlar ve Merkez Demokratlar Birliği HDMDB ve İtalya Yeni Sosyalist Partisi'nin kabineden çekilme kararı sonrasında Berlusconi, İtalya Cumhurbaşkanı Carlo Azeglio Ciampi'yle bugün görüşmemeyi yeğledi. 
     Quirinale Sarayı'na, yardımcılarından Gianni Letta'yı göndermekle yetinen Berlusconi'nin, Cumhurbaşkanı Ciampi'ye köşke çıkmadan önce koalisyon ortaklarıyla sürdürdüğü görüşmeleri sonlandırmak istediği mesajını ilettiği bildirildi. 
     Berlusconi, akşam saatlerinde Başbakanlık binası olarak kullanılan Chigi Sarayı yakınlarındaki Coronari Caddesi'nde dolaştığı sırada, gazetecilere ilginç açıklamalarda bulundu. 
     Koalisyon ortaklarına erken seçime gitme tehdidinde bulunan Berlusconi, yaşanan krizi küçümsemeye çalışarak şöyle konuştu 
     ''HDMDB hükümete geri dönmeyecek olursa, erken seçime gidilir. Bu son derece net bir konudur. Ama hükümet programı konusunda görüş ayrılığı olmadığı gibi, ortaklarımızın yeni bir hükümet teşkil edilmesi konusunda özel talepleri de yok. Uzlaşma sağlayıp yola devam edebilme konusunda ortada bir engel görmüyorum''. 
     Berrlusconi, gazetecilerin, ''İstifa etmeyi düşünüyor musunuz '' biçimindeki sorusunu ise şu sözlerle yanıtladı 
     ''Önemli olan, seçmenlerin bize verdikleri görev süresinin sonuna dek çalışmaya devam etmek. Ben somut olan şeylerle ilgileniyorum. Soyut şeylerle uğraşmaya zamanım yok. Siyasette eski dönemleri çağrıştıran bu tür şeyler yaşanıyorsa bunları aşmayı da başarmak lazım''. 
     Berlusconi, kendi gündeminde ''hükümet krizi'' diye bir mesele bulunmadığını belirterek, ''Ben hükümet kriziyle meşgul olmadım. Uluslararası meselelerle ilgilendim. Konuyla ilgilenmesi için Gianni Letta'ya vekalet verdim. Kendisi koalisyon ortaklarıyla gereken görüşmeleri yapmaktadır'' dedi. 
     Basını konuyu büyütmekle suçlayan Berlusconi, sözlerini şöyle sürdürdü 
     ''Gazeteler bu konuyu birinci sayfaya taşıdılar diye, bir şey olacağı yok. Ben işimi yapmaya devam ediyorum. Dinlenmeyi de ihmal etmiyorum. Yarın da yarım gün çalışmayı, yarım gün dinlenmeyi ümit ediyorum'' Kısmi yerel seçimlerdeki yenilginin 2006'daki genel seçimlere kadar telafi edilebileceğini ileri süren Berlusconi, ''İtalyanların bu memleketi solun eline bırakmamıza razı olacaklarını sanmıyorum. Ülkeyi onların eline teslim etmek, merkez-sağ için de akıl karı değil'' dedi. 
     
</TEXT>
</DOC>
