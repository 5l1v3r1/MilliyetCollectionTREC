<DOC>
<DOCNO> 335382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/siyaset/siy04.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aklan gel demedim' 
</HEADLINE>
<TEXT>


ANKARA Milliyet 


Başbakan Erdoğan, Deniz Baykal'ın, "CHP'den 'ihale vereceğiz' diye milletvekili transferi yaptılar" iddiasına, "İddianızı ispat edemiyorsanız zanlı durumuna düşersiniz" karşılığını verdi. Erdoğan, istifa eden Cemal Kaya için de şöyle konuştu "Kendi kararını verdi. Sanıyorum, parlamentomuzun tarihinde, milletvekilliği zırhından tamamen sıyrılmak suretiyle kendi onur mücadelesini veren ilk milletvekili olacak" dedi. 
Kaya'ya yönelik "Aklan da gel" gibi bir ifade kullanmadığını belirten Erdoğan, şöyle devam etti "Suç sabit olmadıkça, bir insanı suçlayamazsınız. Ben buna inanıyorum. Bunun için de suçlu olduğu belli olan bir insana 'aklan' dersiniz. Suçlu olduğu belli olmayan, sadece böyle bir şey söylendiği, yazıldığı, çizildiği bir insan için kalkıp da 'Aklan da gel' deme hakkını, ben kendimde bulamam." 

'Afgan halkını unutmadık' 

Afganistan'ı ziyaretinde Devlet Başkanı Karzai'yle görüşen Erdoğan, Türkiye'nin Afgan halkının yanında olacağını bildirdi. Erdoğan, "Kurtuluş Savaşı'nda Afgan kardeşlerimizin, adeta çeyizlerinin içinden çıkardıkları küpeleri, bilezikleri Türkiye'ye gönderdiklerini hiçbir zaman unutmadık, unutmayacağız" diye konuştu. 


</TEXT>
</DOC>
