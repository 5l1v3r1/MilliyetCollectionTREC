<DOC>
<DOCNO> 325492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sondun28.html </URL>
<DATE> 2005/03/21/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Filistin'de militanların silah kullanımına sınırlama... 
</HEADLINE>
<TEXT>

     Filistin İçişleri Bakanlığı'nın, militanların silah kullanımına sınırlama getirmeye başladığı bildirildi. 
     Adının açıklanmasını istemeyen Filistinli bir güvenlik yetkilisi, bakanlığın Batı Şeria'daki yüzlerce militana gönderdiği yazıda, silah kullanımına getirilecek sınırlamaları sıraladığını söyledi. 
     Yetkili, militanların yalnızca bir silah taşımalarına izin verileceğini, silahların seri numaralarını değiştirmelerinin yasaklanacağını ve militanlara bakanlıktan ruhsat almaları zorunluluğu getirileceğini bildirdi. Bakanlık militanlardan yazıyı imzalamalarını istedi. 
     İsrail, Filistinli yetkililerden yasadışı silahları toplamalarını istemişti. 
     El Aksa Şehitleri Tugayı liderleri, yazıyı aldıklarını ve talimat üzerinde düşündüklerini söylediler. 
     Ramallah'daki El Aksa liderlerinden Kamil Hannam, İsrail Batı Şeria'nın 5 kentinden çekilme planını yerine getirinceye kadar militanların talimata uymayacaklarını söyledi. 
     İsrail, Batı Şeria kentlerinden çekilmeyi silah meselesinin halledilmesine bağlamıştı. 
     Yol haritası da Filistinlilerin silahlı grupları dağıtmalarını öngörüyor. 
     
     GÜVENLİK GÖRÜŞMELERİ 
     Bu arada, Filistinl ve İsrailli güvenlik yetkilileri, bu sabah Batı Şeria'daki Tulkarim kasabasında bir araya geldi. 
     AFP muhabiri, toplantının Tulkarim'deki İsrail-Filistin irtibat bürosunda yapıldığını bildirdi. 
     Taraflar, bölgenin Filistin güvenlik güçlerine devrini geciktiren sorunları gidermeye çalışacak. Sorunların başında da İsrail ordusunun barikatlarının kaldırılması geliyor. 
     İsrail, Batı Şeria'nın Eriha bölgesini geçen çarşamba Filistinlilere devretmişti. 
     
</TEXT>
</DOC>
