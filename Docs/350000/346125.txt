<DOC>
<DOCNO> 346125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sontur14.html </URL>
<DATE> 2005/05/26/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Babalarını terkeden üvey anne ve sevgilisine kanlı baskın 
</HEADLINE>
<TEXT>

     Erhan GÖĞEM DHA 

      KIRIKKALE'de babalarını terkederek bir başkasıyla dost hayatı yaşayan üvey anneleri 38 yaşındaki Neslihan Burcu Ateş'i öldürmeye giden 2 kardeş, kendilerine müdahale eden üvey annelerinin birlikte olduğu pazarcı 42 yaşındaki Adnan Çil'i bıçakla öldürdü. 18 yaşındaki Levent ve 20 yaşındaki Murat Ateş kardeşler, yanlarına aldıkları arkadaşları 23 yaşındaki Özgür Özyurt ile bastıkları evde, üvey anneleri Neslihan Burcu Ateş ile Yasemin Erkoç'u da bıçakla ağır yaraladı. Olaydan sonra kaçan saldırganlardan Murat Ateş ile Özgür Özyurt polis tarafından yakalanırken, Levent Ateş kaçtı. 
     Babalarını 1.5 yıl önce terkeden üvey anneleri 38 yaşındaki Neslihan Burcu Ateş'in, pazarcı Adnan Çil'le dost hayatı yaşadığını öğrenen Ateş kardeşler, yanlarına arkadaşları Özgür Özyurt'u da alarak, Adnan Çil'in Yenimahalle Tuğ Kent Kooperatifleri F Blok No 1'deki evini bastı. İddiaya göre, üvey annelerini öldürmeye giden 2 kardeş, kendilerine engel olmak isteyen Hüsnü Çil'e bıçakla saldırdı. Çil, göğsünden ve sırtından aldığı bıçak darbeleriyle olay yerinde can verdi. Gözü dönmüş saldırganlar, üvey anneleri Neslihan Burcu Ateş ile o sırada evde bulunan Yasemin Erkoç'a da bıçakla saldırıp ağır yaraladı. Zanlılar olaydan sonra kaçarken, evdeki çığlık seslerini duyan komşular polise haber verdi. Neslihan Burcu Ateş ve Yasemin Erkoç, olay yerine gelen ambulansla Kırıkkale Yüksek İhtisas Hastanesi'ne kaldırılarak ameliyata alındı. 
     Kırıkkale Emniyet Müdürlüğü'ne bağlı Asayiş Şubesi ekipleri, işledikleri cinayet sonrası otomobille kaçmaya çalışan Levent ve Murat Ateş kardeşlerle, arkadaşları Özgür Özyurt'u Kırıkkale çıkışında kıstırdı. Zanlılardan Murat Ateş ve Özgür Özyurt yakalanırken, Levent Ateş ise kaçmayı başardı. Yakalanan Murat Ateş ve Özgür Özyurt'un, olayın failinin kaçan Levent Ateş olduğunu iddia ettikleri bildirildi. Olayla ilgili soruşturma sürdürülüyor. 
     
</TEXT>
</DOC>
