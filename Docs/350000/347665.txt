<DOC>
<DOCNO> 347665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/guncel/axgun02.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydınlar bayrak açtı 
</HEADLINE>
<TEXT>


Sanatçı, yazar, siyasetçi ve hukukçulardan oluşan 133 aydın, bir bildiriyle, laik demokratik rejime yönelik saldırıların her gün arttığını belirtti. Aydınlar, "Yeni TCK basın özgürlüğüne darbe" dedi 

İSTANBUL Milliyet 

Kendilerine "Yurtsever Hareket" adını veren sanatçı, yazar, siyasetçi ve hukukçulardan oluşan 133 aydın, bir bildiriyle, laik demokratik rejime yönelik saldırıların her gün arttığını ve Türkiye'nin karanlığa itildiğini belirtti. AKP hükümetini kınayan aydınlar, bugün yürürlüğe giren yeni TCK'nın da basın özgürlüğüne darbe olduğuna dikkat çekti. Ressam - yazar Bedri Baykam koordinasyonunda hazırlanan "Yurtsever Hareket, AKP'nin sansürcü, anti demokratik ve teslimiyetçi uygulamalarını şiddetle kınıyor" başlıklı bildiride, basın özgürlüğüne çeşitli sınırlamalar getirdiği savıyla yeni TCK şöyle eleştirildi 

Basın özgürlüğü yara alacak 
"Toplumun demokratik haklarını kullanarak tepkisini dile getirmesinin en büyük araçlarından biri olan basın özgürlüğü, 1 Haziran'da yürürlüğe girecek yeni TCK ile büyük yara alacaktır. Hükümet, eleştiriye karşı her gün artan bir tahammülsüzlük içindedir. Olumsuz gelişmeler karşısında, kendi istediği çağdışı düzeni Türkiye'ye dayatabileceğini sanan, Türkiye Cumhuriyeti'nin Anayasası'nı, laiklik ilkesinin tüm var olma ve gelişme koşullarını, çağdaş eğitim kadrolarını ve onun kurumsal bağlantılarını tehdit eden AKP hükümetini şiddetle kınıyoruz. Hükümet, bu yanlış ve ülkemiz için tehlikeli politikalarından vazgeçene kadar veya ısrarı halinde, demokratik yöntemlerle iktidardan düşürülene kadar mücadelemizi sürdüreceğiz." 

Karanlığı hak etmiyoruz 
1923 Aydınlanması'nın ışık tuttuğu laik, demokratik rejimin giderek artan saldırılara uğradığı ve Türkiye'nin hiç hak etmediği karanlığa, belirsizliğe itildiği savunulan bildiri şöyle devam etti 
"Demokraside uzlaşan sol ve sağ partilerin bölünmeleriyle önüne çıkarılan fırsatı kullanan AKP, kayıtlı seçmenlerin yalnızca dörtte birinin oylarını alarak, antidemokratik seçim yasasının da yardımıyla tek parti iktidarını ele geçirmiştir. Bu parti şimdi Türkiye Cumhuriyeti'nin varoluş felsefesini kendi ideolojisi doğrultusunda değiştirmek için türlü faaliyetler içindedir." 
Türkiye'yi AB standartlarında bir demokrasiye kavuşturma görüntüsü altında, AKP'nin Türkiye'yi Strasbourg üstünden İranvari bir şeriat rejimine taşımak istediği savunulan bildiride, "Bütün bu uygulamaları aklıselim sahibi her yurttaşımız açıkça görmektedir" denildi. 
Ekonomik çıkarlar ve ulusal güvenliğin Batı'nın çıkarlarına teslim edildiği söylenen bildiri, şöyle devam etti "Tüm kurum ve kuruluşlara kendi adamlarını yerleştirerek Türkiye Cumhuriyeti'nin yapısını dışa bağımlı 'Ilımlı İslamcı ' bir anlayışla değiştirebileceğini sananların sonu hüsran olacaktır." 

'Yurtsever Hareketi' bildirisine imza atanlar 

Bedri Baykam, Ertuğrul Kazancı, Yekta Güngör Özden, Gülseven Yaşer, Prof. Dr. Necla Arat, Deniz Banoğlu, Nejat Yavaşoğulları, Prof. Dr. Erol Manisalı, Ümit Zileli, Prof. Dr. Aydın Aybay, Prof. Dr. Rona Aybay, Edip Akbayram, Alev Coşkun, Fikri Sağlar, Yetkin Aröz, Harun Tekin, Mehmet Güleryüz, Sönmez Targan, İsmail Hakkı Birler, Ender Merter, Meriç Velidedeoğlu, Armağan Çağlayan, Cengiz Bektaş, Ferhan Şensoy, Rutkay Aziz, Prof. Dr. Yıldız Sertel, Gültekin Baktır, Birnur Özümert, Arif Keskiner, Selim Somçağ, Prof. Dr. Nur Serter, Emanullah Çelebi, Sennur Sezer, Tahsin Yeşildere, Ataol Behramoğlu, Reis Çelik, Zeliha Berksoy, Prof. Dr. Oya Başak, Zafer Fortacı, Ali Sirmen, Cüneyt Ayral, Dr. Tüten Arg, Fikret Aslanerer, Ali Aslenerer, Prof. Dr. Ahmet Altınel, Zafer Doğan, Prof. Dr. Tevfik Kızgınkaya, Neşe Doster, Hüsamettin Koçan, Ali Özsoy, Ahmet Yalçın, Filiz Esen, Birol Başaran, İhsan Yalçın, Tuncel Gazioğlu, Suay Karaman, Denizhan Özer, Kayıhan Keskinok, Erol Bilbilik, Öner Yağcı, Burhanettin Akdağ, Sami Karaören, Mehmet Yıldırım, Basri Akgiray, Mutahhar Baykam, Engin Konuksever, Ferhat Özgür, Berkiz Berksoy, Adnan Yarar, Ekrem Kahraman, Meral Aybay, Kamil Masaracı, Ege Ergin, Hicran Karabudak, Turhan Feyizoğlu, Akın Ok, Hüseyin Kıvanç, Mehmet Dağ, Doğan Ceylan, Emine Ceylan, Yılmaz Yeşildağ, Halim Demir, Bedrettin Aykın, Kemal Özer, Ali Karagöz, Kemal Kaplan, Şahap Kocatopçu, B. Salih Albayrak, Yusuf Ziya Bahadırlı, Ahmet Nergiz, Arif Sönmez, Mine Ergen, Adnan Özyalçıner, Ahmet Can Akyol, Serpil Gür, Kemal Bozkurt, Seyyit Nezir, Talat Turhan, Doç. Dr. Tonguç Görken, F. Hasene Somer, Güngör Gençay, Hasan Akarsu, Refik Uğur, Duran Tamtekin, Şaban Ali Yaşaroğlu, Ferhat İşlek, Tacim Çicek, Prof. Dr. Güngör Şatıroğlu, Cengiz Abbasgil, Mustafa Işık, Hakkı Gümüştaş, Mustafa Aslan, Suat Batur, Selim Akınoğlu, Erdem Daşçı, Tayyar Selçuk, Denizcan Karapınar, İdris Atmaca, Cuma Boynukara, Reziye Kubat, Nursen Karas, Nuray Gök Aksenaz, Behram Yıldız, Doç. Dr. Çağatay Keskinok, Perihan Akıncı, Barış Purut, Özdemir Özkan, Feyyaz Yaman, Murat Şahin, İlker Çamkır. 


</TEXT>
</DOC>
