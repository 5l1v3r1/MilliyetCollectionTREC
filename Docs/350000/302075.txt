<DOC>
<DOCNO> 302075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/yasam/axyas02.html </URL>
<DATE> 2004/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Afet bölgesinde 3 küçük mucize 
</HEADLINE>
<TEXT>


13 yaşındaki Meghan, 2 gün dalgalarla savaştı. Yeh Chia-ni, 24 saat ağacın üstünde kaldı. 20 günlük S. Tulasi'nin odasını su bastı. Ama üçü de hayatta 

DIŞ HABERLER SERVİSİ 

Hintli Meghan Rajshekhar, Car Nicobar Adası'ndaki bir askeri üste 77 kişiyle birlikte pazar günü dalgalara kapıldı. 2 gün boyunca denizde bulduğu bir kapıya tutunarak dev dalgalara meydan okuyan 13 yaşındaki Rajshekhar, önceki gün bir plajda sağ bulundu. Kurtarma helikopterlerinin kendisini görmediğini anlatan küçük kız, dalgaların kendisini sahile getirdiğini söyledi. Küçük kızın anne babasının ise hayatını kaybettiği açıklandı. 

Annesinden haber yok 
Tayland'da da 6 yaşındaki Tayvanlı küçük bir kız, 24 saat boyunca hindistancevizi ağacına tutunarak hafif yaralı olarak kurtulmayı başardı. Annesiyle Phi Phi Adası'nda tatil yapan Yeh Chia - ni, bir yabancının ağaca çıkarak kendisini kurtardığını anlattı. Yeh Chia - ni'nin annesinden haber yok. 
Malezya'nın Penang Adası'nda ise 20 günlük bebek S. Tulasi, şiltesi suya batmayıp yüzdüğü için ölmekten kurtuldu. Bebeğin annesi Annal Mary, kızının odasının 1.5 metre yükseklikte suyla dolduğunu, hayatta kalmasının mucize olduğunu söyledi. 




</TEXT>
</DOC>
