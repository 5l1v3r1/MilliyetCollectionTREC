<DOC>
<DOCNO> 338829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sondun30.html </URL>
<DATE> 2005/05/02/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Belçika'da Ermeni oyunu... Sözde soykırım yasa tasarısı gündemde 
</HEADLINE>
<TEXT>

     Belçika Federal Meclisi’nde oylanarak kabul edilen ve Senato’nun onayına sunulan yasa değişikliği tasarısında, sözde Ermeni soykırımını reddedenlerin 8 gün ila bir yıl hapis, 26 ila 5 bin avro para cezasına çarptırılması öngörülüyor. 
     Liberal Parti MR grubundan milletvekili Olivier Maingain 47 
     tarafından verilen tasarıyla Alman Nazi soykırımına ilişkin 23 Mart 1995 tarihli bir yasanın değiştirilerek, kapsamının genişletilmesi hedefleniyor. Tasarıda, "Belçika’da, bir AB ülkesinde veya BM’de tanınmış soykırımlar" yasanın kapsama alanına sokulmak isteniyor. Tasarının gerekçe bölümünde, Avrupa Parlamentosu tarafından 1987’de tanınan sözde Ermeni soykırımı örnek gösteriliyor ve bu yöndeki iddiaların BM tarafından da tanındığı iddia ediliyor. Gelecek günlerde Senato’nun İçişleri, Dışişleri veya Adalet komisyonlarından geçerek Genel Kurul’a aktarılması beklenen tasarının onaylanması halinde, Belçika’da sözde soykırımın olmadığını savunmak suç teşkil edecek. 
     
     SİYASİ BASKILAR 
     Öte yandan, Belçika’da yoğun faaliyet gösteren Ermeni lobisi, çeşitli basın kampanyalarıyla bu ülkede özellikle Türk toplumunun oylarıyla seçilmiş yerel ve federal politikacılar aleyhinde karalama çalışmaları sürdürüyor. 
     Sözde soykırımı yalanlayan, bu konuda açıklamalar yapan Türk asıllı politikacılar çeşitli alanlarda siyasi saldırılara hedef oluyor. 
     Türkiye Büyükelçiliği yakınlarında geçen ay Türk Bayrağı yakarak bu ülkedeki Türk toplumunu kışkırtma girişiminde bulunan, ancak hedefine ulaşamayan bazı Ermeniler, Belçika’da yasa değişikliği konusunda ve Türk asıllı siyasetçilere karşı kampanyalarla çabalarını sürdürüyorlar. 
     Belçika’daki Türkler, bu gelişmelerin ardından, ülkedeki siyasi partileri ve kamuoyunu uyarmak, rahatsızlığı yansıtmak amacıyla Brüksel’de bir yürüyüş düzenlemek için hazırlık yapıyor. 
     Brüksel’de bazı tarafsız adli ve siyasi çevreler, sözde soykırıma ilişkin yasa tasarısının Senato’dan da onay alabileceğine dikkat çekerek, böyle bir tavrın Belçika-Türkiye ilişkilerine vereceği zararın ve Türk toplumu bünyesindeki rahatsızlığın "iyi anlatılması", "siyasi mesajların gecikmemesi" gerektiğini ifade ediyorlar. 
     Brüksel’deki koalisyon hükümetinin Türkiye-Belçika ilişkilerine büyük önem verdiği, Türkiye’nin AB’ye katılımını açık bir şekilde desteklediği ve Belçika’daki Türk toplumunun uyumu açısından sorun yaşamamaktan memnuniyet duyduğunu her zaman ifade ettiği biliniyor. 
     
</TEXT>
</DOC>
