<DOC>
<DOCNO> 308660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sonsiy03.html </URL>
<DATE> 2005/01/23/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Yabancılar, 4 milyon 420 bin metrekare arazi aldı... 
</HEADLINE>
<TEXT>

     Yabancı ülke vatandaşlarının bugüne kadar 42 ilde toplam 4 milyon 420 bin m2 taşınmaz satın aldıkları bildirildi. 
     Bayındırlık ve İskan Bakanı Zeki Ergezen, CHP Hatay Milletvekili Fat Çay'ın konuyla ilgili soru önergesine verdiği yanıtta, yabancılara taşınmaz satışına olanak sağlayan yasanın yürürlüğe girdiği 19 Temmuz 2003 tarihinden günümüze kadar toplam 4 milyon 420 bin 272 metrekare m2 alanın yabancılara satıldığını bildirdi. 
     Bakan Ergezen, arazileri satın alanların 10 bin 121'inin şahıs, 3'ünün de şirket olduğunu kaydetti. 
     Yabancı uyruklu gerçek kişilerin satın alma yoluyla taşınmaz edindikleri iller Adana, Ankara, Antalya, Aydın, Balıkesir, Batman, Bolu, Burdur, Bursa, Çanakkale, Çankırı, Denizli, Düzce, Edirne, Elazığ, Eskişehir, Gaziantep, Giresun, Hatay, İsparta, İstanbul, İzmir, Kahramanmaraş, Karabük, Kayseri, Kırklareli, Kocaeli, Konya, Malatya, Manisa, Mardin, Mersin, Muğla, Nevşehir, Sakarya, Samsun, Sinop, Tekirdağ, Trabzon, Tunceli, Yalova ve Yozgat. 
     Bu illerin merkez ilçelerinde bin 244 kişi toplam alanı 528 dönüm olan bin 335 adet arazi satın alırken, il merkezi dışındaki ilçelerde de 8 bin 877 kişi, toplam alanı 3 bin 892 dönüm olan 7 bin 16 adet arazinin sahibi oldu. Sözkonusu illerde toplam 10 bin 121 yabancı, 8 bin 351 adet taşınmaz üzerinden 4 bin 420 dönüm arazi aldı. 
     Taşınmaz satın alan yabancılar arasında 1 milyon 748 bin 721 m2 mülk edinen Almanya vatandaşları ilk sırada yer alıyor. Almanları, 1 milyon 260 bin 361 m2 ile İngilizler, 255 bin 544 m2'lik taşınmaz alımı ile de Hollandalılar izliyor. 
     
</TEXT>
</DOC>
