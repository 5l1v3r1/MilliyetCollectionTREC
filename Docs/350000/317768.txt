<DOC>
<DOCNO> 317768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/spor/ygokce.html </URL>
<DATE> 2005/02/23/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Sıkılmış bir limon gibi 
</HEADLINE>
<TEXT>


Star'ın "Telegol" programı, spor ortamımızın kirliliklerini bir kez daha gün ışığına çıkarıyor. İddia sahipleri, Ankaragücü'nün kazandığı bir maçtan sonra teşvik primi dağıtıldığını dile getiriyorlar. 
Halen futbol yaşamını sürdüren bir futbolcu Vestel Manisasporlu Cafer söz konusu paranın Ersun Yanal'ın evinde, Ersun Yanal tarafından dağıtıldığını söylüyor. Kendisinin de prim aldığını bildiriyor. Ancak O, eve gitmemiş... 
O dönemde Ankaragücü'nün teknik direktörlüğünü yapan kişi, bugünün Milli Takım Teknik Direktörü Ersun Yanal... 
Serhat Ulueren ve arkadaşları kuşkusuz bir gazetecilik başarısı gerçekleştirmişler. Duyumlara değil, iddialara ve itiraflara dayanan bir haber hazırlamışlar. Programın tüm ağırlığı Ersun Yanal üzerine biniyor. 
Teşvik primi verildiyse kimin verdiği söylenmiyor. Hani Ersun Yanal, Milli Takım Teknik Direktörü olmasa bu program ve haber de gündeme gelmeyecekmiş gibi bir sunum söz konusu. 

Yalnız adam 
Elbette bu kirlenmişlikte verenin de alanın da, düzenleyenin de hem spor felsefesine ve spor etiğine aykırı davranışları, hem de yönetmeliğe göre suç sayılan, ceza görmesi gereken eylemleri var. 
Konu sadece Ersun Yanal ile sınırlı değil. 
Ne yazık ki olaylar Ersun Yanal'ın harcanıp yok edilmesine indirgeniyor. 
Ersun Yanal'ın Pazartesi günü TSYD'de düzenlediği basın toplantısını izledim. TFF minibüsünden tek başına indi. Masaya tek başına oturdu ve üç - beş satırlık yazılı açıklama ile duyuracağı şeyleri yüze yakın kamera ve mikrofona söyledi. Kimsenin soru sormasına izin vermedi. Geldiği gibi geri gitti. 
Soruları yanıtlamak istemediği için arkadaşlarım haklı olarak böyle bir basın toplantısı uygulamasının yanlışlığını dile getirdiler. Haksız sayılmazlardı. 
Orada ona soramadığım soruyu burada sormak isterim "Hocam medya ile hemen her buluşmanızda her fotoğrafa giren, her görüntüde yerini alan Can Çobanoğlu niye burada değil Milli Takım sorumlulukları üstlenen üç üye Osman Çağalıkoç, Zekeriya Alp ve Davut Dişli neden gelmediler Dahası Başkan Levent Bıçakcı da burada değil. Kendinizi yalnız bırakılmış ve terkedilmiş hissetmiyor musunuz " 
Şimdi bu soru orta yerde bir gerçek olarak duruyor. 
Fotoğraftaki adam yalnızdır. Ne bireysel, ne de kurumsal kimlikle TFF başkan ve yöneticileri O'nun yanında yer almamış, desteklemeye gerek görmemişlerdir. 

Vefa yok 
Başkan Levent Bıçakcı'nın 2006 Dünya Kupası elemelerine Ersun Yanal ile devam edeceklerini bildirmesi, Milli Takım'ın Almanya'daki finallere katılacağına inandığını söylemesi de hiç inandırıcı değil. 
Bir yandan iddialarla ilgili Şike Tahkik Kurulu'nu toplayarak gereğini yapacağını açıklıyorsun, soruşturma başlatıyorsun. Bir yandan da iddiaların boy hedefi haline getirilmiş teknik direktörü "görüşlerini alacağız" biçimindeki yumuşak ifadelerle koruyorsun. Ama basın toplantısında da hocadan uzak duruyorsun. 
Öte yandan aylardır süren temasların ve kapalı kapıların ardındaki konuşmaların da belli ediyor ki, o koruduğun hocanın yerine adam arıyorsun... 
Haydi, duyduklarımı söyleyeyim. Aradığın adam da belli Fatih Terim 
Telegol programındaki iddialarla başlayan görüntüler, ortaya gerçekten hazin bir tablo çıkarıyor. Sıkılmış bir limon gibi kendi haline bırakıyorlar Ersun Yanal'ı... Bu terkedilmişlikte vefa duygusu yok... Ciddiyet yok... Madem teknik direktörüne inanmıyorsun, O'nu görevden al... Tazminatı neyse öde... Tazminatı yok diyorsan, çağır konuş, vedalaş... 
Ama kararlılık yok. TFF'de iktidar var da , başkan ve arkadaşlarının "muktedir olma" vasfı yok. 
Şimdi bu tüyler ürpertici iddiaların nasıl sonuçlar doğuracağını bilemem. Gürültüyle ayağa kalkanların sessizce yerine oturduğunu çok gördük. 
Olay, TBMM Araştırma Komisyonu'na kadar gider. Oradan çıkacak karar, bu ülkenin en güçlü kurumunun kararı olacaktır. 
Peki, o çatı altında toplanan siyasetçiler sonucu milyonlarca taraftarı olan kulüpleri küme düşürmeye kadar varabilecek o kararları alacaklar mıdır 
Dilerim, alırlar 

Yanal'ın kariyeri 

Ersun Yanal'ın kariyeri sık sık tartışma gündemine geliyor. Hocanın bilimin ipine sarıldığını ifade etmesi, medyayı ve kamuoyunu pek tatmin etmiyor.. 
Herşeyden önce hocamız, profesyonel futbolculuğunda yıldız değildi. Kulüp antrenörlüğüyle başlayan kariyerinde çarpıcı sonuçlar aldı. Ama bunların Milli Takım Teknik Direktörlüğü için yeterli olmadığı iddia edildi. 
Dünya Kupası eleme grubumuzdaki rakiplere ve hocalarına bakacak olursak... 
Danimarka'nın başında ülkenin milli formayı en çok giyen unutulmaz yıldızı Morten Olsen var. Ukrayna, Dinamo Kiev'in süper sol açığı Oleg Blochin'in yönetiminde... Gürcistan, Milli Takım'ın başına Fransa'dan Platini döneminin "Napoleon" u Alain Giresse'i getirmiş. Arnavutlar da, bizim Beşiktaş'tan tanıdığımız Alman futbolunun eski dinamosu Hans Peter Briegel'e görev vermişler. Yunanistan, antrenörlük kariyerinde zaten zirvedeki bir adamı - Otto Rehhagel'i - bulup kimsenin hesaplamadığı bir Avrupa Şampiyonluğu yaşadı. 
Ersun Yanal'da bu sermayelerin hiçbiri yok... Herşeye rağmen O'nu bir değer olarak koruyup başarıya ulaştırabilir, doruklara taşıyabilirdik. Portekizli Mourinho, İngilizce tercümanlığından yola çıkmadı mı 
Ama biz sahip olduğumuz her değeri yıpratmaya, tüketmeye ve yozlaştırmaya bayılıyoruz. Sürekli kurban arıyoruz 

Kongrelere dikkat 

Hafta sonunda iki önemli kongre var... Cumartesi günü Türkiye Milli Olimpiyat Komitesi genel kurulu toplanacak... Çoğunluk sağlanamazsa, sonraki Cumartesi Türk Sporu'nun bana göre en temel kurumu, dört yıllık bir dönem için yöneticilerini yeniden seçecek... 
Pazar günü Beşiktaş'ın mali kongresi de önemli... Üyeler, son üç yılın yönetim kurullarını ibra edip etmeyeceklerine karar verecekler. Kulübün 45 ila 75 milyon dolar arasında değişen borç rakamlarında gerçeğin ne olduğunu öğrenmeye çalışacaklar. Daha da önemlisi, Beşiktaş'ın geleceği için önem taşıyan Fulya Projesi ile ilgili yönetim tercihlerini gözden geçirecekler... 
Her iki kurumda da üyeler tarihsel bir sorumlulukla karşı karşıya... 
TMOK'ta örneğin, olimpiyat adayı bir kentin ve ülkenin CIO genel kurulunun dışında bırakılması - yıllardır ilk kez Türk üye atanmadı - tartışılmalı. Dahası üyelerin ve yönetimlerin 60'ın üzerindeki yaş ortalaması sorgulanmalı. Gençliğin en önemli etkinlik alanı olan sporda en önemli kurumun bir tür yaşlılar meclisi haline gelmesi ne kadar doğru Bu sorular yanıtlanmalı.... 
Suudi Arabistan'da düzenlenen ve kadınlara kapalı olan İslam Oyunları'na Türkiye'nin katılma kararı da sorgulanmalı... 
Tepkisiz, sorgulamayan ve tartışmayan toplum, sağlığını kaybeder... 
Hiç değilse kongreler gerçekten kongre gibi olmalı 



</TEXT>
</DOC>
