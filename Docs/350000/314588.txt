<DOC>
<DOCNO> 314588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/guncel/gun07.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçakçı zanlısı gözaltında öldü 
</HEADLINE>
<TEXT>



Aydın'ın Nazilli ilçesinde antik kentten tarihi eser çaldığı iddiasıyla gözaltına alınan Latif Okay'ın 40 , nezarethanede kalp krizi geçirdiği öne sürüldü. Hastaneye kaldırılan Okay, kurtarılamadı. 
Aydın Jandarma İstihbarat Şubesi ekipleri, alıcı gibi davranarak, tarihi eser kaçakçılığı yaptığı öne sürülen Kadir S. ile temas kurdu. Jandarma, üzerinde kabartma insan figürü bulunan Roma dönemine ait 450 kiloluk eser için düzenlediği operasyonda eseri ele geçirdi. Olayla ilgili olarak Latif Okay ile Yusuf D. 39 yakalandı. Jandarma, adliyeye sevk edilmek üzere nezarethanede tutulan zanlılardan Okay'ın gece aşırı derecede heyecanlandığını ve kalp krizi geçirdiğini savundu. Okay'ın ambulansla Nazilli Devlet Hastanesi'ne kaldırıldığı, ancak kurtarılamadığı belirtildi. 


</TEXT>
</DOC>
