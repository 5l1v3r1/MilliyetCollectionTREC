<DOC>
<DOCNO> 303591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/yazar/ulagay.html </URL>
<DATE> 2005/01/05/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
ABD'den Türkiye'ye milliyetçilik tuzağı 
</HEADLINE>
<TEXT>


ABD'de 11 Eylül saldırısı sonrasında kabaran milliyetçilik dalgası intikam duygularını besledi. Başkan Bush'un çevresini kuşatan ve kısaca "Neo - Con"lar diye anılan "Yeni Muhafazakar" kadronun uzun süredir beklediği fırsat doğmuştu. ABD, küresel düzenin tek hakimi olduğunu dünyaya kanıtlamak için saldırıya geçme planını uygulayabilirdi artık. Çerez olarak Afganistan, ilk ana yemek olarak Irak seçilmişti. Plana göre bu yemekler kolayca yenecek ve sıra diğerlerine gelecekti. Rakipsiz süpergüç Amerika, Ortadoğu'yu dikensiz bir "demokrasi cenneti" haline getirecekti. 
Yükselen milliyetçi dalgadan güç alan bu saldırgan politikayı eleştirenler ise derhal "vatan haini" damgasını yiyordu. Düşün ve edebiyat dünyasında parlak bir iz bırakarak geçen hafta aramızdan ayrılan Susan Sontag da bu "hain"lerden biriydi. 

ABD'ye çıkan fatura 
Maceraperest "Neo - Con"ların ABD'nin "sert gücü"nü kullanarak küresel hakimiyetini kanıtlama planı daha ilk ana yemekte, amiyane deyimle "çuvalladı", Irak lokması ABD'nin midesine oturdu. Ortaya çıkan fatura ise ağırdı. Nasıl sonuçlanacağı henüz bilinmeyen bu macera yüzünden 
Yalnızca Irak'ta 200 milyar dolara yakın harcama yapmak zorunda kalan ABD'nin askeri ve mali gücünün sınırları açığa çıktı.ABD büyük bütçe açıkları ve sürdürülemez dış açıklar verirken düşüşe geçen ABD dolarının kaderi Asya merkez bankalarının insafına kaldı.ABD yalnızca İslam dünyasında değil bütün dünyada en sevilmeyen ülke haline geldi.Dünyanın en parlak beyinlerini kendine çekerek onlardan yararlanan ABD'ye gelen öğrencilerin sayısında ilk kez düşüşler yaşandı.ABD'nin tek başına dünyaya hükmetme hevesi büyük bir darbe yedi. 
Milliyetçi dalgadan güç alarak uygulanan saldırgan politikanın ABD'ye maliyetinin çok büyük olacağı anlaşılıyor. ABD örneği, dünyanın en güçlü ülkesinin bile salt zor kullanma yeteneğine yani "sert gücü"ne dayanarak hedeflerine varamayacağını gösteriyor. 

AB'ye karşı dalga 
ABD "sert gücü"nü kullanarak küresel düzenin tek hakimi haline gelme girişimi çıkmaza girmiş görünürken Avrupa Birliği'nin AB "yumuşak gücü"nü kullanarak etki alanını genişletme yolunda ilerlediği görülüyor. AB'nin, barış ortamında ve demokrasi içinde gelişme ve uygarca yaşama standardı bir çekim alanı yaratabiliyor. Bu standardı yakalamak isteyen AB dışındaki Avrupa ülkeleri, egemenlik haklarının bir kısmından vazgeçmeyi ve zahmetli bir uyum sürecini yaşamayı göze alarak AB ile bütünleşmeyi tercih ediyorlar. 
Avrupa'nın içinde yer almak için kırk yıldır çaba harcayan Türkiye şu anda bu hedefe hayli yaklaşmış durumda. Stratejik düşünebilen Avrupalı siyasetçi , AB'nin etki alanını daha da genişletmek için Türkiye'yi mutlaka AB'ye almak istiyor ama birçok Avrupalı için kabul edilmesi zor bir ülke Türkiye. Bu nedenle de diğer adaylardan daha yüksek engeller aşması isteniyor Türkiye'den. 
Türkiye'nin AB standartlarını yakalamak için atması gereken adımlar ve yaşamak zorunda olduğu dönüşüm zaten zorluklarla doluyken AB'nin bir de ek taleplerde bulunması, AB ile bütünleşmeye karşı çıkanların ekmeğine yağ sürüyor. Milliyetçi refleksleri sömürerek popüler olmak ya da politika yapmak için çok elverişli bir ortam yaratılmış oluyor. 

Maliyeti ağır olur 
Sağdan ve soldan farklı gruplardan destek alan bu milliyetçi dalga AB sürecinde yaşanacak zorlukların da katkısıyla giderek daha etkili olmaya başlarsa Türkiye bundan zarar görebilir. ABD'ye özenerek "sert gücü"nü öne çıkarma hevesine kapılan, AB'ye uyum sürecini aksatan, iç barışı sarsılan bir Türkiye, bölgede ve dünyada itibar kaybedeceği gibi ekonomik durumu da sarsılır. "Vatanı, milleti,devleti koruma" sloganıyla yola çıkanların Türkiye'ye faturası çok ağır olabilir. 



</TEXT>
</DOC>
