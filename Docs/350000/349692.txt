<DOC>
<DOCNO> 349692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/soneko32.html </URL>
<DATE> 2005/06/07/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Yeni Rakı, yeni imajıyla raflarda... 
</HEADLINE>
<TEXT>

     Mey İçki, Yeni Rakı'yı yeni tasarım şişesi ve emniyetli bilyeli kapağıyla tüketicilerin beğenisine sundu. 
     Mey İçki Üst Yöneticisi CEO Galip Yorgancıoğlu, düzenlenen basın toplantısında yaptığı konuşmada, Yeni Rakı'nın, şişe ve kapağı için yaklaşık bir yıl önce başlattıkları yenileme programının tamamlandığını bildirdi. 
     Yorgancıoğlu, Yeni Rakı'nın görünümündeki yenilenmenin tüketici talep ve beklentilerine göre şekillendirildiğini ifade ederek, ''Tüketiciler Yeni Rakı'nın lezzetinin kesinlikle değiştirilmemesi gerektiğini, ambalajının biraz daha modern ve pozitif olmasını istediler'' dedi. 
     Basın mensuplarının sorularını da yanıtlayan Yorgancıoğlu, çalışmalarının 2 aylık olmadığını, güven artırıcı önlemleri bulunduğunu, bundan sonra da bunun bütün ürünlerinde görüleceğini ve değişimin sahte rakı olayıyla zamanlama açısından denk geldiğini söyledi. 
     Yorgancıoğlu, ''Yeni kapak taklit edilebilir mi '' sorusu üzerine, sarı kapağın taklit edilmediğini belirterek, şunları kaydetti 
     ''Kapağı bir şekilde asetonla birleştirmeye çalışmışlar. Bu tabii ki kapak olarak şu anda dünyada en son teknoloji ve kapağın içinde gerçekten bilye var. Biz ek güvenlik önlemi olarak yine hem boynuna hem üstüne seri numarasını basacağız. Dolayısıyla gerçekten çok zor olduğunu düşünüyorum. Çünkü bu kapağı kapatmak da, üretmek de çok zor. Bunun içinde en son teknoloji kapak var. Bu kapak devamlı geliştirilen bir kapak, durağan bir kapak değil. Böyle bir teknoloji, sahtesi yapılabilecek bir teknoloji değil. Bunun arkasında çok ciddi bir yatırım var. O bakımdan çok zor, yapılamaz diyorum.'' Dünyanın önde giden içki firmalarının bu kapak sistemini kullandığını bildiren Yorgancıoğlu, bu firmaların kendilerine taklit olayına rastlamadıklarını söylediklerini belirtti. 
     
     ''FİYATTA BİR DEĞİŞİKLİK YOK'' 

     Galip Yorgancıoğlu, yenilenen Yeni Rakı'nın şu anda piyasaya sürüldüğünü ifade ederek, fiyatta bir değişiklik yapılmadığını, kapakta ciddi bir maliyet artışı olmasına karşın bunu fiyatta tüketicilere yansıtmadıklarını söyledi. 
     Yaptıkları testlerde, Yeni Rakı'nın modern görünümü, belinden kavranabilmesi, güvenli kapağı ve üzerindeki serigrafik baskısının şu ana kadar çok beğenildiğini ifade eden Yorgancıoğlu, yeni görünümün tüketiciler tarafından beğenileceğini düşündüklerini kaydetti. 
     Yorgancıoğlu, değişikliğin maliyetine ilişkin bir soru üzerine, toplamda 30 milyon dolar civarında bir yatırımdan bahsedilebileceğini bildirdi. 
     Yeni Rakıyı piyasaya verdiklerini, ancak az ürettikleri için zincir mağazalar, seçici şarküteriler ve bakkallarda bulunduğunu anlatan Yorgancıoğlu, yeniden yapılanma süreci içinde yeni ürünlerinin de olacağını söyledi. 
     Yenilenen Yeni Rakı ve eskisinin bir süre piyasada birlikte olacağını belirten Yorgancıoğlu, ''Sarı kapaklılar bir müddet devam edecek. Ondan sonra piyasada sadece yeni şişe olacak. 1 ay beraber geçiş olacağını düşünüyorum'' dedi. 
     Yorgancıoğlu, ihracatın da bundan sonra yenilenen Yeni Rakı şişeleriyle yapılacağını bildirdi. 
     
     ÖTV ARTIŞI BEKLENTİSİ 

     Galip Yorgancıoğlu, içkide ÖTV artışının gündemde olduğunun belirtilmesi üzerine, şunları kaydetti 
     ''İçkinin üzerine gelebilecek yeni bir ÖTV, sonuçta hiç kimse için iyi olmaz. Ne üreticiler için iyi olur, ne tüketiciler için iyi olur, ne devlet için... Ben vergilerinin artırabileceğini düşünmüyorum. Burada bizim yapacağımız bir şey yok. Çünkü biz karar mercii olmadığımız için sadece gelmemesini temenni edebiliriz.'' Tekel'in sigara bölümüne ilgileri olup olmadığının sorulması üzerine de Yorgancıoğlu, ''Şu anda sadece alkollü içeceklere konsantre olmuş durumdayız. Şu anda sigarayla ilgili bir şey söyleyecek durum yok. Şu anda tamamen yeni lansmanlara konsantre olduk'' diye konuştu. 
     
</TEXT>
</DOC>
