<DOC>
<DOCNO> 331595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/ekonomi/aeko.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan işaret verdi Tekel'e teklif gelmedi 
</HEADLINE>
<TEXT>


Son teklif tarihi dün sona eren Tekel'in sigara bölümü için kimse teklif vermedi. Unakıtan'ın "Vergilerimizin toplamı birkaç Tekel eder" açıklaması ihaleye teklif gelmemesinde etkili oldu 

Ahmet Erhan Çelik - Ankara 

Maliye Bakanı Kemal Unakıtan'ın bir hafta önceki, "Avrupa'da sigara 5 euro, biz de 2 euro. Vergilerimizin toplamı birkaç Tekel eder" şeklindeki sözlerinin, Tekel'in sigara bölümü ihalesine teklif gelmemesinde etkili olduğu bildirildi. 
Özelleştirme İdaresi Başkanlığı dün mesai saatinde yaptığı 4 satırlık açıklamayla Tekel Sigara Sanayi İşletmeleri ve Ticaret şirketi varlık satışı ihalesinin iptal edildiğini açıkladı. İhaleye teklif gelmemesini "sukunetle" karşılayan ÖİB yetkilileri söylenecek herhangi bir sözleri olmadığını bildirdi. Bundan sonra nasıl bir yol izleneceğinin henüz belli olmadığını belirten yetkililer, "Vergi rejimindeki öngörülemezlik teklif gelmemesinde etkili oldu" değerlendirmesinde bulundu. 
Analistlere göre Tekel Sigara'nın varlık yoluyla yeniden ihale edilmesi ihtimali hemen hemen bütünüyle ortadan kalktı. Tekel'in özelleştirmesinde ısrar edilecek olursa hükümetin önünde seçenekler şöyle 
Altı adet olan Tekel fabrikaları tek tek ya da gruplandırarak satılabilir. Ancak bu yöntemde toplam hasılat çok düşük olur. Bu yönteme sıcak yaklaşacak tek grubun Philip Morris olacağı tahmin ediliyor. Pazar payı Tekel'in üstünde olan Philip Morris, Tekel'in birkaç fabrikasını satın alarak üretim hacmini artırmayı isteyebilir. Ancak bu yöntem piyasanın diğer oyuncuları JTI Japan Tabacco ve BAT British American Tabacco tarafından olumlu karşılanmıyor. Fabrikaların tamamı satın alınmadığı halde JTI ve BAT, Philip Morris'in gerisinde kalmaya devam edecek.ÖİB'in genellikle uygulamaktan kaçındığı "belirli istekliler arasında" ihale yöntemi uygulanabilir. "Malın mundar edilmesi" şeklinde nitelenen bu yöntemde teknoloji, istihdam ya da yatırım benzeri konularda taahhütlerde bulunan yatırımcı gruplarından teklif alınıyor. ÖİB ve Özelleştirme Yüksek Kurulu da o günün şartlarında uygun gördüğü proje sahibine işletmeyi satıyor. 

Kim, neredeydi 
ÖİB'in Tekel sigara bölümüne teklif gelmediğini resmi olarak açıkladığı saatlerde Başkan Metin Kilci Amerika'nın Boston kentinde, Maliye Bakanı Kemal Unakıtan Diyarbakır'daydı. 
Unakıtan, temizlenmeleri için yakında ihale edilmesi düşünülen Suriye sınırındaki mayınları yerinde inceliyordu. Kilci ise "teklif gelmedi" bilgisinin ulaştığı sırada, Amerikalı yatırımcılara Petkim'in yüzde 30'unun halka arzıyla ilgili konferans veriyordu. 

1.15 milyar dolar 
Tekel sigara bölümünün blok satışı için 2003 yılında açılan ihalede en yüksek teklifi 1 milyar 150 milyon dolarla JTI vermişti. JTI ile birlikte BAT'ın da teklif verdiği bu ihale, ÖİB ihale komisyonunun "katılım ve rakam yetersiz" kararıyla iptal edildi. Bu karar dünya sigara pazarında az sayıda yatırımcı olduğu, daha fazla katılımcı ve daha yüksek fiyat beklentisinin gerçekçi olmadığı gerekçeleriyle eleştirilmişti. 

Tütün ve alkolde 10.5 katrilyon ÖTV hedefi Sigaradaki maktu vergileme sistemi "şark tipi tütün kullanım" oranına göre uygulanıyor. Yerli tütün olarak da adlanıdırılan şark tütün kullanımı yüzde 0 - 33 arasında ise paket başına sigaradan bir milyon lira vergi alınıyor. Bu oran yüzde 34 - 66 arasına çıkarsa ödenecek vergi miktarı 535 bin lira, 67 - 100 oranları arasında 350 bin lira olarak vergileniyor. Maliye Bakanlığı yetkilileri, sistemin tütün ve alkoldeki 10.5 milyar YTL'lik katrilyon lira özel tüketim vergisi hedefine göre tasarlandığını belirtti. 


</TEXT>
</DOC>
