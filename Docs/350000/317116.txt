<DOC>
<DOCNO> 317116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/yasam/yas01.html </URL>
<DATE> 2005/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tsunamiyi atlattı canavara takıldı 
</HEADLINE>
<TEXT>


İngiltere Başkonsolosluğu'ndaki patlamadan ve tsunaminden birer gün farkla kurtulan Banu Alagöz, İstanbul'da trafik canavarına yakalandı 

MUSTAFA KURTARAN 

Şarkıcı Selçuk Alagöz'ün kızı Banu Alagöz, Sarıyer'deki kazada araçta sıkıştı. 29 yaşındaki Banu Alagöz, dün gece 02.30'a kadar arkadaşlarıyla eğlendi. Sarıyer'deki evine gitmek isteyen Alagöz, taksiye bindi. Şaban Aykambur yönetimindeki taksi, Hacıosman Bayırı üzerinde kontrolden çıkarak Erhan Gül Eyüpoğlu'nun kullandığı otomobille çarpıştı. Taksinin içinde sıkışan Alagöz ve Aykambur itfaiye tarafından kurtarıldı. Ambulansla Metropolitan Florance Nightingale'e kaldırılan Alagöz'ün omzunda kırıklar olduğu belirtilirken, diğer iki yaralı da tedaviye alındı. 
Selçuk Alagöz, "Kızımı ben alacaktım. İşim uzayınca taksiye binmesini söyledim" dedi. Kızının Tayland'daki Princess Oteli'nde SPA Merkezi Müdürü olduğunu anlatan Alagöz, "Tsunami felaketinden bir gün önce Malezya'daki arkadaşının yanına gitmiş" diye konuştu. Banu Alagöz'ün İngiliz Başkonsolosluğu'na yapılan bombalı saldırıdan da pasaport işlemlerini bir gün sonraya erteleyerek kurtulduğu öğrenildi. 


</TEXT>
</DOC>
