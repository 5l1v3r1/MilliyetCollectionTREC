<DOC>
<DOCNO> 349999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/soneko42.html </URL>
<DATE> 2005/06/08/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Hamzabeyli Gümrük Kapısı açılıyor... 
</HEADLINE>
<TEXT>

     Gümrük Müsteşar Vekili Tuna Turagay, Türkiye'nin Bulgaristan sınırındaki Hamzabeyli Gümrük Kapısı'na bilgisayarların kurulduğunu ve gümrük işlemi yapılacak hale gelindiğini belirterek, ''19 Haziran Pazar günü Başbakan Recep Tayyip Erdoğan'ın katılacağı törenle Hamzabeyli Gümrük Kapısı açılacak'' dedi. 
     Turagay, beraberinde Edirne Valisi Nusret Miroğlu, Edirne Gümrük ve Muhafaza Başmüdürü Halil İbrahim Ekinci ve öteki yetkililerle birlikte, Hamzabeyli gümrük sahasında incelemede bulundu. 
     Turagay, inceleme bitiminde yaptığı açıklamada, gümrük sahasında teknik anlamdaki eksikliklerin giderildiğini ifade ederek, projesine 1995 yılında başlanan gümrük sahasına son 2-3 yıl içinde 12-13 milyon YTL harcandığını söyledi. 
     Şu an 4 giriş 4 çıkış peronu olacak sahada, önümüzdeki aylarda tamamlanacak ikinci etap çalışmayla 8 giriş, 8 çıkış olacağını bildiren Turagay, şunları kaydetti 
     ''X-Ray cihazı konusundaki çalışmalarımız sürüyor. Açılışa yetişmeyecek. X-ray cihazının olmaması bir risk oluşturulabilir ama bizim 19 gümrük kapımızdan sadece 3'ünde x-ray cihazı bulunuyor. Bunlar Kapıkule, İpsala ve Habur'dur. 2-3 sene öncesine kadar hiçbir gümrük kapımızda x-ray cihazı yoktu. Maliye Bakanlığı ile de bu konudaki görüşmelerimiz sürüyor. Çeşitli kaynaklardan X-rayı temin etmeye çalışacağız. Tüm bunlar bir süreç istiyor. AB kaynaklarından sağlanacak fonla yakın bir zamanda 4 adet x-ray cihazı temin edeceğiz.'' Hamzabeyli Gümrük Kapısı'nın açılmasının Kapıkule Gümrük Kapısı'nın yoğunluğunu azaltacağını ifade eden Turagay, bunun hem vatandaş hem de ihracat açısından olumlu bir gelişme olduğunu söyledi. 
     
     AKARYAKIT KAÇAKÇILIĞIYLA MÜCADELE 
     Gümrük Müsteşarlığı'nın akaryakıt kaçakçılığıyla ilgili çok önemli çalışmaları olduğunu belirten Turagay, kaçakçılıkla mücadelede kullanmak üzere 6 adet motorbot alındığını söyledi. 
     Akaryakıt kaçakçılığı konusunda özellikle denizlerde, mümkün olduğu kadar hakimiyeti ele geçirdiklerini bildiren Turagay, Türkiye'de akaryakıt satımının çok kolay, vergi oranlarının ise yüksek olduğunu kaydetti. 
     Yeni düzenlemelerle benzin istasyonlarına denetimin devreye gireceğini ifade eden Turagay, şunları kaydetti 
     ''Enerji Piyasası Düzenleme Kurumu'nun EPDK son yaptığı düzenlemeyle ulusal marker denilen sistem devreye girecek. Benzin istasyonlarında yeniden düzenleme yapılacak. Türkiye genelinde 96 akaryakıt antreposu bulunuyor. Bunlara kamera kontrol sistemiyle ölçüm cihazı düzenlemesi getiriyoruz. Böylece merkezi sistemle bunları görme imkanımız olacak. EPDK tarafından tebliğ yayınlandı. Akaryakıt antrepolarında bilgisayar sistemine geçilecek.'' Denizde meydana gelen akaryakıt kaçakçılığına ilişkin çalışmaların sürdüğünü anlatan Turagay, şöyle devam etti 
     ''Romanya ve Ukrayna'dan gemiler akaryakıt yüklü olarak geliyor. Örneğin 15 bin tonla gelen geminin, balıkçı motorları ya da bazı teknelere yasadışı yoldan akaryakıt boşalttığı yönünde spekülasyonlar yapılıyor. 24 saat önceden taşınan akaryakıtın beyanıyla ilgili Gümrük Müdürlüğü'ne bilgi verilecek. Çıkışta yapılacak kontrolle bu miktar öğrenilecek. Böylece sürekli teyakkuz halindeyiz.'' 
     
     KAPIKULE'NİN YİD MODELİYLE YAPIMI 
     Turagay ve beraberindekiler daha sonra Kapıkule Gümrük sahasında incelemelerde bulunarak, toplantı yaptı. 
     Turagay, Kapıkule gümrük sahasında yaptığı açıklamada, Kapıkule gümrük sahasının yap-işlet-devret YİD modeliyle bu sene inşaatına başlanacağını bildirdi. Sahada peron sayısının artırıldığını, işlemlerin bürokrasiden mümkün olduğu kadar arındırıldığını ifade eden Turagay, bu durumun yaz aylarında gurbetçi vatandaşlar ile turistlerin geçişine kolaylık sağlayacağını söyledi. 
     TIR kuyruklarının azaltılması yönünde çalışmalarının sürdüğünü bildiren Turagay, 15 Haziran 2005'te de Bulgar yetkililerle toplantı yapacaklarını ve sahaya alınacak TIR sayısının artırılmasını isteyeceklerini belirtti. Kapıkule'den günde 700 civarında TIR'ın çıkış yaptığını bildiren Turagay, x-raydan geçirilen araçlara verilecek belgeyle, yeniden Bulgar tarafında x-raya girmelerinin önüne geçilerek, işlemlere hız kazandırılacağını söyledi. 
     
</TEXT>
</DOC>
