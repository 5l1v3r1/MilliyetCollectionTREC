<DOC>
<DOCNO> 316688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sondun18.html </URL>
<DATE> 2005/02/19/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Belçika... 3,5 yaşındaki çocuk, 4 haftalık bebeği öldürdü... 
</HEADLINE>
<TEXT>

     Belçika'da 3,5 yaşındaki bir çocuğun 4 haftalık bir bebeği öldürmesi, ülke çapında şok etkisi yarattı. 
     Edinilen bilgiye göre, cinayet, Huy kenti yakınlarında, yalnız ve aile sorunları yaşayan kadınların barındırıldığı bir sosyal kurumda işlendi. 
     Barınakta yaşayan bir kadın, 4 haftalık kızını bir arkadaşına emanet ederek, alışverişe çıktı. Bebek, beşikte uyuduğu odada, yerde ölü bulundu. 
     Yapılan soruşturmada, bebeğin, barınakta yaşayan 3,5 yaşındaki bir erkek çocuğu tarafından şiddetle dövülerek öldürüldüğü belirlendi. 
     Otopside, bebeğin kafatasında çatlak olduğu, beyin kanaması geçirdiği, beşiğinden düşürüldüğü, vücudunda çok sayıda morluk ve yara bulunduğu tespit edildi. 
     Savcılık ve güvenlik birimleri, olayın cereyan ettiği odada ''büyük bir şiddet'' yaşandığını, odanın ''darmadağınık'' olduğunun görüldüğünü bildirdiler. 
     Adli uzmanlar ve psikologlar, ''olayın şokunu atlatamadıklarını'' anlatırken, cinayeti işleyen çocuğun ifadesini aldıklarını, bu amaçla, anaokulunun birinci sınıfına giden bu çocuğa oyuncak bir bebek verdiklerini ve yaşananları anlatmasını istediklerini, çocuğun, oyuncak bebeğe karşı da şiddetle tepki gösterdiğini bildirdiler. 
     Cinayeti işleyen çocuk annesinden alınarak, psikolojik tedavi görmeye başladı. 
     Psikologlar, 3,5 yaşındaki bir çocuğun bilinçli cinayet işleyemeyeceğini, aile yaşamında izlediği veya yaşadığı olası şiddet eylemlerinin etkisinde kalabileceğini belirtiyorlar. 
     Olayla ilgili soruşturma devam ediyor. 
     
</TEXT>
</DOC>
