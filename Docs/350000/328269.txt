<DOC>
<DOCNO> 328269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur40.html </URL>
<DATE> 2005/03/29/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Gazeteci Sibel, kansere ikinci çalımı attı 
</HEADLINE>
<TEXT>

     Kansere yakalanan gazeteci Sibel Kalaycı'yla ilgili test sonuçları, Kalaycı'nın karaciğerine sıçrayan tümörlerin tamamen yok olduğunu ortaya çıkardı. 
     Kalaycı, AA muhabirine yaptığı açıklamada, tedavisine yaklaşık 4 aydır Karadeniz Teknik Üniversitesi KTÜ Tıp Fakültesi'nde devam edildiğini, son yapılan testler sonucu, karaciğerine sıçrayan tümörlerin tamamen yok olduğunun anlaşıldığını belirtti. 
     Kalaycı, şöyle konuştu 
     ''Tedaviye cevap vermem çok güzel. Hastalığımı 11 Eylül saldırılarının olduğu dönemde Ankara'da öğrenmiştim. Bir süre sonra ameliyatla bir göğsüm alınmış, ultrason ve uzun süren kemoterapinin ardından kendimi iyi hissettiğim için tedaviye ara vermiştim. Bu arada 'nasılsın' diye soranlara 'kansere çalım attım' diye cevap veriyordum. Ancak birkaç ay sonra yaptırdığım kontrolde tümörlerin geri geldiğini ve karaciğerime sıçradığını öğrendim.'' Çalıştığı haber ajansından malulen emekli olduktan sonra memleketi Trabzon'a dönüp tedavisine KTÜ Tıp Fakültesi'nde devam ettiğini ifade eden Kalaycı, ''Yaklaşık 4 aylık tedavinin ardından karaciğerimdeki tümörlerin tamamen yok olduğunu öğrendim. Kansere adeta ikinci çalımı attım diyebilirim'' dedi. 
     Kalaycı, kansere karşı ikinci kez zafer kazanmasında en büyük etkenin yaşama azmi ve arzusunu kaybetmemek olduğunu söyledi. 
     Kalaycı'nın doktoru KTÜ Tıp Fakültesi Tıbbi Onkoloji Bilim Dalı Başkanı Prof. Dr. Fazıl Aydın da Sibel'in karaciğerindeki tümörlerin kaybolduğunu belirterek, ''Tedaviye cevap vermesi iyi. Karaciğerindeki tümörler şu anda kaybolmuş durumda. Ancak tümörlerin karaciğerde yeniden nüksetme ya da başka bir organa sıçrama ihtimali var. Şu aşamada fazla bir şey söylemek doğru değil. Bekleyip görmek lazım'' dedi. 
     
     AHŞAP EV DÜŞÜ GERÇEK OLDU 
     Emekli olduktan sonra köyüne dönüp ahşap bir ev inşa ederek ömrünün geri kalanını köyünde geçirmek isteyen gazeteci Sibel Kalaycı, bu hayaline kavuştu. 
     Hollanda merkezli ahşap evler inşa eden bir firma, kansere yakalandıktan sonra malulen emekli olan Sibel Kalaycı'nın bu hayalini Trabzon'un merkeze bağlı İncesu Köyü'nde gerçeğe dönüştürdü. Firma, Gürcistan'dan getirdiği usta ve malzemelerle 1 aylık çalışmanın ardından ahşap evi tamamladı. 
     Yaklaşık 3 yıl önce yakalandığı meme kanserine karşı verdiği mücadeleyle simge haline gelen gazeteci Sibel Kalaycı, en büyük hayaline kavuştuğunu belirtti. 
     
</TEXT>
</DOC>
