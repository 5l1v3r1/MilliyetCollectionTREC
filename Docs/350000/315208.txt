<DOC>
<DOCNO> 315208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sontur44.html </URL>
<DATE> 2005/02/14/ </DATE>
<TIME> 20.57 </TIME>
<AUTHOR>  </AUTHOR>
<HEADLINE>
İzmir'de satırlı kapkaç olayı zanlısı yakalandı 
</HEADLINE>
<TEXT>

     İzmir'in Çiğli İlçesi'nde, çantasını almak istediği genç kızı satırla yaraladığı iddia edilen kapkaççı, yakalandı. 
     Alınan bilgiye göre, dün akşam saatlerinde, Çiğli Belediyesi altındaki işyerinden kız arkadaşıyla birlikte çıkan Gülsüm Taşdemir'in çantası iki kapkaççı tarafından alınmak istendi. Kapkaççılardan biri, yanındaki satırla, direnen Taşdemir'i alnından ve burnundan yaraladı. Çevredekilerin müdahalesi üzerine, kapkaççılar çantayı alamadan olay yerinden kaçtı. Hastaneye kaldırılan Taşdemir ise tedavisinin ardından taburcu edildi. 
     Olaya şahit olan Taşdemir'in kız arkadaşı, satırı kullandığı ileri sürülen Ö.T'yi olay yeri yakınında gezerken görünce, durumu polise bildirdi. Polis, Ö.T'yi 17 yakalayarak gözaltına aldı. 
     Hırsızlık suçundan sabıkalı olduğu belirlenen Ö.T, yaşının küçük olması nedeniyle ifadesine başvurulmadan Çocuk Büro Amirliği ekiplerince Karşıyaka Adliyesi'ne gönderildi. 
     Ö.T. tutuksuz yargılanmak üzere serbest bırakıldı. 
     
</TEXT>
</DOC>
