<DOC>
<DOCNO> 330381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/soneko17.html </URL>
<DATE> 2005/04/05/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Dünyanın önde gelen yatırımcıları Antalya'da buluşacak... 
</HEADLINE>
<TEXT>

     Dünyanın önde gelen yatırımcılarını buluşturan ''INVgolf Investment Forum''un bu yılki durağı Türkiye olarak belirlendi. 
     Organizasyonun tanıtım işlerini yürüten Global Tanıtım'dan yapılan yazılı açıklamada, 22-23 Nisan tarihleri arasında Antalya Belek'teki Gloria Golf Resort Oteli'nde düzenlenecek ''INVgolf Investment Forum 2005 Uluslararası Kongre ve Fuarı'', Dünya Turizm Örgütü WTO Business Council ile Kültür ve Turizm Bakanlığı'nın desteğiyle gerçekleştirilecek. 
     Yatırımcılar, inşaat ve gayrimenkul yatırım şirketleri, resort ve otel sahiplerinin yanı sıra Avrupa, Amerika, Ortadoğu ve Avustralya gibi dünyanın pek çok ülkesinden önemli şirketlerin yer aldığı organizasyonda katılımcılara, ''yurtdışından stratejik ortak bulma, Avrupa, Amerika, Ortadoğu ve Avustralya'dan potansiyel iş ortaklıkları, sektörle ilgili son gelişmeler ve yeni teknolojileri takip etme fırsatı'' sunulacak. 
     İşbirliği fırsatlarının değerlendirileceği ve sektörle ilgili bilgi ve gelişmelerin paylaşılacağı forumda, öncelikli olarak turizm, gayrimenkul, golf, konaklama ve golf sahalarıyla ilgili yatırım ve kalkınma planları ele alınacak. 
     Türkiye ve Avrupa'da belirlenmiş yatırım planlarının da ele alınacağı ''INVgolf Investment Forum 2005'', aralarında dünyanın önde gelen kalkınma, danışmanlık ve yatırım şirketlerinin üst düzey yöneticilerinin de bulunduğu 20'yi aşkın konuşmacıyı bir araya getirecek. 
     ''INVgolf Investment Forum 2005'' organizasyonuna, Gayrimenkul Yatırım Ortaklığı Derneği GYODER , Genç Yönetici ve İşadamları Derneği GYİAD ve Turizm Yatırımcıları Derneği TYD , American Business Forum in Turkey ABFT , Belek Turizm Yatırımcıları Birliği BETUYAB ve Türk Golf Federasyonu TGF gibi kuruluşların da destek verdiği bildirildi. 
     
</TEXT>
</DOC>
