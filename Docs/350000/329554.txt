<DOC>
<DOCNO> 329554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/spor/spo02.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum sözü 
</HEADLINE>
<TEXT>


Fenerbahçe Teknik Direktörü "5 milyon euro istediğim veya Köln'e döneceğim iddiaları asılsızdır. Görevime son verilmedikçe hiçbir yere gitmeyeceğim" dedi 

ALİ İSMET URAL 


Fenerbahçe Başkanı Aziz Yıldırım'ın, sezon sonu bitecek olan sözleşmesini uzatacaklarını açıkladığı Teknik Direktör Christoph Daum yeni imza garantisi verdi. Alman hoca, hakkında çıkan spekülasyonlara son noktayı koyarak Sarı - Lacivertli takımda kalacağını söyledi. 

Derbi sonrası imza 
Dünya kulübü olma yolunda hızla ilerleyen bir kulüpte çalışmanın kendisine gurur verdiğini kaydeden Daum, "Kovulana kadar Fenerbahçe'deyim. Yeni imza atmak için 5 milyon euro istediğim veya Köln'e geri döneceğim şeklinde bazı iddialar var. Bunlar gerçek dışı. Sorun çıkarmak niyetinde değilim. Köln'e gelince... Doğup, büyüdüğüm, kariyer yaptığım yuvam, fakat ilk sene kümede kalma hesapları yapacaklar ve onları ayakta tutmamı istiyorlar. Kendilerine Fenerbahçe'de büyük hedeflerim olduğunu ve görevime son verilmediği sürece takımda kalacağımı söyledim" ifadesini kullandı. 
Bu arada yönetici Ali Yıldırım ile Daum'un avukatları arasında yapılan görüşmede tarafların el sıkıştığı bildirildi. Alman hocanın, Beşiktaş derbisi öncesi imza atması bekleniyor. 

Doğuştan Fenerli 

Christoph Daum'u ikinci kez baba olma heyecanı sardı. Alman çalıştırıcı ile hayat arkadaşı Angelica Camm bu ay doğması beklenen kızları için gün sayıyor. Bir oğlu olan Daum, Fenerbahçe Dergisi'nde çıkan haberde, "Kızımız Fenerbahçeli doğacak" dedi. 

Alex endişesi 

Sarı - Lacivertli takımda, Alex de Souza'nın, Brezilya Milli Takımı'ndan yorgun ve gecikmeli olarak İstanbul'a dönmesi teknik heyeti düşündürüyor. Yorucu bir uçak yolculuğunun ardından Türkiye'ye gelen yıldız futbolcunun sergileyeceği performans merakla bekleniyor. Teknik Direktör Christoph Daum, dün günün büyük bir bölümünü uyuyarak geçiren Alex'e yine ilk 11'de forma verecek. 

Servet yok Nobre zor 

YUSUF DURSUN 

Fenerbahçe son idmanla hazırlıklarını tamamladı. Sakat Servet Gaziantep önünde forma giyemeyecek. Nobre hakkındaki son kararı ise teknik heyet verecek. Dünkü son idmanda düz koşu yapan Brezilyalı futbolcunun yerine Serhat'ın forma giymesi bekleniyor. 


</TEXT>
</DOC>
