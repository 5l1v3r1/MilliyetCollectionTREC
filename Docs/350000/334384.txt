<DOC>
<DOCNO> 334384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun09.html </URL>
<DATE> 2005/04/18/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Yarı yoldan çevrilen uçakta 11 Eylül'cülerle ders alan 2 kardeş çıktı 
</HEADLINE>
<TEXT>

     ABD'nin 8 Nisan'da yarı yoldan çevirdiği Hollanda Hava Yolları'na KLM ait uçaktaki 2 Suudi yolcunun, 11 Eylül teröristlerinden birisiyle birlikte uçuş dersi alan iki kardeş oldukları bildirildi. 
     Newsweek dergisinin haberine göre, Amerikan Federal Soruşturma Bürosu'nun FBI elde ettiği istihbarat sonucu, uçaktaki yolculardan ikisinin, 11 Eylül 2001 terör saldırılarına katılan hava korsanlarından Hani Hancur ile birlikte Arizona'daki uçuş okulundan pilot brövesi alan kişiler oldukları belirlendi. 
     KLM'nin 685 sayılı uçuşunun 11 Eylül tarzı bir saldırıya dönüşmesinden endişe eden Amerikalı yetkililerin uçağı geri çevirdiğini ve Kanada'nın da iniş izni vermediğini yazan dergi, 2 Suudi'nin isimlerinin ''sakıncalı yolcu listesi''nde bulunduğu gerekçesiyle Amsterdam-Mexico seferini yapmakta olan uçağın yarı yoldan çevrildiğini bildirdi. 
     Amerikan İç Güvenlik Bakanlığı kaynakları, uçaktaki Suudi şüphelilerden en az birinin daha önce ABD'den sınır dışı edildiğini belirttiler. 
     Dergideki haberde, iki kardeşin yetkililere Mexico'da yaşayan emekli diplomat babalarının hastalandığını ve onu görmeye gittiklerini anlattıkları kaydedildi. 
     Time dergisi de, 2 Suudi vatandaşının Hani Hancur ile birlikte uçuş dersi aldıklarını belirterek, 287 yolcu taşıyan KLM uçağının Londra'ya indiğini ve burada Hollanda gizli servisinin iki şüpheli yolcuyu sorguladığını yazdı. 
     Suudi vatandaşlarının Hollanda'nın sakıncalı yolcu listesinde yer almadıkları ve daha sonra salıverildikleri belirtildi. 
     KLM, 11 Nisan'da ABD'nin yolcu listesini nasıl ele geçirdiğini belirlemek için bir soruşturma başlatmıştı. 
     
</TEXT>
</DOC>
