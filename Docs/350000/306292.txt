<DOC>
<DOCNO> 306292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/ekonomi/eko03.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel ilk raundu kaybetti 
</HEADLINE>
<TEXT>


Ankara İdare Mahkemesi, Tekel'in yatırım için Tütün Üst Kurulu'ndan izin alması gerektiğine karar verdi. Tekel ikinci davayı da kaybederse aldığı makineleri iade edecek 

BÜLENT YARDIMCI 

Tütün ve Tütün Mamulleri Üst Kurulu ile Tekel yönetimi arasındaki ihtilafın birinci raundunu Tütün Üst Kurulu kazandı. Ankara İdare Mahkemesi, yapılan itirazı reddederek, Tütün Üst Kurulu'nun, Tekel'in yaptığı makine yenileme yatırımlarına karışmaya hakkı olduğu yolunda karar verdi. 
Tüketici tercihleri son yıllarda sert kutudan hard - box yana ağırlık kazandığı için bu talebe yanıt veremediğinden pazar payı kaybeden Tekel, Özelleştirme İdaresi ve ilgili bakanlığın izniyle sert kutu ambalaj makineleri satın alınması için ihale açtı. İhaleyi bir İspanyol firması kazandı ve makineler Tokat Sigara Fabrikası'nda çalışmaya başladı. Tütün Üst Kurulu ise ilgili yasa uyarınca Tekel'in kendisinden izin almadan bu yatırımı yapamayacağını savunarak ihalenin iptal edilmesini ve makinelerin yurtdışına iade edilmesini istedi. 

Bilirkişi istendi 
Sorun, Ankara Ticaret Mahkemesi'nde dava konusu oldu. Tütün Üst Kurulu, Tokat Sigara Fabrikası'na gönderdiği iki mühendisin raporuna dayanarak satın alınan makinelerin ikinci el olduğunu, ilgili yasaya göre Tekel'in ikinci el makine almasının mümkün olmadığını, bu nedenle makinelerin derhal iade edilmesi gerektiğini öne sürdü. 
Tekel ise makinelerin ikinci el olmadığını savunarak İstanbul Sanayi Odası'ndan İSO bilirkişi istedi. İSO bilirkişi heyeti, makinelerin yeni olduğu yolunda rapor verdi. 

'Yeni fabrika değil' 
Bu arada Tekel, Ticaret Mahkemesi'nde davayı kaybederek sorunu Ankara İdare Mahkemesi'ne taşıdı. Tekel, yasanın Tütün Üst Kurulu'na yeni kurulacak fabrikalar için yetki verdiğini, Tekel'in yatırımının yeni bir fabrika olmayıp, mevcut fabrikada makine yenilemesi olduğunu öne sürerek, Tütün Üst Kurulu'nun bu yatırıma karışmaya yetkili olmadığını savundu. Tekel, bu arada İSO'nun verdiği raporu da mahkemeye sunarak, Ticaret Mahkemesi kararının bu iki nedenle bozulmasını istedi. 


</TEXT>
</DOC>
