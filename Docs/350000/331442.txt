<DOC>
<DOCNO> 331442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/soneko38.html </URL>
<DATE> 2005/04/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Metin Akpınar Sanatçılar arasındaki vergi yarışı güzel bir yarış... 
</HEADLINE>
<TEXT>

     Sanatçı Metin Akpınar, sanatçılar arasındaki vergi yarışının çok güzel olduğunu belirterek, ''Bir toplum vergiyi vermezse siyasi otoriteden talepkar olamaz'' dedi. 
     Akpınar, Erpen'in önümüzdeki günlerde televizyonlarda gösterime girecek olan reklam filminde seyirci karşısına çıkacak. Reklam kampanyasının tanıtımı amacıyla düzenlenen toplantıda konuşan Akpınar, Erpen'in reklam filminin eski pencere aşklarından esinlenilerek hazırlandığını belirterek, eşinin de kendisinin pencere aşkı olduğunu ve onu kaçırarak evlendiklerini anlattı. 
     Reklam kampanyasından alacağı para konusunda bilgi vermeyen Akpınar, sanatçılar içinde vergi rekortmenliği konusunda bir iddiasının bulunup bulunmadığının sorulması üzerine, ''Bizim zamanımız biraz geçti. 2005 yılı için böyle bir şey olabilir, diziler var, başka gelirlerimiz de var çok şükür. Ben kurumsal vergiyi fazla veren bir kişiyim. İkinci, üçüncü olduğum çok yıllar oldu. Ama bu yıl 19 milyar lira vergi veriyorum'' diye konuştu. 
     Akpınar, sanatçılar arasında yaşanan vergi tartışmaları konusunda ise ''Bence bu yarış, güzel bir yarış. Bir toplum vergiyi vermezse siyasi otoriteden talepkar olamaz'' dedi. 
     
     ALBÜM KONUSU 
     Akpınar, reklam filminde söylediği şarkılar hatırlatılarak ''Albüm yapmayı düşünüyor musunuz '' sorusuna ise şu yanıtı verdi 
     ''Aslında ilk kez kulakları çınlasın, Fahrettin Aslan'dan böyle bir teklif aldım. Ben, tiyatroda bir şeylerin taklidini yapıyordum, sarhoş, kabadayı gibi... Şarkı söylemenin de taklidini yapıyordum. Müzik eğitimi almadım, nota bilmem. Ama çok şanslı bir insanım, büyük ustalarla meşk ettim. Kulağımda bir şeyler kalmışsa oralardan kalmıştır. O yüzden ciddi bir albüm doğrusu düşünmedik. 
     Düşünebileceğimiz çok ciddi bir albümün de şansının çok olmadığı düşünüldü o dönemde. O yüzden şimdiye kadar bu iş kaldı. Ama son günlerde Cemal Noyan çok ciddi boyutta bastırıyor. Gideceksin, bir şey kalmayacak diye. Zannediyorum gündemde. Belki bu reklam da bir sıçrama noktası olursa, bundan sonra belki böyle bir şey olacak.'' 
     
</TEXT>
</DOC>
