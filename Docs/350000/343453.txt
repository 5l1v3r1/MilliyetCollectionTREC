<DOC>
<DOCNO> 343453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonyas02.html </URL>
<DATE> 2005/05/17/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
ABD 'Survivor’ yarışmasını itfaiyeci kazandı 
</HEADLINE>
<TEXT>

     CAN KAMİLOĞLU New York DHA 

TÜRKİYE’de Kanal D’de yayınlanan ’Survivor Büyük Macera’ mücadelesinin ABD’de yapılan 10’uncu yarışmasını New York’lu 20 yıllık itfaiyeci Tom Westman kazandı. 
     2000 yılından bu yana düzenlenmekte olan yarışmanın 13 bölümden oluşan ve 18 yarışmacının katılımıyla gerçekleştirilen Survivor America ayağı, Pasifik Okyanusu’nda 200 takımadadan oluşan Palau Cumhuriyeti’nde yapıldı. 
     CBS televizyonundan 3 saat süreyle yayınlanan Survivor büyük finalini yaklaşık 26 milyon Amerikalı ekranları başında izledi. Büyük finale kalan 2 kadın ve 2 erkek yarışmacı, aralarında kıyasıya mücadele ettikten sonra bu sayı 3’e indi. Daha sonra adada yapılan dayanıklılık yarışmasında, yaklaşık 11.5 saat bir direğin üzerinde ayakta kalıp düşmemek için mücadele veren yarışmacılardan 41 yaşındaki itfaiyeci Tom Westman ve yarışmaya California’dan katılan 29 yaşındaki reklamcı Katie Gallagher finale kaldı. 
     
     OYLAMA ADADA YAPILDI, SONUÇLAR NEW YORK’TA AÇIKLANDI 

     Yarışmada elenen 7 yarışmacının oluşturduğu final jürisi tarafından yapılan oylamanın sonuçları New York’ta canlı yayında açıklandı. Finalistlerden Tom Westman’ın New York doğumlu olması ve bu şehirde itfaiyecilik yapması, New York’luların finale olan ilgisini daha da artırdı. Westman ailesinin yanı sıra itfaiyeci arkadaşları da salonda taşıdıkları pankartlarla arkadaşlarına destek verdi. 
     Tom Westman 41 yaşına olmasına rağmen bu macera yarışmasında birçok gençle mücadele ettiğini belirterek, "Başından beri ’Survivor’ olacağıma inandım" dedi. Westman 1 milyon doların 1 milyon 365 bin YTL sahibi oldu. 
     Westman, yarışmada çeşitli sponsorlardan gelen ödülleri de topladı. İtfaiyeci Westman ödül çekini yarın CBS’te yapılacak canlı yayında alacak. Kadın yarışmacı Gallagher ise finalist olduğu içi 100 bin dolarlık ödülü kazandı. 
     
</TEXT>
</DOC>
