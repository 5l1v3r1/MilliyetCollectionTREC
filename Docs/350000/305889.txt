<DOC>
<DOCNO> 305889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur25.html </URL>
<DATE> 2005/01/12/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Doktorun verdiği kan hayat kurtardı 
</HEADLINE>
<TEXT>

     Zonguldak'ın Ereğli İlçesi'nde, ameliyat sırasında acil ihtiyaç duyulan kanı, hastanede görevli doktor vererek hastanın hayatını kurtardı. 
     Alınan bilgiye göre, evinin önündeki direkten düşmesi sonucu Ereğli SSK Hastanesi'ne kaldırılan ve dalak yırtılması teşhisiyle Doktor Hüseyin Uysal tarafından ameliyata alınan 24 yaşındaki Şenol Aktaş için B grubu Rh pozitif kana ihtiyaç duyuldu. 
     Yapılan anonslardan aranan kan grubunun kendisininkiyle aynı olduğunu duyan hastanede görevli Doktor Nihat Kırtaç, kan vererek hastanın ameliyattan sağlıklı şekilde çıkmasını sağladı. 
     Doktor Kırtaç, poliklinikte hastasını muayene ettiği sırada kan arandığını duyduğunu ve bir süre bulunamadığını öğrenince de vakit kaybetmeden laboratuvara giderek kan verdiğini belirtti. Kırtaç, ''Hekimlerin herkese örnek olması gerekli. Acil aranan kanın ameliyat sırasında ne kadar önemli olduğunu bildiğimden hemen kan verdim. Hastanın sağlığına kavuştuğunu öğrenince de mutluluğum arttı'' dedi. 
     Hasta Aktaş, kendisine kan vererek hayatını kurtaran Kırtaç'a minnettar olduğunu söyledi. 
     Ameliyatı yapan doktor Hüseyin Uysal da hastanın ameliyat sırasında fazla oranda kan kaybettiğini, meslektaşının verdiği kanla Aktaş'ın hayatını kurtarmasının herkese örnek olması gerektiğini kaydetti. 
     
</TEXT>
</DOC>
