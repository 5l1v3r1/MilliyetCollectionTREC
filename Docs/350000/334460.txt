<DOC>
<DOCNO> 334460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/soneko29.html </URL>
<DATE> 2005/04/18/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Singapur, kumardan kazanmak istiyor... 
</HEADLINE>
<TEXT>

     Asya'nın ticaret yolları üzerindeki ada devleti Singapur, kumarhane açılmasına izin veren yasal düzenlemeden milyarlarca dolarlık gelir bekliyor. 
     Adanın tatil bölgesinde açılacak 3 milyar dolarlık iki kumarhaneyle ilgili bilgi veren Singapur Başbakanı Lee Hsien Loong, ''Daha fazla bekleyemeyiz. Bütün bu bölge değişim halinde. Biz de değişmezsek 20 yıl sonra yerimiz neresi olur'' şeklinde konuştu. 
     Kumar devlerinin Singapur'da salon açmak için birbirinden cazip öneriler getirdiğini belirten Lee, 2009 yılında hizmete girmesi beklenen tatil kompleksleri içindeki iki kumarhanede 35 bin kişinin istihdam edileceğini ifade etti. 
     Singapur Başbakanı Lee, Las Vegas ve Makao gibi bir kumar cenneti haline gelmeyi hedeflemediklerini, bu kapsamda bazı kısıtlamalar uygulayacaklarını sözlerine ekledi. 
     Kumar salonlarının Singapur ekonomisinin büyümesine yıllık yüzde 0.6 katkı yapacağı hesaplanıyor. 
     Bu arada bazı Singapurluların, arabalarının camlarına ''casi-NO'' yazılı afişler yerleştirerek kumarhanelerin yasal hale getirilmesine tepki gösterdikleri gözleniyor. 
     
</TEXT>
</DOC>
