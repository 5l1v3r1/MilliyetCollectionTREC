<DOC>
<DOCNO> 300255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonsiy14.html </URL>
<DATE> 2004/12/23/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
CHP'den vergi kanunlarında değişikliğe itiraz... 
</HEADLINE>
<TEXT>

     TBMM Plan ve Bütçe Komisyonu'nda CHP'li milletvekilleri, ''Vergi Kanunlarının YTL'ye Uyumu ile Bazı Kanunlarda Değişiklik Yapılması Hakkındaki Kanun Tasarısı''nın anayasaya aykırılıklar içerdiğini söylediler. 
     CHP'li milletvekilleri, tüm gelir dilimlerinde 5'er puanlık indirim yapılmasını önerirken, Mersin Milletvekili Mustafa Özyürek, rantın vergilendirilmesini öngören maddenin adil olmadığını belirterek, bu maddenin görüşmelerinin gelecek yıla bırakılmasını istedi. Özyürek, aksi halde bu tasarının yılbaşından önce TBMM'den çıkarılamayacağını söyledi. 
     TBMM Plan ve Bütçe Komsiyonu'nda tasarının tümü üzerinde ilk sözü alan CHP Trabzon Milletvekili Akif Hamzaçebi, hükümetin bir yıl önce getirdiği düzenlemelerin tam tersi niteliğindeki düzenlemelerle Meclis'in karşısında olduğu görüşünü dile getirdi. Hamzaçebi, geçmişte de vergide çok köklü değişiklikler yapıldığını ancak Türkiye Cumhuriyeti tarihinde ilk kez vergide ''devrim'' yapan bir Başbakan ile karşı karşıya bulunduklarını söyledi. Üst gelir dilimindeki yüzde 45'lik vergi oranının yüzde 40'a çekilmesinin ''devrim'' diye nitelendirilmesinin anlaşılır bir şey olmadığını ifade eden Hamzaçebi, bu hükümetin devrim kelimesinin de içini boşalttığını söyledi. 
     Başbakan Tayyip Erdoğan'ın bazı mallarda yapılacağı belirtilen KDV indiriminden söz ederken sürümden kazanacaklarını dile getirdiğini kaydeden Hamzaçebi, ''Böyle bir değerlendirme olur mu Bunun olabilmesi için indirimin en az iki katı harcamaya yol açması gerekir ki bu matematik olarak mümkün değil'' diye konuştu. 
     Hamzaçebi, bütçede vergi yükünün yüzde 5.1 oranında artmasının öngörüldüğünü ancak, üst gelir dilimindeki vergi indirimi dolayısıyla da önemli bir vergi kaybı gerçekleşeceğini, bu durumda hükümetin aradaki farkı halkın sırtından çıkaracağını söyledi. Hamzaçebi, hükümetin tasarıyla yüksek gelir grubundan alacağı vergide indirim yaparken, diğer dilimlerde vergi indirimi yapmadığını ifade etti. Bunun adil bir yaklaşım olmadığını belirten Hamzaçebi, ücretlerin yoğunlaştığı yüzde 15'lik dilimde 5 puanlık indirim yapılmasını önerdi. Hamzaçebi, ayrıca eğitim ve sağlık gibi harcamaların beyan veren mükelleflerde matrahtan indirildiğini ancak ücretlilerde bu indirimin yapılmadığını belirterek, bunun da doğru bir yaklaşım olmadığını söyledi. Hamzaçebi, bu hükümet döneminde yürürlükten kaldırılan gelir indiriminin yeniden getirilmesini istedi. 
     Rant vergilendirilirken de adil bir yaklaşım sergilenmediğini belirten Hamzaçebi, tek bir vergi oranının uygulanmasının doğru olmadığını söyledi. Hamzaçebi, artan oranlı vergi uygulanması gerektiğini ifade etti. 
     
     RANT'IN VERGİLENDİRİLMESİ 
     CHP Mersin Milletvekili Mustafa Özyürek de acelesi olan konuların görüşülerek karara bağlanabileceğini ancak, 2006'da yürürlüğe girecek düzenlemelerin buradan alelacele geçirilmesine karşı olduklarını ifade etti. Tüm rant gelirlerinden yüzde 15 stopaj alınmasının adil olmadığını, artan oranlı vergilendirmeye gidilmesi gerektiğini ifade eden Özyürek, bu maddenin görüşmelerinin gelecek yıla bırakılmasını önerdi. Özyürek, aksi halde tasarının yılbaşına kadar Meclis'ten geçmesinin zor olacağını dile getirdi. 
     Bunun üzerine Maliye Bakanı Kemal Unakıtan, ''Rant gelirlerinin vergilendirilmesine karşı mısınız '' dedi. 
     Özyürek ve diğer CHP milletvekilleri ise ''Aksine daha fazla vergilendirilmesini istiyoruz. Tek bir vergi oranının adil olmadığını söylüyoruz. Artan oranlı vergi istiyoruz'' diye karşılık verdiler. 
     
     ''BEN ZENGİNİ SEVERİM ANLAYIŞININ YANSIMASI'' 
     Makyaj niteliğindeki düzenlemelerin bazı şeyleri örtebileceğini ancak tüm çirkinlikleri örtemeyeceğini ifade eden Mustafa Özyürek, ''Yıllık geliri 78 milyon liranın üzerinde olanlara yüzde 5 oranında vergi indirimi getiriyorsunuz, peki asgari ücretliye ne getiriyorsunuz En alt vergi dilimi olan yüzde 15'lik dilimde herhangi bir indirim yok. Bir indirim yapılacaksa bu eşit ve adil olmalı. Tüm dilimlerde yüzde 5 oranında indirim yapalım. Bu konuda önergemiz de olacak. Hükümet bunu yapsın şapka çıkaralım'' dedi. 
     AK Parti milletvekillerinin ''şapkanız yok ki çıkarasınız'' sataşmasına ise Özyürek, ''Demirel'in şapkası bende, onu çıkarırım'' karşılığını verdi. Tasarıda getirilen bu düzenlemenin ''Ben zengini severim'' anlayışının bir yansıması olduğunu iddia eden Mustafa Özyürek, tasarıyla fakir fukaraya getirilen hiç bir şey olmadığını söyledi. 
     CHP'li Özyürek, siyasi partiler, oda, vakıf ve dernek gibi kuruluşların faiz gelirlerinin vergilendirilmesine ise karşı olduklarını bildirdi. Özyürek, ''Siyasi partilerin ve sivil toplum kuruluşlarının üç kuruşluk gelirlerine göz dikmeyin'' dedi. 
     
     ''DEVRİM NİTELİĞİNDE DÜZENLEME YOK'' 
     CHP İstanbul Milletvekili Kemal Kılıçdaroğlu da vergi kanunlarının toplumun tüm kesimini ilgilendiren, üzerinde uzun uzun tartışılması gereken önemli kanunlar olduğunu, bu nedenle aceleci yaklaşımlara karşı olduklarını bildirdi. Başbakan Erdoğan'ın tasarıyı ''devrim'' diye takdim etmesini de sert biçimde eleştiren Kılıçdaroğlu, ''Bu tasarıda da bundan önce getirdiklerinizde de devrim niteliğinde hiçbir düzenleme yoktur'' dedi. 
     AK Parti'nin rantiyeyi hala koruduğunu ifade eden Kılıçdaroğlu, ''Ücretli artan oranlı vergi öderken, rantiyeye bunu yapmıyorsunuz. Üst gelir gruplarını koruyorsunuz. Üst gelir grubunun vergisinde indirim yapıyorsunuz ama asgari ücretliye bunu yapmıyorsunuz'' diye konuştu. 
     Kemal Kılıçdaroğlu, hükümetin üst gelir grubunda yaptığı vergi indiriminden dolayı meydana gelecek kaybı, doğalgaz, akaryakıt, telefon konuşmaları ve dayanıklı tüketim ürünlerinden alacağını söyledi. Kılıçdaroğlu ayrıca, KDV indiriminin zamanlamasının da çok kötü olduğunu belirterek, YTL'ye geçiş ile KDV indiriminin aynı zamanda yapıldığını, indirimin santimle, kuruşla karışacağını ve vatandaşa da yansımayacağını söyledi. 
     Maliye Bakanı Unakıtan, CHP'li milletvekillerinin KDV indirimlerinin vatandaşa yansımayacağı yolundaki eleştirilerine ''El birliği ile uğraşalım'' diye karşılık verdi. 
     
     ''NERDE KALDI SİZİN ADALETİNİZ '' 
     CHP Balıkesir Milletvekili Ali Kemal Deveciler, gelir vergisi oranları için getirilen düzenlemeye ilişkin ''şapkadan tavşan çıktığı'' değerlendirmesini yaparak, yapılan düzenlemenin tüm vergi mükelleflerinin on binde birinin ilgilendirdiğini söyledi. Deveciler iktidara, ''Nerde kaldı sizin adaletiniz '' diye sordu. 
     CHP İstanbul Milletvekili Ali Kemal Kumkumoğlu da gelir vergisindeki düzenlemenin neden yapıldığı sorusunun yanıtlanması istedi. 
     
</TEXT>
</DOC>
