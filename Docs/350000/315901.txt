<DOC>
<DOCNO> 315901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonyas05.html </URL>
<DATE> 2005/02/16/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
47 yıl sonra okul müdürüne kopya çektiğini itiraf etti... 
</HEADLINE>
<TEXT>

     Lise yıllarında İngilizce sınavında kopya çeken Amerikalı kadın, tam 47 yıl sonra kopya çektiğini itiraf ederek, pişman olduğunu ve bu suçluluktan artık kurtulmak istediğini söyledi. 
     ABC televizyonunda yer alan bir habere göre, bugün 65 yaşında 5 torun sahibi bir büyükanne olan Linda Million isimli Amerikalı kadın, yıllar önce eğitim gördüğü Colorado eyaletinin Gypsum kentindeki Eagle Valley Lisesi müdürüne bir mektup göndererek, 1957 yılında yapılan Shakespeare sınavında kopya çektiği için özür diledi. 
     ABC'ye konuşan Million, ''Hiçbirimiz William Shakespeare'i sevmiyorduk. Eserlerini anlamakta güçlük çekiyorduk,'' derken, kopyayı diğer öğrencilerle birlikte öğretmen masasında bulunan cevap anahtarını alarak çektiklerini anlattı. Kopya çektiği için bir miktar suçluluk duyduğunu, ancak o dönemde bunun kendisini fazla rahatsız etmediğini söyleyen Million, yıllar geçtikçe bu suçluluk duygusunun içini daha fazla kemirdiğini kaydetti. 
     Uzun yıllar bu konuda bir şeyler yapması gerektiğini düşündüğünü, ama kendisini bu olayı unutmaya zorlayarak hep harekete geçmekten vazgeçtiğini anlatan Million, buna rağmen kopya olayını bir türlü unutamadığını ve suçunu yazmak suretiyle itiraf etmeye karar verdiğini belirtti. 
     Mezun olmasının üzerinden uzun yıllar geçtiği için bu itirafın durumunda herhangi bir değişikliğe yol açmayacağını bildiğini belirten Million, ancak bu itirafının bir örnek olarak kullanılarak genç öğrencilerin kopya çekmemelerinin sağlanmasında yararlanılabileceğini kaydetti. 
     Bu günahından dolayı Tanrı'nın kendisini affedeceğine inandığını ifade eden Million, ''Buna rağmen vicdanım kopya çektiğimi itirafa zorladı'' dedi. Million'ın itiraf mektubunun okul müdürü tarafından bütün öğrencilere okunduğu ve bu itirafın öğrenciler üzerindeki etkisinin büyük olduğunun gözlemlendiği ifade edildi. 
     
</TEXT>
</DOC>
