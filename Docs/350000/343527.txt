<DOC>
<DOCNO> 343527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/spor/axspo01.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscar'lık imza 
</HEADLINE>
<TEXT>


Siyah-Beyazlı yönetim, iç transferde Kolombiyalı kaleci Cordoba ile bir yılı opsiyonlu olmak üzere toplam iki senelik nikah tazeledi. Bir sezonda 900 bin dolar alacak olan futbolcunun eline, yüzde 30'u garanti geçecek 


Beşiktaş, Oscar Cordoba'nın sözleşmesini iki yıl daha uzattı. Futbol Şube Sorumlusu Kıvanç Oktay ile dün bir görüşme yapan Kolombiyalı file bekçisi, bir yılı opsiyonlu olmak üzere toplam iki yıllık sözleşmeye imza attı. 
Bir sezonda 1.1 milyon dolar isteyen tecrübeli eldiven, Siyah - Beyazlılar'ın kendisine önerdiği 900 bin doları kabul etti. Kolombiyalı futbolcunun bu paranın yüzde 30'unu garanti olarak alacağı, kalan kısmının ise maç başına ödeneceği belirtildi. 

Kartal aşkı başka 
Kartal'ın Denizlispor'dan istediği Ersen Martin konusunda da büyük aşama kaydedildi. Futbol Şube Sorumulusu Turgut Dalaman, "Ersen'e Wolfsburg'a git, iyi teklif veriyorlar dedik, kabul etmedi. Israrla Beşiktaş'ı istiyor. Beşiktaş ile görüşüyoruz. Rıza Çalımbay ve Giray Bulak, takas edilebilecek futbolcuları birlikte tespit etmeye çalışıyor. Ersen'e karşılık bir oyuncuyla para talebinde bulunuyoruz" dedi. Çalımbay'ın Ersen'e karşılık Berkant'ı önerdiği, Bulak'ın Veysel'i istediği öğrenildi. 
Youla için Gençlerbirliği Başkanı İlhan Cavcav'dan süre isteyen Siyah-Beyazlılar'ın, para yerine takasta ısrar edeceği ifade edildi. Cavcav'ın 1.5 milyon Euro isteğine karşılık, yönetimin Ahmet Yıldırım, Emre, Berkant ve Fatih Sonkaya'dan iki ismi verip takas teklif edeceği öğrenildi. 

Çalımbay terledi 

Beşiktaş Teknik Direktörü, BJK Koleji'nde öğrencilerin transferle ilgili sorularını yanıtlarken zor anlar yaşadı 

RAHMAN SAĞIROĞLU 

Rıza Çalımbay, BJK Koleji'nde düzenlenen panele katıldı, öğrencilerin sorularını yanıtladı, transferle ilgili düşüncelerini sıraladı. 
Hedeflerini Avrupa'da final üzerine kurduklarını vurgulayan Çalımbay, bir öğrencinin, "Ali Tandoğan, Youla, Adem Koçak ve Ersen Martin'in transfer edileceği söyleniyor. Bu oyuncularla Avrupa'da başarı nasıl gelir " sorusuna şu yanıtı verdi "Sanırım Başkaları onları alırken, siz niye Türkiye'den transfer yapıyorsunuz anlamında soruyorsun. Saydığın oyuncuların hepsi iyi futbolcular." 
Rıza hoca, Sergen'in kalıp kalmayacağı sorusuna ise, "Bu kendisine bağlı. Burada kalacaksa çok çalışmalı, fedak rlık yapmalı. Eğer başka bir düşüncesi varsa da bu kendisine yakışan bir şekilde olmalı. Bu hafta veya gelecek hafta yönetim kendisiyle konuşacak" cevabını verdi. 
Fenerbahçe'nin şampiyon olacağına inandığını söyleyen Çalımbay, futbolculuğun dünyanın en kolay mesleklerinden biri olduğunu söylerken, teknik direktörlüğün çok daha zor olduğunu vurguladı. 

Ramazan'a atroskopi 

Sağ iç menisküsünde yırtık bulunan kaleci Ramazan'a dün atroskopi yapıldı. Kulüp dokturu Yalçın Yavuzer tarafından Memorial Hastanesi'nde operasyona alınan Siyah - Beyazlı futbolcu bir hafta dinlenecek, daha sonra çalışmalara başlayacak. Sezonu kapatan genç file bekçisi, kampa kadar tam kapasite hazır olacak. 

Üzülmez döndü 

İstanbulspor maçının ardından bir gün izin yapan Beşiktaş, Kayserispor karşılaşmasının hazırlıklarına dün başladı. Sakat Juanfran ve Berkant ile ameliyat olan Ramazan'ın yer almadığı antrenmana, kasığında ağrıları bulunan Pancu da çıkmadı. Sergen, Mustafa, Ahmet Dursun ve Ali Güneş düz koşuya çıkarken, İbrahim Üzülmez de koşularla iş başı yaptı. Çalışma sırasında bir pozisyonda kaleci Murat ile Fatih arasında tartışma çıkarken, daha sonra birbirlerine sarılarak özür diledi. Maçın hakemliğini yapan antrenör Gökhan Keskin ile Emre arasında da yine ufak bir gerginlik yaşandı. 

Kartal farkı 

Sivas'taki Cumhuriyet Üniversitesi Tıp Fakültesi Hastanesi'nde tedavi gören lösemili çocuklar, Beşiktaş'tan gönderilen forma ve oyuncaklara sevindi. Kemoterapi Bölüm Başkanı Prof. Dr. Hayri Toksoy, "Üç büyük kulüpten bu isteğimize tek karşılık veren Beşiktaş oldu. Beşiktaş'ın böylesine duyarlı davranışı, rakip takım taraftarı olmamıza rağmen bizleri çok mutlu etti" dedi. 


</TEXT>
</DOC>
