<DOC>
<DOCNO> 307127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sondun26.html </URL>
<DATE> 2005/01/17/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
ABD'nin son Irak iddiası da çürüdü 
</HEADLINE>
<TEXT>

     Irak savaşı için gerekçe gösterdiği kitle imha silahlarını bu ülkede bulamayan ABD'nin, söz konusu silahların savaş öncesinde ülke dışına çıkarılmış olabileceği tezini de kanıtlayamadığı bildirildi. 
     Amerikan istihbarat ve kongre yetkilileri, kitle imha silahları ya da önemli miktarda teçhizatın, Irak'tan komşu ülkeleri Suriye, Ürdün ya da başka bir yere nakledildiği yönünde herhangi bir kanıt bulunmadığını kaydettiler. 
     İstihbaratın gelecek ay açıklayacağı Irak konulu son raporunda, hala çözülemeyen konulardan birinin, Saddam Hüseyin'in kimyasal ve biyolojik silahlar gibi kitle imha silahlarını ülke dışına taşıyıp taşımadığının bulunduğu belirtiliyor. 
     Washington yönetimi, geçen hafta, Irak'ta kitle imha silahı aramalarının büyük ölçüde bittiğini bildirmişti. Irak Araştırma Grubu'nun başkanı Charles Duelfer'in raporunun son bölümünü Şubat ayında sunması bekleniyor. Irak'ın sahip olduğu ileri sürülen kitle imha silahlarına ilişkin yeni bir istihbaratın orta çıkarılması durumunda, söz konusu gruptan az sayıda uzman görevine devam edecek. 
     Bununla birlikte kaynaklar, Amerikalı yetkililerin, Saddam Hüseyin'in kitle imha silahları ya da bağlantılı teçhizatı ülke dışına naklettiğine ilişkin bir kanıt bulmadığını söylediler. 
     Amerikan Merkezi Haberalma Örgütü CIA Başkanı'nın özel danışmanı olan Duelfer, kamuoyuna en son açıklaması olan, Ekim ayında Senato'da yaptığı konuşmada, yasaklı silahların Irak dışına çıkarılıp çıkarılmadığının hala belirsiz olduğunu kaydetmişti. 
     İstihbarat ve kongre yetkilileri, geçen hafta, hem askeri, hem sivil amaçlar için kullanılabilen teçhizatın işgal sonrası yağma sırasında ''kurtarılarak'' başka ülkelere satıldığını gösteren kanıt olduğunu ifade ederek, bu ülkelerden biri olarak da Suriye'yi işaret etmişlerdi. 
     ABD Başkanı George Bush ve yönetimindeki üst düzey yetkililer, kitle imha silahlarının varlığını Mart 2003'te başlatılan Irak savaşının ana gerekçesi olarak ortaya koymuşlar ve geçen yıl boyunca da bu silahların başka bir ülkeye nakledilmiş olabileceği olasılığını gündemde tutmuşlardı. 
     
</TEXT>
</DOC>
