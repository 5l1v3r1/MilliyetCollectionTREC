<DOC>
<DOCNO> 322209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko62.html </URL>
<DATE> 2005/03/09/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
İTO meslek komitesi ve meclis üyesi seçimleri tamamlandı 
</HEADLINE>
<TEXT>

     İstanbul Ticaret Odası'nın İTO meslek komitesi ve meclis üyesi seçimleri tamamlandı. 
     Dünya Ticaret Merkezi'nde gerçekleştirilen seçimlerde, 90 sandıkta kullanılan oylar sonucunda 87 meslek komitesinin 547 üyesi ile 230 oda meclis üyesi belirlenecek. 
     36 No'lu İnşaatçılar Meslek Komitesi'nde 2 listenin yarıştığı seçimde, İTO Yönetim Kurulu Başkanı Mehmet Yıldırım'ın listesi kazandı. Yıldırım, böylece oda meclis üyeliğini de kazanmış oldu. 
     İnşaatçılar Meslek Komitesi'nde, İTO Başkan Adayı İbrahim Çağlar'ın önderliğini yaptığı Yeni İTO Platformu'nun çıkardığı liste ise geride kaldı. 
     Seçim sonuçlarını öğrendikten sonra tebrikleri kabul eden Mehmet Yıldırım, bütün katılımcılara Oda'ya sahip çıktıkları için teşekkür ederek, ''Demokrasi, özel sektör galip geldi'' diye konuştu. 
     Seçime katılımın 30 binin üzerinde olduğuna dikkati çeken Yıldırım, ''Bu kadar çok katılım olmasının, seçimlere siyasetin karışmasına tepki olup olmadığı'' sorusuna karşılık da ''Ben bunun kavgasını verdim. Ben kendi kavgamı başlatmadım. Ben nefsi müdafaa ettim'' dedi. 
     
     İLK SONUÇLAR 
     İbrahim Çağlar ile Gülümser Yıldırım'ın seçime katıldığı Bilimum İplik Meslek Komitesi'nde ise 292 oy kullanıldı. Bu oylardan 173'ünü Yıldırım'ın listesi alırken, Çağlar'ın listesi 114 oy aldı. Toplam 5 oy da geçersiz sayıldı. 
     İbrahim Çağlar, seçim öncesinde gazetecilere yaptığı açıklamada, Bilimum İplik dışında 4 meslek komitesinde daha şirketleriyle temsil edildiğini bildirmişti. MÜSİAD Genel Başkanı Ömer Bolat, ilk sonuçlara göre, Yeni İTO Platformu'nun 106 meclis üyesi, Mehmet Yıldırım'ı destekleyenlerin ise 44 meclis üyesi çıkardığının gözüktüğünü bildirdi. 
     Bolat, İbrahim Çağlar'ın, Bilimum İplik Meslek Komitesi'nin dışındaki 4 komitenin 2'sinde seçimi kazandığını kaydetti. 
     İstanbul Sanayi Odası Yönetim Kurulu Başkanı Tanıl Küçük de Şekerli Mamuller Konserve Alkollü ve Alkolsüz İçkiler Meslek Komitesi'nde oy kullandı. 
     Kendi gruplarında tek listenin yer aldığını ifade eden Küçük, seçimlere katılımın çok yüksek olduğunu ve güzel bir atmosfer bulunduğunu söyledi. 
     Bu arada, Bilimum İplik Meslek Komitesi'nde Gülümser Yıldırım'ın önderliğini yaptığı listedeki şirket adlarının kısaltma şeklinde yazılması nedeniyle İbrahim Çağlar, Seçim Komisyonu Başkanı'na itirazda bulundu. 
     Gülümser Yıldırım, konuya ilişkin olarak, listeleri seçim kuruluna sorduktan sonra hazırladıklarını, herhangi bir sorun bulunmadığını belirtti. 
     
     İTO BAŞKAN VEKİLLERİNİN LİSTELERİ 
     Öte yandan, İTO Yönetim Kurulu Başkan Vekili Uğur Çatbaş, tek listenin bulunduğu 2 No'lu Yaş ve Kuru Meyve ve Sebze İhracatçıları Meslek Komitesi'nde kullanılan 47 oyun tamamını alırken, Başkan Vekili Zekai Erez de 2 listenin yarıştığı 11 No'lu Toprak Ürünleri Çimento Üretici ve İhracatçıları Meslek Komitesi'nde 67 oyla sandıktan birinci çıktı. 
     İTO bünyesinde oluşturulan Değişim Grubu'nun başını çeken İTO Meclis Üyesi Ali Kopuz, 77 No'lu Et Mamulleri Sucuk Pastırma Kavurma Don Yağları ve İhracatçıları Meslek Komitesi'nden ve Bülent Barlak da 27 No'lu Trikotaj Meslek Komitesi'nden seçimleri kazandı. 
     Mensucat Meslek Komitesi'nde 2 listeyle gidilen seçimlerde ise İTO Meclis Başkanı Atalay Şahinoğlu'nun başkanlığında çıkarılan liste seçimleri kazanamadı. 
     Seçim sonuçlarını gazetecilere değerlendiren Uluslararası Nakliyeciler Derneği Başkanı Çetin Nuhoğlu, ''İstanbul, özellikle siyasi baskılardan etkilenmek istemiyor'' dedi. 
     Nuhoğlu, hangi yönetim etkin olursa, onu destekleyeceklerini söyledi. 
     Çetin Nuhoğlu, kendilerinin meslek komitelerine odaklandığını, meslek komitelerinin yapısını etkin hale getirmek için görev aldıklarını kaydetti. 
     Seçimler sırasında 3 kişinin kalp krizi geçirerek hastaneye kaldırıldığı öğrenildi. 
     
</TEXT>
</DOC>
