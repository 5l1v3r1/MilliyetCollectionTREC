<DOC>
<DOCNO> 333990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sonsiy01.html </URL>
<DATE> 2005/04/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kuzu Türkiye Apo'yu yargılamak yerine tazminat ödeyebilir 
</HEADLINE>
<TEXT>

     TBMM Anayasa Komisyonu Başkanı Burhan Kuzu, var olan mezuata göre Abdullah Öcalan'ı yeniden yargılama yolunun kapalı olduğunu ve Türkiye'nin isterse Öcalan'ı yeniden yargılamayıp, tazminat ödeyerek bu işin içinden çıkabileceğini söyledi. 
     TBMM Anayasa Komisyonu Başkanı ve AKP İstanbul Milletvekili Prof. Dr. Burhan Kuzu, ANKA'ya Abdullah Öcalan'ın yeniden yargılanmasıyla ilgili görüşlerini açıklarken, "Abdullah Öcalan yeniden yargılanacak gibi görünmüyor" dedi. Kuzu, AİHM'deki durumun Haziran ayında belli olacağını belirterek, Ceza Usul Yasası'nın "yasa çıktığında AİHM'de karara bağlanmış davalarla, yasanın çıktığı günden sonra bitecek davaları" kapsadığını, Öcalan'ın, durumu görülmekte olan davalar arasında olduğu için bu yasa kapsamına girmediğini söyledi. 
     Kuzu, "Şu andaki mevzuat itibariyle yeniden yargılama yolu sadece Abdullah Öcalan'a değil. Ara dönemde olan kimseye imkan vermiyor. Esasen Türkiye isterse yeniden yargılama yapmayabilir. Tazminat öder. Normalinde de ödüyor. 
     AB'nin her ülkesinde de bu yol yok. Tazminat ödeyerek de işin içinden çıkılabilir. Şu ana kadar böyle yaptık. Ama ne faydaki böylede olsa iade yapılmadığı müddetçe bunu zaman zaman tartışma konusu yapacaklar. Bu zorunlu değil" dedi. 
     
     AİHM, GÜRCİSTAN VE POLONYA'DA DİRETTİ 

     Başkan Kuzu, AB'de her ülkede yeniden yargılama olmadığını, Türkiye'de de ilk kez uygulamaya başladığını belirterek, AİHM'in yeniden yargılama konusunda Gürcistan ve ve Polonya için karar verdiğini anlattı. Kuzu, "Orada diretti de. Yargılamanın iadesi için bekletti. Bizim için AİHM'in diretmesi hiç yok" dedi. 
     
     AİHM'İN GEREKÇESİ İDAM OLAMAZ 

     Kuzu, AİHM'in Türkiye'den Abdullah Öcalan'ın yeniden yargılanmasını istemesinin gerekçesinin adil yargılama noktasında bazı maddelere uymadığı noktasında olabileceğini belirterek, "Bu da dosyanın çok kabarık olması zamanında okuyamaması olabilir. Biraz zaman sıkışıklığı belli. Askeri üyenin olmasını ve idamla yargılanması dosyada bir gerekçe olarak sunacağını zannetmiyorum. Çünkü biz idamla yargıladık ama 1984'den hiç uygulanmadı hep müebbete dönüştü" diye konuştu. 
     
     AİHM, DGM'LERDE ASKERİ ÜYEYİ AYKIRI GÖRMEMİŞTİ 

     Kuzu, Öcalan yargılanırken, askeri üyenin bir süre bulunduğunu daha sonra çıkarıldığını belirterek, "Kaldı ki eski kararlar var. AİHM'in Türkiye ile ilgili başka kararları var. Askeri üyelerin bulunduğu DGM'lerde yargılanan başka kişilerin başvuruları var. Bu davaları adil yargılamaya aykırı görmemiş. Apo içinde aykırılık göreceğini zannetmiyorum" dedi. Kuzu, "Dosyanın kabarıklığı nedeniyle zamanında okuyamaması gerekçesini getirebilir. Böyle bir duyumumuz var. Sonuç itibariyle yargılamayı Türkiye yapmayabilir. Zaten zorlamıyor. Apo o gruba girmiyor" diye konuştu. 
     
     LEYLA ZANA DAVASIYLA AYNI NİTELİKTE DEĞİL 

     "Fakat buna rağmen Türkiye'nin böyle bir yargılamayı yaptığını düşünün" diyen Kuzu, şöyle devam etti 
     "Sonuç değişmeyecektir. Yargılama yapmak illa farklı ceza verilecek anlamına gelmez. Leyla Zana da yeniden yargılandı. Ancak bu dava Leyla Zana ile aynı nitelikte değil. Leyla Zana 15 seneye mahkum oldu, 10 sene yattı. 
     Leyla Zana'nın çıkmasına 3-5 ay kalmıştı. Orada indirim oldu. Yapılan ciddi birşey yok. Zaten çıkacaktı." 
     
     "ÖCALAN'IN YENİDEN YARGILANMASINI DA NORMAL GÖRMEK LAZIM" 

     Kuzu, Abdullah Öcalan'ın yeniden yargılanmasını da Türkiye için bir eksiklik olarak görmemek gerektiğini belirterek, şunları söyledi 
     "AB bize müdahele ediyor demenin anlamı yok. AİHM'in yetkisini biz 1989 yılında tanıdık. Öcalan yargılanırsa da bunu normal görmek lazım. Kararda değişiklik sıfır olacaktır. Bu benim hukukçu olarak görüşüm. Yeniden yargılanacak da ceza indirimi yapılacak diye bir şey yok. 
     Eldeki dosya çerçevesinde mümkün değil. Kendisinin itirafları var. 'Yaptım. Türk halkından özür dilerim' dedi. 
     Belki ne olur biraz daha savunması için yeni şahitler, başka kişiler dinlenir. Özü itibariyle sıfır." 
     
     "SERBEST KALMASI RÜYADA BİLE OLABİLECEK ŞEY DEĞİL" 

     Kuzu, halen yürürlükteki yasanın Öcalan'ın yeniden yargılanmasını getirmediğini, ancak alt mahkemeden bu yasanın iptali için Anayasa Mahkemesi'ne iptal davası açılırsa ve Anayasa Mahkemesi iptal ederse bu olasılığın gerçekleşebileceğini ifade etti. Kuzu, "Kamuoyunun çok rahat olması lazım. Apo'nun serbest kalması rüyada bile olacak birşey değil. Öyle birşey zinhar yok" dedi. 

     
</TEXT>
</DOC>
