<DOC>
<DOCNO> 325143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/dunya/adun.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zihin açma' parası 
</HEADLINE>
<TEXT>


Fransa'da yapılacak AB Anayasası referandumu öncesinde 'hayır' eğiliminin tırmanışa geçmesi üzerine panikleyen AB Komisyonu, 'evet' propagandası için 1.5 milyon euro verecek 

Güven Özalp - Brüksel 


Avrupa Anayasası'nın oluşturulmasında öncü rollerden birini oynayan Fransa'yı "hayır" paniği sardı. Anayasa'ya ilişkin referanduma 2 ay kala anketlerde "hayır" eğiliminin az farkla da olsa öne çıkması Paris'i olduğu kadar Brüksel'i de endişelendiriyor. En büyük dileği referandum sürecinin "sakin tartışmalarla" geçiştirilmesi olan Avrupa Birliği AB Komisyonu, Fransızların yıllardır üzerinde çalışılan ve AB'nin geleceği açısından büyük önem taşıyan bu belgeyi "doğru anlayabilmelerini sağlamak için" 1.5 milyon euro'luk 2.65 milyon YTL bir kaynak ayırdı. 
Fransa'da 29 Mayıs'ta yapılacak referanduma ilişkin geçen perşembe açıklanan son ankette hayır oylarının yüzde 51, evet oylarının ise yüzde 49 olarak çıkması Komisyon tarafından "Referandumda hayırın öne çıktığını gösteren her türlü anket tarafımızdan endişeyle izleniyor" şeklinde yorumlandı. Komisyon Sözcüsü Françoise Le Bail, "hayır" oylarının öne geçmesinde son günlerde alevlenen tartışmaların etkili olduğu görüşünü dile getirdikten sonra ortalığın yatışmasının ardından Fransızların doğru kararı vereceklerine inandığını söyledi. 

'Evet'in kerameti 
Daha önce Maastricht Antlaşması için yapılan referandumda Fransa'da evet oylarının hayırları "kılpayı" geçtiğini unutmayan Komisyon, Avrupa Anayasası'na Fransa'dan gelecek bir hayırın yaratacağı "yıkımı" engellemek için mali kaynakları kullanmakta kararlı. Aslında ilgili ülkenin sorumluluğunda olan bilgilendirme kampanyasına destek amacıyla Komisyon da devreye girecek. Bu çerçevede Komisyon, bu 1.5 milyon euro'luk kaynağı Fransızları olası bir "hayır"ın sonuçları, "evet"in gerekliliği, Anayasa'nın günlük yaşama yapacağı etkileri gibi konularda bilgilendirmek için kullanacak. 
Le Bail, bu kaynağa ilişkin soruları yanıtlarken, Komisyon'un Anayasa konusunda devrede olduğunu, bu belgeye destek verdiğini belirterek, "Anayasa'nın onaylanması için Komsiyon elinden geleni ve üzerine düşeni yapacaktır" dedi. 

ANALİZ 
Fransız hayırı AB için yıkıcı olur 

Avrupa Anayasası'na Fransa'dan çıkacak bir hayır herhangi bir ülkeden çıkacak bir hayırın yaratacağı etkilerden çok daha büyük bir etkiye sahip olur. Bunun nedeni ise Fransa'nın gerek Avrupa fikrinin öncülerinden gerekse Birlik'in itici güçlerinden biri olması. Olası bir hayır gerek Fransız iç politikası gerekse AB açısından "afet" etkisi yaratma potansiyeli taşıyor. 
Fransa'daki hayır eğiliminin ardında yatan en önemli unsuru halkın çeşitli konuları Anayasa'yla ilişkilendirmesi oluşturuyor. Bunlardan biri de hükümete yönelik tepkinin Anayasa aracılığıyla gösterilme eğilimi. İşsizliğin artması, gelir düzeyinin düşmesi, buna karşı büyük şirketlerin kar patlaması yapması halkı, hükümetin desteklediği Anayasa'ya tepki vermeye itiyor. İkinci önemli konu ise Türkiye. Hayır kanadı Türkiye'nin olası üyeliğini Anayasa'ya karşı "korku unsuru" olarak pompalıyor. "Anayasa'ya hayır Türkiye'ye hayır anlamı taşır" sloganı oldukça taraftar buluyor. Bir başka unsur ise Avrupa politikalarına Fransızların yine Anayasa aracılığıyla tepki vermesi. Bunun son örneğini eğitim ve sağlık gibi kamu hizmetlerinin liberalizasyonunu öngören bir direktife yönelik tepkiler oluşturuyor. 


</TEXT>
</DOC>
