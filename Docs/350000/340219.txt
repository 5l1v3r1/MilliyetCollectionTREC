<DOC>
<DOCNO> 340219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonspo16.html </URL>
<DATE> 2005/05/06/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Beşiktaş Fenerbahçe, kendisini Federasyon'nun yerine koymayı bıraksın 
</HEADLINE>
<TEXT>

     Beşiktaş Kulübü Basketbol Komitesi Başkanı Yahya Kemal Gençer, bayan basketbol takımının Fenerbahçe’yi play-off final serisinin son maçında yenerek, 20 yıl sonra elde ettiği şampiyonluğun tüm camiaya hayırlı olmasını dileyerek, "Beşiktaş’ın başarıları sürecektir" dedi. 
     Yahya Kemal Gençer, siyah-beyazlı kulübün internetteki web sitesinde yaptığı açıklamada Fenerbahçe karşısında maça heyecanlı ve hırslı başladıklarını kaydederek, özetle şunları kaydetti 
     "Taraftarımızda da heyecan ve gerginlik vardı. Orada 20 yaşından daha genç taraftarlar bulunuyordu ve onlar bu havayı daha önce yaşamamıştı. Bu heyecan ilk önce sahaya yansıdı. Dakikalar ilerledikçe akıl ön plana geçti. Takımımız, aklın ön plana geçmesiyle oyunu kurup, neticeyi aldı. Antrenörümüze, oyuncularımıza ve taraftarlarımıza teşekkür ederim." Gençer, Beşiktaş armasının olduğu her yerde en iyi neticeyi almak istediklerini kaydederek, "Bunun en güzel örneğini de dün yaşadık. 
     Bayan basketbolunda uzun yıllardan sonra şampiyon olduk. Başarılarımız bundan sonra da devam edecek" diye konuştu. 
     Türkiye’nin sosyolojik problemlerin etkisi altında olması nedeniyle maçta istenmeyen olayların yaşandığını kaydeden Gençer, "Yakın zamanda bunları çözeceğiz" dedi. 
     
     "FENERBAHÇE KENDİSİNİ FEDERASYONUN YERİNE KOYMAYI BIRAKSIN" 
     A.A muhabirinin sorusunu da yanıtlayan Gençer, Fenerbahçe cephesinin maçın son anlarında yaşanan olay nedeniyle Beşiktaş Kulübü’ne ciddi bir ceza verilmesi beklentisi konusunda şunları kaydetti 
     "Son 18 saniye, toplam maçın neticesini değiştirmez. Oyun sahada oynanıyor. Neticeler geçerli. Herkesin söylediğine dikkat etmesi lazım. Sadece son 18 saniyeyi gözönüne almamak lazım. Kendilerini Federasyon’un yerine koyuyorlar. Fenerbahçe Kulübü, kendisini Federasyon’un yerine koymayı bıraksın." 
     
     DEMİRAĞ "ŞAMPİYONLUĞU HAK ETTİK" 
     Beşiktaş Kulübü Basketbol Şube Kaptanı Şenol Demirağ ise, uzun bir aradan sonra şampiyon oldukları için sevinçli olduklarını, ancak çıkan olaylara üzüldüklerini söyledi. 
     Bu sezon ortaya koydukları performansla şampiyonluğu hak ettiklerini vurgulayan Demirağ, "Bu şampiyonluk bize anamızın ak sütü gibi helal. Camiamıza hayırlı olsun. Son anlarda yaşanan olaylar üzücü, keşke hiç olmasaydı. Taraftarımızın sonuçta bir bayan maçı olması nedeniyle daha duyarlı olması gerekirdi. Ancak Fenerbahçeli oyuncuların da ortamı gerecek hareketlerden kaçınması lazımdı. Sonuçta bu sezon FIBA Avrupa Kupası’nda final oynamış, güçlü bir Fenerbahçe’nin elinden şampiyonluğu aldığımız için sevincimiz bir kat daha fazla" dedi. 
     
</TEXT>
</DOC>
