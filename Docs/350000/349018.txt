<DOC>
<DOCNO> 349018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/magazin/amag.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükelçi babanın manken kızı 
</HEADLINE>
<TEXT>


Danimarka'nın Ankara Büyükelçisi'nin "Bürokratik davetler çok sıkıcı" diyen kızı Eliza Hoppe, podyuma adım attı 

İLKNUR GÜLMEZ 

Bilkent Üniversitesi'nde iktisat okurken arkadaş tavsiyesiyle mankenliğe başlayan Danimarka'nın Ankara Büyükelçisi Chiristian Hoppe'nin kızı Eliza 19 , "Herkesten saklamak istedim ama başaramadım" dediği baba mesleğiyle değil, yaptığı işlerle gündeme gelmek istediğini söyledi. 
3 yıldır Türkiye'de olan Eliza, şöyle konuştu 
"4 kardeşiz ama Türkiye'de sadece ben yaşıyorum. Babamın işi gereği bürokrasinin ortasındayım. Birçok davet oluyor ama ben pek katılmıyorum. Birkaç kez gittim ama bana çok resmi geldiği için bir daha katılmadım. Babam mankenliği sevdiğimi bildiği için beni destekliyor." 

Sevgilisi Türk 
Çalışma izni olmadığı için şu anda mankenliği hobi olarak yaptığını vurgulayan Eliza, şöyle konuştu 
"Defilelerden para almıyorum. En son bir mayo firmasının katolog çekimlerini yaptık. Çok güzel geçti ama ben bu çalışmam karşılığında 5 kuruş bile almadım. Kısa süre sonra çalışma iznim çıkacak. O zaman bu işi daha profesyonel olarak yapacağım. Okul bittikten sonra Türkiye'de kalmayı düşünüyorum. Bir Türk sevgilim var. Türkler çok sıcakkanlı ve sevecen. Türkçe öğrenmek için 6 ay kursa gittim. Türkiye, ülkem gibi oldu. Çok eğlenceli ve canlı." 


</TEXT>
</DOC>
