<DOC>
<DOCNO> 332992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy37.html </URL>
<DATE> 2005/04/13/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Denktaş Kıbrıs gittikten sonra mı reaksiyon göstereceğiz 
</HEADLINE>
<TEXT>

     KKTC Cumhurbaşkanı Rauf Denktaş, ''Kanmayın, aldanmayın. Kalp, kan, tarih, ülkü bir, Atatürk bayrak, Türk Bayrağı sancak... Bizi sizden, sizi bizden kimse ayıramaz'' dedi. 
     Denktaş, Bilim Araştırma Vakfı tarafından çıkarılan Türk-İslam Birliği Dergisi'nce Sepetçiler Kasrı'nda düzenlenen, ''Milli Davamız Kıbrıs, KKTC Cumhurbaşkanı Sayın Rauf Denktaş Onur Günü Toplantısı''na katıldı. 
     Saadet Partisi Genel Başkanvekili Recai Kutan'ın da izlediği toplantıya gelişinde Mehter Takımı'nın seslendirdiği ''Ceddin deden, neslin baban'' marşı ile karşılanan Denktaş, daha sonra yaptığı konuşmada, katılanlara hitaben, ''Atatürk'ün size emanet ettiği bu güzel vatanı bölmek için başlatılan büyük bir mücadele var. Siz haklı olarak Türkiye'nin İslam alemini de birleştirici rolü üstlenmesini istiyorsunuz. Bunu üstlenecek güçte olduğunuzu bildikleri içindir ki sizi sinsice parçalara bölmek oyununu oynamaktadırlar'' diye konuştu. 
     Türk-İslam sentezi içerisinde Türkiye'nin, daha da güçlenmesi, tarihi rollerini omuzlayabilmesi için en haklı ve güçlü olduğu Kıbrıs davasında bu hakkı koruyacak güçte olduğunu dünyaya göstermesi gerektiğini vurgulayan Denktaş, Annan Planı'nın Türkiye'yi Ada'dan çıkarma oyunu olduğunu kaydetti. 
     
     ''BİZİ SİZDEN, SİZİ BİZDEN KİMSE AYIRAMAZ''- 
     Denktaş, Kıbrıs Türkleri'nin, her zaman anavatanın kendilerini Yunan ve Rum'a yedirmeyeceğine inandığını ve beklediğini ifade ederek, sözlerini şöyle sürdürdü 
     ''Bir iman, inanç, güven meselesidir. İnandık, anavatana güvendik ve bekledik. En kötü günlerde, radyodan, televizyondan bir ses, 'yanınızdayız, dayanın'... Bize yeniden can verdi. Bu birlik, et ve tırnak oluş, bizim gücümüz. Bu gücü keşfettiler. Şimdi sizi bizden, bizi sizden ayırmak için yapmadıkları, söylemedikleri kalmıyor. Kanmayın, aldanmayın. Kalp, kan, tarih, ülkü bir, Atatürk bayrak, Türk Bayrağı sancak... Bizi sizden, sizi bizden kimse ayıramaz.'' Kıbrıs Barış Harekatı'nın ''Türk milletinin davasının kurtuluşu'' olduğunu ifade eden Denktaş, ''Ecevit-Erbakan hükümetinin milli kararı Kıbrıs Türkü'nün kökten yok edilmesini önlemiş, bize yeniden doğuş şansı vermiştir'' dedi. 
     Rauf Denktaş, toplu mezarlarda çocuk, genç, yaşlıların bulunduğunu hatırlatarak, şunları kaydetti 
     ''Özür dileme nerede inkar var Tazminat nerede Türkiye'yi mahkemelere sürüklüyorlar. Türk mallarını gasp ettiler, 103 köyü yerle bir ettiler, bunların hesabını soran yok. AİHM, her şeyi tek yanlı dinlemekte. 'İnsan hakları uygulanmalı' diyor... 'Kıbrıs hükümeti' dediği idarenin gaspçı bir Rum idaresi olduğunu Türk basını haykırmazsa, AB, AİHM nereden bilecek 
     Dolayısıyla sırat köprüsünden geçmekteyiz diyorum. Kıbrıs meselesi sırat köprüsünden geçiyor. Yanlış bir adım her şeyi bize kaybettirebilir.'' 
     
     ''HALLETMENİN TEK YOLU KADİFE BOŞANMADAN BAŞLAR'' 
     Türkiye'ye karşı yapılanları Türk milletinin kabul etmesinin mümkün olmadığını vurgulayan KKTC Cumhurbaşkanı Denktaş, ''Bayrak yırtıldıktan sonra reaksiyon gösterirsiniz. Kıbrıs gittikten sonra mı reaksiyon göstereceğiz Arkadaşlar, Annan Planı yeniden masaya getirilemez. Getirilirse 'Kıbrıs verilecek' demektir. Şiddetle reddediyoruz. Olamaz böyle bir şey'' dedi. 
     Rauf Denktaş, Kıbrıs meselesinin çözümü için yollara düştüklerini ifade ederek, ''Halletmenin tek yolu kadife boşanmadan başlar. Yani iki devletin kabulünden başlar. Başka çare yoktur. 1960'da elde ettiğimiz haklar, ancak bu şekilde korunmuş olur'' diye konuştu. 
     Türk basınını da eleştiren Denktaş, şunları kaydetti 
     ''Türk milletinin Kıbrıs konusundaki heyecanını dünyaya duyurmak yasaklanmıştır. Bunu Hükümet yasaklamadı. Bunu yasaklayan gazetecilerin kendileri. Doğruları yazanlar beni affetsin, ama bir insan manşeti açtığında, Kıbrıs ne olur diye baktığında, Yunan basınındaki gibi manşetler görmek ister. 1950-1960'ların basınını arıyoruz. Manşetleriyle, halkın heyecanını dünyaya duyuran, heyecana heyecan katan o basını... 'Kıbrıs gidiyor' diyorum. 'Canım ne olur, bir arada yaşayın, AB üyesi olacaksınız, AB üyesi ülkede eski yaptıklarını size yapmazlar' diyorlar. Kim diyor bunu, Rum'u bilmeyen. Kime diyor bunu, 7 yaşından 81 yaşına kadar Rum'u bilen, Rum'u denemiş olan bana. Fırsat verilsin, karıncamıza kadar bizi siler süpürürler ve suçu yine bizde bulurlar.'' Konuşmasının ardından Rauf Denktaş'a, Bilim Araştırma Vakfı Başkanı Tarkan Yavaş plaket sundu. 
     Bu arada toplantıyı izlemek isteyen medya kuruluşlarından bazılarında çalışan basın mensupları, ''davet edilmedikleri'' gerekçesiyle Sepetçiler Kasrı'na alınmadı. 
     
</TEXT>
</DOC>
