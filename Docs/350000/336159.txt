<DOC>
<DOCNO> 336159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sondun04.html </URL>
<DATE> 2005/04/23/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Güney Kore ile Kuzey Kore görüşmelere devam kararı aldı... 
</HEADLINE>
<TEXT>

     Güney Kore Başbakanı ile Kuzey Kore Devlet Başkanı Yardımcısı'nın Endonezya'nın başkenti Cakarta'da yapılan Asya-Afrika zirvesinde ikinci kez görüşmesinin ardından iki ülkenin doğrudan görüşmeleri sürdürmesi kararı alındı. 
     Güney Kore Başbakanı Li Hae-çan ile Kuzey Kore'nin iki numaralı lideri ve Devlet Başkanı Yardımcısı Kim Yong Nam'ın görüşmesi hakkında bilgi veren Endonezya'nın Seul Büyükelçisi Jacob Tobing, ''İki ülke, nükleer program sorunuyla ilgili 6'lı görüşmeler hakkında müzakere etmek konusunda anlaştı'' dedi. 
     İki ülkenin yetkilileri tarafından, bittikten sonra açıklama yapılmayan, yarım saatlik görüşmeye katılan Endonezya Büyükelçisi Tobing, ''Tamamen tatminkar bir görüşme oldu. Kolaylaştırıcı diyalog yolu üzerinde yardım teklifinde bulunduk. Yapılacak çok iş var'' diye konuştu. 
     Güney Kore'nin Yonhap haber ajansı, Cakarta'daki görüşmede, Dokdo Japonca Takeşima adacıkları üzerindeki hak iddiasının da gündeme geldiğini bildirdi. 
     Cakarta'da olan BM Genel Sekreteri Kofi Annan da ''Umarım konu Kuzey Kore'nin atom bombası çalışmaları , BM Güvenlik Konseyi'ne intikal etmez, Kuzey Kore, atom bombası denemesinde ısrarcı olmaz'' dedi. 
     Çin Halk Cumhuriyeti'nin baş arabuluculuğunda yapılan 6'lı görüşmelere Kuzey ile Güney Kore, Japonya, ABD ve Rusya katılıyordu. 
     Cakarta'da dün ve bugün yapılan görüşmeler, 5 yıl önce Kuzey'le ''Güneş Siyaseti Diyalogu'' uygulamasından ötürü 2000 Nobel Barış Ödülü ile onurlandırılan dönemin Güney Kore Devlet Başkanı Kim Dae-jung ile Kuzey Kore lideri Kim Jong-il arısında yapılan zirveden beri en üst düzey temas. 
     
</TEXT>
</DOC>
