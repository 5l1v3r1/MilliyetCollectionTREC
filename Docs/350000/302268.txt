<DOC>
<DOCNO> 302268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sontur10.html </URL>
<DATE> 2004/12/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
'Uydurma türkü' yüzünden bıçaklandı 
</HEADLINE>
<TEXT>

     İsmail AKDUMAN DHA 

      SAMSUN'da bir düğünde çıkan kavgada 19 yaşındaki Hasan Kanbay, bıçakla 24 yaşındaki İsmail Şafak'ı karnından yaraladı. Adam öldürmeye teşebbüs suçundan' ilk kez hakim karşısına çıkan Kanbay, kız tarafının oturduğu Hacıismail Köyü'ndeki kızlar için uydurdukları türküyü söyleyip halay çekerken, saldırıya uğradıklarını söyledi. 
     Hacıismail Köyü'nde 1 ay önce düğünde uydurma sözlerle türkü söylenmesi nedeniyle gençler arasında kavga çıktı. Kız tarafı ile erkek tarafı arasında çıkan kavgada Hasan Kanbay, İsmail Şafak'ı karnından bıçaklayarak yaraladı. Olaydan sonra Kanbay, tutuklanırken Şafak tedavi altına alındı. 
     Samsun 2'nci Ağır Ceza Mahkemesi'nde Adam öldürmeye tam teşebbüs' suçundan 24 yıl hapis cezası istemiyle tutuklu yargılanan Kanbay, olayın bir türkü yüzünden meydana geldiğini söyledi. 
     Hasan Kanbay, "Erkek tarafı olarak içinde Hacıismail'in kızları koca için kudurur' sözlerinin yer aldığı uydurduğumuz bir türküyü söyleyip halay çekiyorduk. O sırada kız tarafı bize saldırdı. İsmail sandalye ile bana vurdu. Ben de kendimi korumak için bıçağımı çekerek salladım. Ona isabet etmiş'' dedi. 
     Aldığı bıçak darbesi sonucu hayati tehlike geçiren İsmail Şafak ise, "Onları, Böyle şarkı söylemeyin' diye uyarırken, bir arkadaşları mikrofonu eline alınıp bütün mahalle kızlarına küfür etti. Kavga bu yüzden çıktı. Ben sanığın önündeydim. Bıçağı çektiği gibi karnıma sapladı'' dedi. Dava tanıkların dinlenmesi için erteledi. 
     
</TEXT>
</DOC>
