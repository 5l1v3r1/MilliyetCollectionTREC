<DOC>
<DOCNO> 314584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/guncel/gun03.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıda bir ilk 
</HEADLINE>
<TEXT>


TBMM İnsan Haklarını İnceleme Komisyonu'nun "Kızıltepe dosyası" talebinin Mardin Başsavcısı Ertürk'ten dönmesi tartışma yarattı 

Günseli Önal - Ankara 

Mardin Başsavcısı Mustafa Celal Ertürk'ün, TBMM İnsan Haklarını İnceleme Komisyonu'nun, Kızıltepe'de Ahmet Kaymaz ile oğlu Uğur'un 12 öldürüldüğü operasyonla ilgili dosyanın gönderilmesi talebini iade etmesi, "ilk olma" özelliği taşıyor. 

'Yetkiniz yok' 
Ertürk, komisyonun, Kızıltepe dosyası ve duruşma tarihinin bildirilmesine ilişkin yazısını Ağır Ceza Mahkemesi Başkanlığı'na gönderdi. Ancak mahkeme başkanının "Böyle bir yetkiniz yok" diyerek talebi geri çevirdiği, Ertürk'ün de başvuruyu aynı gerekçeyle iade ettiği öğrenildi. 
Komisyon, bugüne kadar benzer taleplerini ilettiği başsavcılıklardan istediği tüm bilgi ve belgeleri almıştı. Ertürk'ün, Mardinli 2 vatandaşın "işkence" iddialarının "incelenmesi ve gereğinin yapılmasını" isteyen yazısını da "talimat veremezsiniz" diyerek geri gönderdiği ortaya çıktı. 

Komisyonda şaşkınlık yaratmıştı 

Ertürk'ün iade yazısı, komisyonun önceki günkü toplantısında tartışmaya neden olmuştu. Komisyon Başkanı AKP'li Mehmet Elkatmış imzasıyla Mardin Başsavcılığı'na gönderilen yazıda, Kızıltepe olayı ile ilgili bilgi ve belgeler istenmişti. Ertürk, komisyonun görevinin "İnsan haklarının ihlale uğradığına dair iddialarla ilgili başvuruları incelemek veya gerekli gördüğü hallerde ilgili mercilere iletmek olduğunu" vurgulayarak, yazıyı komisyona iade etmişti. 


</TEXT>
</DOC>
