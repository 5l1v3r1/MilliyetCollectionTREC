<DOC>
<DOCNO> 311738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonspo22.html </URL>
<DATE> 2005/02/02/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Beşiktaş 13 kişiyle antrenman yaptı... 
</HEADLINE>
<TEXT>

     Beşiktaş, Gençlerbirliği ile oynayacağı lig maçının hazırlıklarını sürdürdü. 
     Teknik Direktör Rıza Çalımbay yönetiminde, BJK Nevzat Demir Tesisleri'nde gerçekleştirilen idmana 13 futbolcu katılırken, İkinci Futbol Ligi A Kategorisi takımlarından Karagümrük KYOTO ile bugün yapılacak hazırlık maçında forma giyecek futbolcular ise çalışmada yer almadı. 
     Antrenmana Ramazan, Cordoba, İbrahim Üzülmez, İbrahim Toraman, Çağdaş, Tayfun, Tayfur, Okan, Pancu, Veysel, Carew, Ronaldo ve Tümer katıldı. Kondisyon ve istasyon çalışması ile başlayan idman, minyatür kale maçla sona erdi. 
     Sakatlıkları süren Ahmed Hassan ile Emre çalışmaya katılmadı. 
     
     DEMİRÖREN VE DEMİR İDMANDA 

     Siyah-beyazlıların antrenmanını Kulüp Başkanı Yıldırım Demirören ile siyah-beyazlı camianın önde gelen isimlerinden Nevzat Demir de izledi. 
     Demir, idman sırasında yanına gelen Teknik Direktör Rıza Çalımbay ile yardımcılarına yeni görevlerinde başarılar dileyip, bir süre sohbet etti. 
     Bu arada Teknik Direktör Çalımbay'ın yarın saat 12.00'de BJK Nevzat Demir Tesisleri'nde basın toplantısı düzenleyeceği bildirildi. 

     
</TEXT>
</DOC>
