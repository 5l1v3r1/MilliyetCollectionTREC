<DOC>
<DOCNO> 311040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonsiy25.html </URL>
<DATE> 2005/01/31/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Bakanlar kurulu toplatısı sona erdi... 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, AB ile müzakerelerin 3 Ekim 2005'te başlayacağını belirterek, bu süreçte, Dışişleri Bakanlığı'nın, müzakerelerin yürütülmesinde Dışişleri Bakanı'ndan sonra, baş müzakereci, yeteri kadar baş müzakereci yardımcısı, müzakere heyetleri, danışma konseyi diye bir kademelendirme modelini önerdiğini bildirdi. 
     Cemil Çiçek, Bakanlar Kurulu'nun yaklaşık 7 saat süren toplantısında görüşülen konulara ilişkin açıklamalarda bulundu. 
     Toplantıda üç kanun tasarısı üzerinde durulduğunu bildiren Çiçek, bunlardan birinin Noterlik Kanununda Değişiklik Yapılmasına Dair Kanun Tasarısı olduğunu kaydetti. 
     Yürürlükteki kanuna göre, noterlerin ancak adliye teşkilatı bulunan yerlerde faaliyetlerini sürdürdüklerini hatırlatan Çiçek, adliye teşkilatı olmayan yerlerde noterlik hizmetlerinin sürdürülemediğini anlattı. Bunun ticari hayat bakımından veya vatandaşların işlerini mahallinde görebilmesi açısından bazı zorluklar getirdiğine dikkati çeken Çiçek, bu zorlukları ortadan kaldırmak, ticari hayattaki kolaylıkları artırabilmek amacıyla noterlik kanununda değişiklik yapıldığını belirtti. Çiçek, ''Böylece her ilçede noterlik kurulabilecek, şayet noterler açılamıyorsa bunun yerine orada faaliyetlerini sürdüren icra memurlukları ya da yardımcılıkları bu hizmetleri sürdürebilecek'' dedi. 
     Çiçek, Noterlik Kanunu'nda Değişiklik Yapılmasına Dair Kanun Tasarısı'nın imzalarının tamamlandığını bildirdi. 
     Toplantıda Tarım Kanunu Tasarısı'nın da ele alındığını kaydeden Çiçek, Tarım ve Köyişleri Bakanı Sami Güçlü'nün çalışmalar hakkında ön bilgi verdiğini kaydetti. 
     Tarım sektörünün geliştirilebilmesi, politikaların belirlenmesi, sürdürülebilir bir tarım politikası tesisi ve bu politikaların koordinasyonu bakımından böyle bir kanun tasarının hazırlanmasında zaruret olduğunu ifade eden Çiçek, bu konuda çalışmalara ilgili kuruluşlarla birlikte son şekli verildikten sonra konunun Bakanlar Kurulu'na tekrar geleceğini söyledi. 
     Hükümet Sözcüsü Çiçek, Kamu Varlıklarının Kullanılması Suretiyle Kamuya Finansman Sağlanması Hakkındaki Kanun Tasarı Taslağı'nın da bugünkü toplantıda değerlendirildiğini kaydeden Çiçek, bu taslakla yeni bir finansman modeli getirildiğini bildirdi. 
     Çiçek, kamuya ait bir varlığın kiralanması yoluyla uluslararası sermayelerin Türkiye'ye akışının temin edileceğini, bunun yanında pek çok faydaların beraberinde geleceğini söyledi. 
     Bu çalışmanın belli süreden beri sürdürüldüğünü kaydeden Çiçek, Hazineden sorumlu Devlet Bakanı Ali Babacan'ın çalışmalarla ilgili ön bilgi verdiğini söyledi. 
     Çiçek, tasarı taslağının, gelecek günlerde son şekli verilerek TBMM'ye sevk edileceğini bildirdi. 
     
     AB DEĞERLENDİRMESİ 

     Çiçek, toplantıda esas itibarıyla AB ile ilgili değerlendirmeler üzerinde durduklarını söyledi. 
     17 Aralık Zirvesi'nden sonra Türkiye için yeni bir döneme girildiğini, 3 Ekim'de müzakerelerin başlayacağını hatırlatan Çiçek, 3 Ekim'e kadar Türkiye'nin kendi içinde yapması gereken bazı hususlar olduğunu ifade etti. 
     Bu konuda Dışişleri Bakanı ve Başbakan Yardımcısı Abdullah Gül ve bakanlık bürokratlarının çalışmalarla ilgili ayrıntılı bilgi verdiklerini kaydeden Çiçek, Türkiye'nin mevzuat itibarıyla hangi noktada olduğunun değerlendirildiğini belirtti. 
     Daha önce müzakerelerin 31 başlık altında sürdürüleceğinin ifade edildiğini hatırlatan Çiçek, geriye dönük 10 aday ülke açısından 31 başlık altında müzakerelerin yürütüldüğünü hatırlattı. 
     Çiçek, Hırvatistan ile müzakerelerin 36 başlık altında yürütüldüğünü anlatarak, başlığın çoğalmasının yeni konuların ilave edildiği anlamına gelmeyeceğini söyledi. 
     Cemil Çiçek, bazen tek başlık altında sürdürülen müzakerelerin iki başlığa çıkarıldığını kaydetti. 
     Hırvatistan'ın emsal kabul edilmesi durumunda Türkiye ile müzakerelerin bu kadar başlık altında sürdürülebileceğini anlatan Çiçek, 36 konu ile ilgili olarak Türkiye'nin önüne gelebilecek konuların neler olabileceğine ilişkin genel bir yaklaşımın sergilendiğini, bu hususlarda etraflı bilgi sunulduğunu ifade etti. 
     Bakan Çiçek, 3 Ekim'den sonra müzakerelerin nasıl bir seyir takip edeceği konusuyla ilgili etraflı bir açıklama yapıldığını belirterek, ''Şüphesiz bugüne kadar üye olan ülkelerle ilgili hangi süreçlerden geçildiyse Türkiye için de takip edilecek yol esas itibarıyla budur'' dedi. 
     Çiçek, bir konferans tertip edileceğini, Türkiye ile AB'ye üye 25 ülke dışişleri bakanlarının bu konferansta bir araya gelerek müzakerelerin resmen başlayacağını bildirdi. 
     Müzakerelerin başlamasıyla birlikte Türkiye'nin geriye dönük olarak bir kısmını yaptığı bir tarama süreci başlayacağını anlatan Çiçek, Türkiye'nin yürürlükteki mevzuatıyla AB müktesebatı denilen Avrupa hukuk sisteminin bir karşılaştırmasının yapılacağını kaydetti. Bu karşılaştırmalarda Türkiye'nin mevzuatının uyan uymayan yönlerinin tarama sürecinde ortaya çıkacağını ifade eden Çiçek, ''Türkiye'nin bir avantajı var. Aşağı yukarı dört yıldan beri değişik şekillerde 8 ayrı komisyon olarak bu taramayı belli bir noktaya getirmiştir'' dedi. 
     Çiçek, daha önce verilen sözlere de uygun olarak tarama sürecinin 3 Ekim'den evvel başlamasını arzu ettiklerini söyledi. 
     Türkiye'nin bu süreçte AB'ye uyum açısından pek çok değişiklik yaptığını, her bakanlığın kendi yönünden bu çalışmalarını sürdürdüğünü, kaydeden Çiçek, bu değişikliklerin yabancı dillere tercümesinin yapılacağını, böylece Türkiye'nin zamandan tasarruf edeceğini ifade etti. 
     
     DIŞİŞLERİ BAKANLIĞI'NIN ÖNERDİĞİ MODEL 

     Dışişleri Bakanlığı'nın, toplantıdaki bilgi sunumunda, müzakerelerin Türkiye açısından nasıl bir modelle sürdürüleceği ile ilgili görüşlerini dile getirdiğini bildiren Çiçek, henüz bu noktada karar verilmediğini bildirdi. 
     Çiçek, şunları kaydetti 
     ''Bugüne kadar ifade edildiği gibi Dışişleri Bakanlığı'nın yaklaşımı esas itibarıyla bir müzakere heyeti başkanının olmasıdır. Bu bugüne kadar üye olmuş ülkeler açısından Dışişleri Bakanı olmuştur. Ondan sonra baş müzakereci, yeteri kadar baş müzakereci yardımcısı, onun altında çalışma gruplarının oluşturulması, müzakere heyetlerinin oluşturulması, müzakere heyetlerinin altında çalışma gruplarının oluşturulması, son olarak da danışma konseyi diye bir kademelendirme söz konusudur. Danışma Konseyi esas itibarıyla bir konu ve başlıkla alakalı sivil toplum kuruluşları, özel sektör temsilcileri, üniversitelerde o konuyla alakalı uzmanlar, akademisyenler olmak üzere devlet bürokrasisinden teşekkül ediyor. Bunlar bu çalışmaları ortaya koyacaklar. Bunlar derecattan geçmek suretiyle en üst noktaya kadar gelmiş olacaktır. 
     Şüphesiz ki bu teklif böylece kabul edildiği takdirde bir çerçeve yasanın çıkması gerekebilecektir. Ayrıca AB süreci içerisinde Türkiye'nin takip ettiği politikalar açısından iç ve dış kamuoyunun bilgilendirilmesine yönelik ayrı bir birimin oluşturulması teklif edilmektedir. Çünkü bu süreç zorlu bir süreçtir. Bu süreç içerisinde içeride ve dışarıda bu müzakereler sebebiyle kamuoyunun çok açık şekilde bilgilendirilmesi gerekmektedir. Yanlış anlamalar ve yönlendirmelere imkan vermeyecek tarzda hem iç kamuoyunun, hem de Türkiye'nin üyeliğine karşı olan AB ülkelerinde varit olan bir kısım olumsuzlukların ortadan kaldırılması açısından tanıtıma özel bir önem verilmesi gerekmektedir. 
     Bunların alt detayları ve alt başlıkları ile ilgili geniş kapsamlı bir değerlendirme yaptık. Bakanlar Kurulu üyesi arkadaşlarımız da görüşlerini belirtti. Bu yöndeki çalışmalara bir süre daha devam edeceğiz.'' Bakan Çiçek, toplantıda ayrıca Irak seçimlerinin de belli ölçüde değerlendirildiğini bildirdi. 
     
     ''DIŞİŞLERİ BAKANLIĞI'NIN, AB İLE MÜZAKERELERİ YÜRÜTECEK ORGANİZASYONLA İLGİLİ ÖNERDİĞİ MODELİ DEĞERLENDİRİYORUZ. " 

     Adalet Bakanı ve Hükümet Sözcüsü Cemil Çiçek, ''Türkiye, Irak konusunda ne gibi hassasiyetler varsa, bunu soğukkanlı, herhangi bir tahrike kapılmaksızın, bölgenin istikrarını da hesaba katarak, bir devlet ciddiyeti içinde değerlendirmiştir, değerlendirmektedir'' dedi. 
     Çiçek, Türkiye'nin, Irak'ta seçimlerin yapılmış olmasını önemli bulduğunu ve bundan sonra yeni bir dönemin başlamış olmasını ümit ettiğini belirterek, seçim sonuçlarının kesinleşmesinin ardından, Türkiye'nin görüşünü açıklayacağını bildirdi. 
     Cemil Çiçek, Bakanlar Kurulu'nda ele alınan konuları açıkladıktan sonra, gazetecilerin sorularını yanıtladı. 
     Bir gazetecinin, ''Dışişleri Bakanlığı'nın, AB ile müzakereleri yürütecek organizasyonla ilgili önerdiği model benimsenen bir model mi Başka modeller de gündeme gelecek mi Danışma Konseyi, bir tane mi olacak, yoksa her birimin ayrı ayrı Danışma Konseyi mi olacak '' şeklindeki sorusu üzerine Çiçek, Dışişleri Bakanlığı'nın, Türkiye'nin bürokratik yapısı, gelenekleri, bugüne kadar yapılan çalışmalar açısından böyle bir konuyu takdim ettiğini, başka ülkelerde başka modeller olduğunu söyledi. Çiçek, ''Bu konuyu değerlendiriyoruz. Tümüyle benimsemiş olsaydık, bugün noktayı koymuş olacaktık. Demek ki bizim de biraz daha değerlendirmeye ihtiyacımız var'' diye konuştu. 
     Çiçek, Danışma Konseyi'nin, müzakeresi yapılan başlıkla alakalı olacağını belirterek, hukuki bir konu konuşulurken, bu konuyla ilgili üniversitelerin, baroların, hukuk alanındaki kuruluşların, tarımla ilgili bir başlık müzakere ediliyorsa, ziraat odalarının, ziraat mühendislerinin katkısı olacağını anlattı. 
     Çiçek, hangi konu tartışılıyorsa, o konuyla ilgili sivil toplum kuruluşlarının, meslek kuruluşlarının, akademisyenlerin görüşlerinin alınmasının doğru olacağını kaydetti. 
     
     ''IRAK'TAKİ GELİŞMELERİ YAKINDAN TAKİP EDİYORUZ'' 

     Çiçek, ''Barzani'nin, Kerkük'ün Kürt şehri olduğu yönünde bazı açıklamaları oldu. Bu konu gündeme geldi mi'' şeklindeki bir soruyu yanıtlarken de Irak'taki seçimlerle ilgili bir değerlendirme yaptıklarını, Dışişleri Bakanı Gül'ün bilgi verdiğini, bakanların görüşlerini dile getirdiğini söyledi. 
     AB, Kıbrıs gibi Irak'ın çoğunlukla Bakanlar Kurulu'nun gündeminde yer aldığını belirten Çiçek, şunları kaydetti 
     ''Irak'taki gelişmeler Türkiye'nin yakından, önemle takip ettiği bir konudur. Kamuoyunun, vatandaşlarımızın şundan emin olması lazım gelir ki Türkiye Cumhuriyeti Devleti ve Hükümeti olarak en yakından, en ince ayrıntısına kadar takip ettiğimiz bir konudur Irak konusu. Bunun altını önemle çiziyorum. Bu konuda söylenen beyanlardan tutun, yapılan işlere, atılan adımlara, verilen kararlara, yapılan açıklamalara kadar hepsini en ince ayrıntısına kadar değerlendirmeye çalışıyoruz. Vatandaşlarımızın bundan emin olması lazım. 
     Dün yapılan seçimlerle ilgili olarak, ümit ediyoruz ki Irak'ta yeni bir dönem başlamış olsun. Bu BM Güvenlik Konseyi'nce de teyit edilmiş bulunan bir anayasal süreci başlatmış oluyor. Türkiye bu seçimlerin yapılmış olmasını önemli bulmaktır. Ancak topyekun bir değerlendirme yapılabilmesi için seçim sonuçlarının ortaya çıkmış olması lazım. 
     Irak'ta ilk defa belli şartlar altında bu seçimler yapılmaktadır. Seçim sonuçları açıklandıktan sonra, Türkiye olarak kesin görüşümüzü ortaya koyacağız.'' 
     
     TÜRKİYE'NİN ENDİŞELERİ 

     Irak'ta seçimlere bazı bölgelerde yüksek, bazı bölgelerde de düşük katılım olduğunu anlatan Çiçek, şöyle konuştu 
     ''Şüphesiz Irak'ta huzurun, barışın sağlanması, demokratik bir Irak'ın tesisi bakımından, burada bir dengenin kurulması ve seçime katılmamış olan kesimlerin de bir şekilde bu hususun telafi edilmiş olmasını önemsiyoruz. Kalıcı bir barış, ortaya çıkan hükümet meşruiyeti açısından da bu telafilerin yapılmış olmasına bağlıdır.'' Türkiye, Irak'la ilgili endişelerini, her kademede dile getirdiğini, başta BM olmak üzere endişelerini hiç vakit geçirmeksizin ifade ettiğini belirten Çiçek, ''Dolayısıyla Türkiye, Irak konusunda ne gibi hassasiyetler varsa, bunu soğukkanlı, herhangi bir tahrike kapılmaksızın, bölgenin istikrarını da hesaba katarak, bir devlet ciddiyeti içinde değerlendirmiştir, değerlendirmektedir. Mesele karşılıklı bir demeç konusu olmanın ötesinde, çok ciddiyeti olan konulardır. Biz de bu ciddiyet içinde konuyu takip ediyoruz.'' 
     
     ''BEKLENTİMİZ, 3 EKİM'DEN ÖNCE BAŞLAMASI'' 

     Çiçek, ''3 Ekim'de AB ile müzakerelerin başlaması gerektiğine Türkiye'nin inandığını söylediniz. AB'nin genişlemeden sorumlu yetkilisi, tarama sürecinin 2006 yılının mart ayına sarkabileceğini söyledi. Ayrıca Kıbrıs konusunda da Rum kesimi, Türkiye'yi adım atmaya çağırıyor. Türkiye bu konularda ne yapacak '' şeklindeki soru üzerine, bu konularla ilgili olarak Dışişleri Bakanı Gül'ün, TBMM'de açıklama yaptığını hatırlattı. 
     3 Ekim'de müzakerelerin başlayacağını, Türkiye'nin arzusunun, bu sürecin 3 Ekim'den önce başlatılması olduğunu belirten Çiçek, zaman kazanmaya çalıştıklarını kaydetti. 
     Türkiye'nin 3-4 yıldan beri tarama çalışmalarını yaptığını, AB müktesebatına uygunluk için uyum paketlerinin çıkarıldığını anlatan Çiçek, ''Bizim yönümüzden yapılacak çok şey esas itibariyle kalmadı. Bunun için bizim arzumuz, beklentimiz, 3 Ekim'den önce başlamasıdır. 3 Ekim'den sonraya kalması, Türkiye sebebiyle değildir, bazı ülkelerin iç politika zaruretleri sebebiyle olabilir'' diye konuştu. 
     
     ABD'DEKİ DİZİLER 

     Bir gazetecinin, ''ABD'deki bazı dizilerde Türkiye aleyhtarı yayınlar yapılması konusunda ne diyeceksiniz, bir girişiminiz olacak mı'' sorusunu yanıtlarken Çiçek, bakanlık olarak kendi yönlerinden bir çalışma yaptıklarını, alınabilecek hukuki tedbirler üzerinde durduklarını söyledi. 
     Dışişleri Bakanlığı'nın talimatıyla, Türkiye'nin Washington Büyükelçisi'nin girişimi olduğunu, hukuki yönden yapılabilecek şeyleri araştırdıklarını anlatan Çiçek, ''Ancak kabul etmek gerekir ki ABD liberal, demokratik bir ülkedir. Bir kısım filmler, yayınlar zaman zaman gösterime girmektedir. Bunun başkaca örnekleri var'' dedi. 
     Çiçek, kamu varlıklarının korunması suretiyle kamuya finansman sağlanması hakkındaki taslak ile ilgili bir soru üzerine, taslağı Devlet Bakanı Ali Babacan'ın olgunlaştıracağını, Babacan'ın toplantıda ön bilgi verdiğini belirterek, taslağa en son şekli verildiğinde tekrar açıklama yapacaklarını kaydetti. 
     Çiçek, konuyla ilgili bir başka soru üzerine, taslakta öngörülenin bir finansman yöntemi olduğunu ve Türkiye'nin bundan istifade etmek istediğini söyledi. 
     Cemil Çiçek, Irak konusunda bir başka soru üzerine, bu işleri soğukkanlı değerlendirmeye devam edeceklerini belirterek, ''Son söyleyeceğimizi, baştan söylemek siyasette çok doğru olmaz. Siz de son söyleyeceğimizi, bugünden öğrenmek gibi bir acelecilik içinde olmayınız. Bu karmaşık bir konu'' dedi. 
     ''Dışişleri Bakanlığı'nın önerdiği modeller dışında hangi modeller var, baş müzakereci ismi gündeme geldi mi'' sorusuna Çiçek, ''Hayır, onların önerdiklerinde yok. Başka ülkelerde bakanlıkların, komitelerin kurulduğu dönemler olmuştur. Bütün mesele bu müzakere sürecini sağlıklı yürütebilmemiz açısından, neyi yaparsak doğru olur, bunu arama çabası içindeyiz'' karşılığını verdi. 
     Çiçek, başka bir soru üzerine, baş müzakerecinin heyet başkanı olacağını, baş müzakereci yardımcıları olacağını, bunlardan birinin Devlet Planlama Teşkilatı, bir diğerinin de AB Genel Sekreterliği olabileceğini kaydetti. 
     Cemil Çiçek, ''Irak konusu dünyanın da gündeminde, Türkiye'nin izleyeceği tavır takip ediliyor. Türk Silahlı Kuvvetleri'nin, Irak'ta konuşlanması konusunda bir tezkere gündeme gelecek mi'' şeklindeki soruya, ''Sizin bu soruyu sormuş olmanız bile, Irak'ın dış dünyanın gündeminde olduğunu gösteriyor. Uzaktakilerin gündeminde olan bir konu, yanı başındaki bir ülkenin zaten gündemindedir. Türkiye, bugüne kadar Irak konusunu yakından takip etti, ediyor, etmeye devam edecektir. Irak'ta, huzur, barış ve istikrar sağlanıncaya kadar değerlendirmelerimiz sürecek'' yanıtını verdi. 
     Dışişleri Bakanı'nın, baş müzakerecinin üstünde mi olacağına ilişkin bir soruyu yanıtlarken Çiçek, Dışişleri Bakanlığı'nın önerdiği model kabul edilirse, yeni bir yasal düzenlemeye ihtiyaç olacağını belirtti. 
     Çiçek, ''AB Genel Sekreterliği'nin dışında bir örgütlenme olacak mı'' sorusu üzerine, Türkiye, AB sürecinden istifade ederek dış dünyaya kendisini daha iyi anlatacağını söyledi. Çiçek, ''Bu yapının içinde olabileceği gibi, ayrı da olabilir. Önemli olan, bunun önemli bir nokta olarak gündeme gelmiş olmasıdır. Teşkilatlanma meselesi, içerde de olabilir dışarda da olabilir veya mevcut kuruluşların daha etkin hale getirilmesi şeklinde de olabilir'' dedi. 
     
</TEXT>
</DOC>
