<DOC>
<DOCNO> 305846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonspo26.html </URL>
<DATE> 2005/01/12/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Carew Alex'i beğeniyorum ama oynadığı takımı sevmiyorum... 
</HEADLINE>
<TEXT>

     Beşiktaş'ın Norveçli futbolcusu John Carew, FC Barcelona'dan herhangi bir transfer önerisi almadığını ve siyah-beyazlı takımdan ayrılmayı düşünmediğini söyledi. 
     John Carew, Aksu'da antrenmanlarını yaptıkları WOW Spor Kompleksi'nde düzenlediği basın toplantısında, Beşiktaş'ta oynamaktan dolayı mutlu olduğunu belirterek, ''Burada beklentilerimin üstünde bir ortam buldum. Çok mutluyum. Ayrılmam için hiçbir neden yok. Zaten bir teklif de yok'' dedi. 
     
     ''ALEX EN İYİ YABANCI'' 

     Basın mensuplarının, ''Türkiye'deki en iyi yabancı futbolcu sence kim '' sorusuna Norveçli futbolcu, ''Televizyondan izlediğim kadarıyla Alex, Türkiye'deki en iyi yabancı futbolculardan biri. Ancak sevdiğim bir takımda oynamıyor'' diye konuştu. 
     
     SERGEN'E ÖVGÜ 

     Takım arkadaşı Sergen Yalçın'a övgüler yağdıran Carew, ''Sergen çok büyük ve büyüleyici bir oyuncu'' dedi. 
     Carew, Sergen'in ayaklarına hakim olduğunu ve onunla birlikte oynamaktan dolayı mutluluk duyduğunu bildirdi. 
     Performansıyla ilgili bir soruya Carew, ''Uzun boyum nedeniyle rakip beni sıkı markaj altında tutuyor, bu da işimi zorlaştırıyor'' diye yanıt verirken, Türkiye Ligi'nin rekabet açısından üst düzey bir lig olduğunu bildirdi. 

     
</TEXT>
</DOC>
