<DOC>
<DOCNO> 348734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonyas02.html </URL>
<DATE> 2005/06/03/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İngilizler Mercan Dede'yle göbek attı 
</HEADLINE>
<TEXT>

     Hilal YILMAZ SALISBURY İngiltere , DHA 

İNGİLTERE turnesi kapsamında Salisbury kentinde sahne alan Mercan Dede, muhteşem performansıyla İngiliz sanatseverleri coşturdu. 
     İngiltere'nin en prestijli sanat festivallerinden biri olan Salisbury Art Festivali'ne Salisbury Sanat Festivali katılan Mercan Dede ve grubu, İngiliz sanatseverler tarafından ayakta alkışlandı. Salonu dolduran İngiliz seyirciler, Türk müziğinin kıvrak ritimleriyle elektronik tınıları başarıyla harmanlayan Mercan Dede'nin parçalarıyla kendilerinden geçti. Dinmek bilmeyen alkışlarla Mercan Dede ve grubunu defalarca sahneye davet eden İngilizler, ritmik şarkılar eşliğinde dakikalarca göbek attı. 
     
     MERCAN DEDE İNGİLİZLERİ ÇOŞTURDU 
     İngiliz sanatseverler, muhteşem geçen gecenin ardından oldukça coşkuluydu. Bir ingiliz sanatsever, ''Harika bir deneyimdi. Sadece Mercan Dede değil, tüm ailesi muhteşemdi. Söyleyecek söz bulamıyorum. Çok etkileyiciydi.'' dedi. Dansçı olduğunu söyleyen bir başka izleyici ise, ''Muhteşemdi. Hayatımda ilk kez bir Sufi dansı izledim. Çok etkilendim. Grubun genç üyeleri de çok yetenekliydi. Konserin bitmesini hiç istemedim.'' diye konuştu. 
     
     SEMA GÖSTERİSİNDE SESSİZLİK HAKİMDİ 
     İngiltere turnesinin ilk durağı olan Salisbury'de sahne alan Mercan Dede lakaplı Arkın Ilıcalı'ya grup arkadaşları, kanun sanatçısı Göksel Baktagir, klarnette Aykut Süroğlu, perküsyonda Memduh Akatay ile Hüseyin Ceylan ve semazen Mira eşlik etti. Mercan Dede, hareketli parçaların yanı sıra tasavvuf müziğinin dinlendirici melodileriyle de izleyenlere unutulmayacak bir gece yaşattı. Konserin ilk bölümünde sahne alan semazen Mira, sergilediği muhteşem performansıyla sanatseverleri büyüledi. Kanadalı semazenin gerçekleştirdiği sema gösterisi sırasında salona sessizlik hakimdi. Mira ve kendisine neyiyle eşlik eden sanatçı Mercan Dede, tören sonrasında İngilizler tarafından uzun süre ayakta alkışlandılar. 
     
     DEDE HERKESİN DANS ETMESİ ÇOK HEYECAN VERİCİYDİ 
     Konser sonrasında oldukça heyecanlı olan Mercan Dede, kendi geleneksel müziğimizi İngilizlere sevdirebilmenin muhteşem bir duygu olduğunu söyledi. Dede, ''İngilizleri yerlerinden kıpırdatmak gerçekten zordur. Herkesin kendiliğinden kalkıp dans etmesi çok heyecan vericiydi. Onlar kadar bizler de keyif aldık. Umarım tüm turne böyle keyifli geçer.'' dedi. İngiltere'nin en önemli sanat festivallerinden birine katılmış olmanın gururunu yaşadığını belirten Dede, ''Böyle büyük bir festivalde bir Türk grubunun sahne almış olması sadece bizim için değil, bizden sonraki Türk sanatçılar için de oldukça önemli.''diye konuştu. 
     
     MERRİCK HARİKA BİR KONSERDİ 
     Mercan Dede ve grubunu İngiliz seyircilerle buluşturan Kazuum Production'ın direktörü Sebastian Merrick de konsere büyük ilgi gösteren İngilizlerin coşkusundan memnun olduğunu söyledi. Bugüne kadar bir çok Türk sanatçıyı Londra'ya getiren İngiliz prodüktör Merrick, ''Harika bir konserdi. Mercan Dede'yi Salisbury de ağırlamak muhteşemdi. İzleyiciler de çok beğendi. Londra'daki konserde çok daha büyük bir coşku olacağını umuyoruz.'' dedi. 
     
     ÜNLÜ ŞARKICI RAMAN'DA SAHNE ALDI 
     Salisbury Art Festivali'nin bir başka konuğu ise BBC World Music Award'ın sahibi ünlü şarkıcı Susheela Raman'dı. Mercan Dede'den önce sahne alan Raman, kanun ustası Göksel Baktagir'i de sahneye davet ederek birlikte muhteşem bir performans sergiledi. Geçtiğimiz yıl İstanbul Babylon da sahne alan Hint asıllı sanatçı, muhteşem sesiyle İstanbullular'ı büyülemişti. 
     Kanun sanatçısı Göksel Baktagir parçalara danslarıyla eşlik eden İngilizlere hayran kaldığını söyledi. Baktagir, ''Bizim müziğimizde farklı bir enerji var. Kültürümüzün kıvrak yansımalarına insanlar danslarıyla eşlik etti. Güzel bir performanstı. Çok mutlu olduk.'' dedi. 
     
</TEXT>
</DOC>
