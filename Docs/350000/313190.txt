<DOC>
<DOCNO> 313190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonspo29.html </URL>
<DATE> 2005/02/07/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
UEFA Başkanı Johansson'dan Türk futboluna övgü... 
</HEADLINE>
<TEXT>

     Futbolda Avrupa ile Afrika arasındaki işbirliği projesi kapsamında, UEFA-CAF 5. Meridyen Kupası maçları nedeniyle İstanbul'da bulunan UEFA Başkanı Lennart Johansson, Türk futbolu, taraftarları ve Fenerbahçe için övgü dolu açıklamalar yaptı. 
     Johansson, UEFA Asbaşkanı Şenes Erzik, Fenerbahçe Kulübü Başkanı Aziz Yıldırım ve sarı-lacivertli yöneticilerle birlikte Fenerbahçe Şükrü Saracoğlu Stadı ve stat içindeki Fenerium mağazasını gezdikten sonra, Erzik ve Fenerbahçe Kulübü Asbaşkanı Murat Özaydınlı ile birlikte Fenerbahçe Kulübü'nün resmi televizyonu FBTV'de canlı yayın konuğu oldu. 
     Türkiye'ye gerek görevi gereği, gerekse UEFA Asbaşkanı Erzik ile olan yakın dostluğu nedeniyle çok sık geldiğini ve bundan büyük keyif aldığını vurgulayan Johansson, Türkiye'de genelde herkesin üzerinde kendisinin Galatasaraylı olduğu yönünde bir intiba olduğunu kaydederek, bu konuya açıklık getirdi. 
     1962 yılında Galatasaray ile maç yapmak üzere geldikleri İstanbul'da çok iyi ağırlandıklarını ve gördükleri ilgiden çok memnun kaldıklarını anlatan Johansson, bunun sonucunda daha sonraki yıllarda ister istemez Galatasaray'ın maçlarını takip ettiğini söyledi. 
     Johansson, ''Ama bu demek değil ki Türkiye'de sadece Galatasaray'ın maçlarını takip ediyorum. Fenerbahçe, Beşiktaş ve hatta Trabzonspor'u da takip ediyorum. Fenerbahçe de benim gözümde Avrupa'daki büyük kulüplerden birisidir'' dedi. 
     
     ''TÜRK FUTBOLU AVRUPA'DA ÖNEMLİ YERLERDE'' 
     Türk futbolunun Avrupa'da önemli yerlerde olduğuna dikkat çeken UEFA Başkanı Johansson, şöyle devam etti 
     ''Türk futbolu Avrupa'da önemli yerlerde. Her sene kulüpler bazında da Avrupa kupalarında temsil ediliyorsunuz. Bilsassa Japonya ve Güney Kore'de düzenlenen Dünya Kupası'nda üçüncü olurken mükemmel futbol sergilediniz ve milli takımlar bazında herkesi kendinize hayran bıraktınız. Türkiye'nin en büyük özelliği, başka bir ülke ya da kıtanın futbolunu kopya eden tarzda bir futbol oynamıyorsunuz. Türkiye'nin kendine has bir futbol tarzı var ve bu çok da keyif verici bir tarz. Burada en önemli şey, kendi yıldızlarınızı da gayet iyi yetiştiriyorsunuz. Tabii ki kulüpler bazında yurtdışından bazı oyuncular alarak takımı takviye etmeniz de gerekiyor, ama bunu yaparken yerli oyuncularınız da dünya platformunda gayet iyi bir yerde bulunuyorlar.'' 
     
     TÜRK TARAFTARLARA ÖVGÜ 
     Türk sporseverlere de övgüler yağdıran UEFA Başkanı Lennard Johansson, ''Türk taraftarların ayrı bir özelliği var. Sadece bir taraftar değiller. Bir din gibi, kulüplerine çok bağımlı bir tarzları var. Bu, milli takımlarına da yansıyor ve bu Türkler için çok önemli bir gurur kaynağı'' dedi. 
     -ERZİK'TEN ATATÜRK OLİMPİYAT STADI YORUMU- UEFA Asbaşkanı Şenes Erzik ise 25 Mayıs'ta 2004-2005 sezonu Avrupa Şampiyonlar Ligi finaline ev sahipliği yapacak olan Atatürk Olimpiyat Stadı'ndaki çalışmaların iyi gittiğini söyledi. 
     Erzik, ''Hazırlıklar gayet iyi gidiyor. Özellikle İstanbul Büyükşehir Belediyesi'nin son zamanlarda çevre yolları ve çevrenin düzenlenmesi konusunda büyük atakları var'' dedi. 
     
     FENERBAHÇE'DEKİ PROFESYONEL KADROYA ÖVGÜ 
     Fenerbahçe Kulübü Asbaşkanı Murat Özaydınlı ise UEFA Başkanı Johansson ile çok sıcak bir ilişki kurduklarını vurgulayarak, şunları kaydetti 
     ''Fenerium, stat ve televizyon konusunda görüş alışverişinde bulunduk. Gördüğüm kadarıyla oldukça etkilenmiş. Bu kadarını tahmin etmiyordu. En çok hoşuna giden ve bizi taktir ettiğini söylediği şey, her konuda işleri uzmanlarına, profesyonel kişilere bırakmamız oldu. Çünkü Avrupa'da çok kulübün bu hataya düşerek, her şeyi kendilerinin yapmaya çalıştığını ve ellerine yüzlerine bulaştırdıklarını söyledi.'' 
     
     1 NUMARALI FORMA 
     Bu arada program sonunda UEFA Başkanı Lennart Johansson'a, Fenerbahçeli futbolcuların imzaladıkları 1 numaralı Fenerbahçe forması hediye edildi. Fenerbahçe Şükrü saracoğlu Stadı gezisi sırasında, İngilizce bilen yönetici Murat Özaydınlı, Johansson ile sohbet edip, Başkan Yıldırım ile diyalog kurmalarını sağladı. 
     UEFA Başkanı daha sonra, Faruk Ilgaz Tesisleri'nde Başkan Yıldırım ve yöneticilerle yemek yedi. 
     Basın mensuplarının Fenerium Mağazası'nda görüntü almalarına izin verilirken, stat ve FB TV'deki geziler ile Faruk Ilgaz Tesisleri'ndeki yemeğe medya mensupları alınmadı. 
     
</TEXT>
</DOC>
