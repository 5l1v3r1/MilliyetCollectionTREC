<DOC>
<DOCNO> 344173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/yazar/guclu.html </URL>
<DATE> 2005/05/20/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bayramları var ama gelecekleri yok 
</HEADLINE>
<TEXT>


Gençlik Bayramı'nı dün coşkuyla kutladık. İçine sindiremeyenler olsa da ulusal bayramlara olan ilgi her geçen gün artıyor. Bu, sevindirici bir gelişme... 
Benim bugün asıl değinmek istediğim konu ise, gençlerimizin çaresizliği. 
Siz öyle, bayram nedeniyle, gençleri ne kadar çok sevdiğimize yönelik cilalı nutuklara bakmayın. Durumları gerçekten vahim. 
Üniversiteye giremeyen bin pişman, girenler yüz bin pişman. İçlerinde durumları en vahim olanlar ise üniversiteyi bitirenler. Onca emek, onca masraf, sanki hep boşa gidiyor. İşsizlik en fazla onları vurdu. 
Üniversite mezunları arasındaki işsizlik oranı, neredeyse genel işsizlik oranının iki katı. Hele hele bazı meslekler var ki iş bulanların sayısı bir elin parmaklarından daha az. 
"Ne olacak bu gençliğin hali " sorusu, "Ne olacak bu Türkiye'nin hali " sorusundan çok daha derin yaralar açıyor. Sanki hiç böyle bir sorun yokmuş gibi, gençlerin bu hali görmezden geliniyor... 
İlköğretime başlayan her 100 öğrenciden ancak 7-8'i üniversiteyi bitirebiliyor. Geri kalanlar arada heba olup gidiyor. Tek umut, üniversite kapısıydı ama o da iş bulmada altın anahtar olma özelliğini çoktan kaybetti. Gençler şimdi harıl harıl mastır, doktora peşinde koşturuyorlar. Onun da bir çare olmadığı kısa bir süre sonra anlaşılacak. 
Konuşan, araştıran, sorgulayan, üreten, girişimci bir gençlik yerine, içine kapanık, duyarsız ve sorunlarla boğuşmaktan korkan bir gençlik yetiştirdiysek, kabahat onların değil biz büyüklerin. Özellikle de eğitim sisteminin ve onları her şeyin uzağında tutmaya çalışan anne babaların ve iktidarların... 
Genç nüfus, Türkiye'nin en büyük sermayesi. Ama bu servetimizin, yer altında işlenmeden yatan madenlerden hiçbir farkı yok. Eğer onları, hem kendilerine, hem ülkeye hem de dünyaya yararlı bireyler haline getirmek istiyorsak, ciddi bir gençlik politikası oluşturmamız gerekiyor. 
Donanımlı ve moral değerleri yüksek bir gençlik yaratmadan, onları bir servet olarak görmek, aymazlıkların en büyüğü olur. İyi yetişmemiş bir genç, sadece ailesi ve ülkesi için değil tüm insanlık için en büyük baş ağrısıdır. İşte bu yüzden, tüm uluslararası kurumlar son yıllarda eğitime çok daha fazla önem verir hale geldi. Gençlik politikaları oluşturmaya başladı. 
Bizim de artık bu konuda ciddi adımlar atmamız gerekiyor. Atatürk, ülkenin geleceğini onlara emanet etti. Çünkü onlara çok güveniyordu. Eğer Atatürk'ü gerçekten seviyor ve saygı duyuyorsak, onun açtığı bu yoldan ilerlemeliyiz .. 

TÜBİTAK Yasası 
Cumhurbaşkanı Sezer, beklendiği gibi TÜBİTAK Yasası'nı veto etti. Gerekçelerinde haklı. Böyle bir yasa AKP iktidarından değil, başka bir iktidar tarafından da getirilmiş olsaydı, yine veto yerdi. Çünkü TÜBİTAK'ı siyasallaştırıyor. 
Ülkenin siyasallaştırılmadık yeri mi kaldı diyenler olabilir. Ama bazı kurumlar var ki bunların özenle korunması gerekir. Tıpkı okul, cami ve kışla gibi. 
TÜBİTAK gelip geçen hükümetlerin değil, devletin güzide kurumlarından biri. Bu yüzden siyasetin hiçbir şekilde bulaşmaması gerekiyor. 
Bu konuda tek yetkili konuma getirilen Başbakan Erdoğan, ne kadar iyi niyetli olursa olsun, tıpkı diğer bazı konularda olduğu gibi bir süre sonra şik yet eden noktasına gelebilir. Bu yüzden, ileride bilime siyaset sokan başbakan olarak değil de bilime sonsuz destek sağlayan başbakan olarak anılmak istiyorsa, yasayı ikinci kez aynen Çankaya'ya göndermemelidir. 
Özetin özeti TÜBİTAK Yasası, YÖK yasası için bir referanstır. Bu konuda objektif olamayan bir iktidar, YÖK Yasası için gereken kamuoyu desteğini kesinlikle bulamaz .. 



</TEXT>
</DOC>
