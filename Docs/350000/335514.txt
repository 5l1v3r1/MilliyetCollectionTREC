<DOC>
<DOCNO> 335514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/soneko18.html </URL>
<DATE> 2005/04/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Vergi denetiminde İngiliz - Alman modeli... 
</HEADLINE>
<TEXT>

     Maliye Bakanlığı, vergi kayıp ve kaçağı ile daha etkin mücadele için vergi denetiminde yeni yöntemleri uygulamaya koyuyor. Hesap Uzmanları Kurulu da, İngiliz-Alman modeli ile mükellefleri, 5 bin büyük mükellefi elektronik takibe hazırlanıyor. 
     Maliye Bakanlığı Hesap Uzmanları Kurulu Başkanı Mahmut Vural'dan alınan bilgiye göre, ülkemizde vergi denetimlerinin önemli bir bölümünü gerçekleştiren ve ortaya çıkarılan vergi kaçaklarının da yarısında imzası olan Hesap Uzmanları Kurulu, bilgisayar destekli denetim projesini uygulamaya koyuyor. 
     Avrupa Birliği'nin de hibe şeklinde 2 milyon 320 bin Avro'luk destek sağlayacağı projeye ilişkin çalışmalar, Eylül ayında başlayacak. 
     Vergi denetiminde yeni yöntemler uygulanmasını içeren, üst yapıyı da tümüyle yenileyen proje, Alman ve İngiliz vergi denetim teşkilatlarıyla birlikte hayata geçirilecek. 
     Hesap Uzmanları Kurulu'na proje için Yunanistan ve Fransa'nın yanı sıra Almanya-İngiltere konsorsiyumu eşleştirme başvurusunda bulundu. Kurul, bunlardan Alman-İngiliz konsorsiyumunu seçti ve bu eşleştirme de Avrupa Birliği tarafından onaylandı. 
     
     DENETİMDE YENİ DÖNEM BAŞLAYACAK 
     Hesap Uzmanları'nın Bilgisayar Destekli Denetim Projesi ile Kurulun donanım ve yazılım altyapısı güçlendirilecek ve güncel hale getirilecek. 
     Özel yazılımların temin edileceği proje çerçevesinde, hesap uzmanları da Almanya ve İngiltere'ye eğitime gönderilecek. Vergi denetim elemanlarımız, bu iki ülkenin bilgisayar destekli denetim projeleri ile uyguladıkları denetim tekniklerini yerinde inceleyecek. Aynı şekilde Alman ve İngiliz uzmanlar da ülkemize gelerek, denetim teknikleri konusunda çeşitli merkezlerde eğitim verecek. 
     Böylece vergi denetimindeki Alman ve İngiliz modelleri bir yerde Türkiye'ye getirilecek, ülkemizin kendine özgü özellikleri de dikkate alınarak, uygulamaya konulacak. 
     Proje kapsamında, Hesap Uzmanları Kurulu'nun Bilgi İşlem Merkezinde bir de Veri Ambarı oluşturulacak. 
     Veri Ambarına, Türkiye'de gelir, kurumlar, muhtasar ve katma değer vergilerinde söz sahibi 5 bin büyük mükellefe ilişkin her türlü bilgi girilecek. Veri ambarı, risk analiz programlarıyla da donatılacak. Bu şekilde mükelleflerin elektronik ortamda takibi süreci başlayacak. 
     
     RİSK ANALİZLERİ YAPILACAK 
     Hesap Uzmanları Kurulu Başkanı Mahmut Vural, Avrupa Birliği'nin finansman desteği sağladığı proje ile önümüzdeki dönem vergi kayıp ve kaçağı ile çok daha etkili bir mücadele imkanına kavuşulacağını söyledi. 
     Proje ile bir yandan içeride denetime dönük bilgisayar altyapısının kurulacağını, diğer yandan da Almanya ve İngiltere'nin denetim tekniklerinin ülkeye getirileceğini kaydeden Vural, ''Proje ile birlikte oluşturacağımız Veri Ambarı'nda da büyük mükelleflerin yanı sıra, diğer mükelleflere yönelik risk analizlerinde de bulunacağız. Proje ile çok daha hızlı ve sağlıklı bir denetim yapısına kavuşacağız'' dedi. 
     Vural, projeye dönük çalışmaların sonbaharda başlayacağını, ilk sonuçların da 2006 yılı içinde alınmaya başlanacağını ifade etti. 
     
</TEXT>
</DOC>
