<DOC>
<DOCNO> 312191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/ekonomi/eko02.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
7 yıllık hedefi 2 yılda yakaladı 
</HEADLINE>
<TEXT>


2002 yılındaki 6.8 milyar dolarlık konsolide ciroyu 7 yılda 16.3 milyar dolara getirmeyi hedefleyen Koç Topluluğu, bu rakama iki yılda ulaştı 


Koç Topluluğu, 2004 konsolide cirosunu yüzde 23 büyüme ile 21.8 milyar YTL'ye 16.2 milyar dolar çıkardı. CEO Bülend Özaydınlı, 7 yıllık hedeflerine 2 yılda ulaştıklarını açıkladı. 
Stratejik planlarında 2002'de 6.8 milyar dolar olan konsolide cirolarını 7 yılda 16.3 milyar dolar düzeyine getirmeyi hedeflediklerini anımsatan Özaydınlı, şunları kaydetti "7 yıllık hedefimize 2 yılda ulaştık. 2004 sonu itibari ile 21.8 milyar YTL konsolide ciro, 16.2 milyar dolara karşılık gelmektedir. Kombine ciromuz da 28.1 milyar dolara ulaştı. İki yılda sağlanan bu büyüme, yıllık ortalama yüzde 29, iki yılda yüzde 67 artışa denk geliyor ve hedefimizin oldukça üzerindedir." Temel hedeflerinden birinin de gelirlerinin en az yüzde 50'sini yurtdışı satış ve faaliyetlerinden elde etmek olduğuna işaret eden Özaydınlı, 2004 itibariyle toplam gelirlerinin üçte birinin yurtdışı satış ve gelirlerinden oluştuğunu belirtti. Özaydınlı, "157 şirketimizden 55'i yurtdışında. Yurtdışı gelirlerimiz, 4 yılda 5 katına çıkarak 7.5 milyar dolar oldu" dedi. 
Özaydınlı, "17 Aralık Türkiye için bir dönüm noktası oldu. 2005 yılından itibaren ülkemizin de Koç Topluluğu'nun da önünde yeni, beyaz bir sayfa açılmaktadır. Şimdi ülkemizin tüm kuruluşlarının kendi önüne daha iddialı hedefler koymasının vaktidir" diye konuştu. 


</TEXT>
</DOC>
