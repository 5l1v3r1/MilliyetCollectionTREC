<DOC>
<DOCNO> 343997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonsiy16.html </URL>
<DATE> 2005/05/19/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
Baykal Çankaya Belediyesi'nin düzenlediği gençlik şölenine katıldı 
</HEADLINE>
<TEXT>

     CHP Genel Başkanı Deniz Baykal, 19 Mayıs Atatürk’ü Anma ve Gençlik ve Spor Bayramı dolayısıyla Çankaya Belediyesi’nin düzenlediği Gençlik Şöleni’ne katıldı. 
     Çankaya Belediyesi Gösteri Merkezi’nde gerçekleştirilen şölene, torunu Mehmet ile birlikte gelen Baykal’a CHP Genel Başkan Yardımcısı Mustafa Özyürek de eşlik etti. Şölene bazı CHP milletvekilleri de katıldı. 
     Çankaya Belediye Başkanı Muzaffer Eryılmaz, program başlamadan önce yaptığı konuşmada, "Zor şartla altında kurulan ve bizlere emanet edilen cumhuriyeti sizlerle birlikte ilelebet yaşatacağız" dedi. 
     Eryılmaz, gösteri merkezinin Çankaya Belediyesi ve özel bir şirket tarafından yaptırıldığını belirterek, salonun 15’er günlük devreler halinde dönüşümlü olarak kullanılacağını söyledi. Eryılmaz, daha sonra salonu yapan şirketin sahipleri Şemsettin ve Sabahattin Sevük’e birer plaket verdi. 
     Şölende, Hoy-Tur Halk Dansları Topluluğu’nun sunduğu gösterinin ardından Zeynep Casalini sahneye çıktı. Kuliste küçük bir kaza geçirerek elini yakan ve bu nedenle bir eli sargılı olarak sahneye çıkan Casalini, sevilen parçalarını seslendirdi. 
     Zeynep Casalini’nin konserinden sonra Baykal salondan ayrıldı. 
     Verilen kısa arada havai fişek gösterisi yapıldı ve şölen pop müzik sanatçısı Nalan’ın konseriyle devam etti. 
     
</TEXT>
</DOC>
