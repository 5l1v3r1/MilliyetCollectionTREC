<DOC>
<DOCNO> 312042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonsiy04.html </URL>
<DATE> 2005/02/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Ankara - Washington sağırlar diyaloğuna İngiltere arabulucu 
</HEADLINE>
<TEXT>

     UTKU ÇAKIRÖZER Ankara 

Türkiye, Irak konusundaki kaygılarını ABD yönetimine aktarmak için İngiltere'yi devreye soktu. İngiltere'nin Ankara Büyükelçisi Peter Westmacott, Türkiye'nin Irak Özel Koordinatörü Osman Korütürk'ün geçen hafta Londra'da üst düzey görüşmeler yaptığını belirterek "Ankara'yla konuşmak ve görüşlerini dinlemek önemli" dedi. 
     Seçim sonuçlarının açıklanmasından sonra Kerkük'ün, Kürt federatif bölgesiyle birleşme yönünde atılacak adımlardan endişe duyan, ancak kaygılarını ABD yönetimine kabul ettirmekte güçlük çeken Ankara, çareyi İngiltere'yi devreye sokmakta buldu. Dışişleri kaynakları, Korütürk'ün Londra'daki temasları konusunda "ABD'nin sözünü dinleyeceği tek ülke İngiltere. Bir türlü anlatamadığımız kaygıları, Londra'nın anlayıp anlatmasını bekliyoruz" sözleriyle özetledi. 
     Türkiye'nin Irak konusundaki görüşlerine eskiden beri önem verdiklerini kaydeden Westmacott da, "Irak'la ilgili özel temsilcilerimizin hepsinin Ankara'yla konuşmasını sağladık. Stratejik diyaloğun korunması için Korütürk de Londra'da yönetimin etkili isimleriyle görüştü" dedi. 
     
     Kürtleri uyardık 
     Kerkük konusunda Türkiye'nin endişelerinin bilincinde olduklarını kaydeden Westmacott, "Kürtlerle düzenli diyaloğumuz da var. Onlara Irak'ın bütünlüğünü bozacak, geçici yasanın kurallarını ihlal edecek şeyler yapmamalarını söyledik" diye konuştu. 
     Yürürlükte olan geçici temel yasaya göre, Irak'ta hiçbir grubun anayasayı tek başına değiştirmesinin mümkün olmadığını, diğer grupların veto hakkı bulunduğunu anımsatan Westmacott, şunları söyledi 
     "Kerkük gibi tartışmalı bölgelerin durumunun tüm diğer siyasi süreç bittikten sonra ele alınması kuralı var. Bu yasa, sadece başkanlık konseyinin büyük çoğunlukla uzlaşması sayesinde değiştirilebilir. Üç grubun her birinin veto hakkı var. Her kesime karşı koruma var. Bir grubun geçici yasayı tek başına değiştirmesi zor." 
     
</TEXT>
</DOC>
