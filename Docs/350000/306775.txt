<DOC>
<DOCNO> 306775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonspo13.html </URL>
<DATE> 2005/01/15/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Avrupa Erkekler Basketbol Şampiyonası'nda Türkiye B Grubu'nda 
</HEADLINE>
<TEXT>

     Sırbistan-Karadağ'da 15-25 Eylül tarihleri arasında düzenlenecek 34. Avrupa Erkekler Basketbol Şampiyonası finallerinin kura çekimi yapıldı. 
     Belgrad'daki Sava Center'de yapılan kura çekimine 2. torbadan katılan Türkiye, B Grubu'nda Litvanya, Hırvatistan ve Bulgaristan ile eşleşti. 
     
     Kura çekimi sonunda diğer gruplar da şöyle oluştu 

     A Grubu Rusya, Almanya, İtalya, Ukrayna. 
     C Grubu Slovenya, Fransa, Yunanistan, Bosna Hersek. 
     D Grubu Letonya, Sırbistan-Karadağ, İspanya, 2. eleme turundan gelecek takım. 
     Finaller, Sırbistan-Karadağ'ın başkenti Belgrad ile Novi Sad, Podgorica ve Vrsaç kentlerinde gerçekleştirilecek. 
     Türkiye, geçen yıl eylül ayında yapılan grup eleme maçlarını yenilgisiz lider tamamlayarak finallere katılmaya hak kazanmıştı. 
     
     ELEME GRUBU 

     Finallerde mücadele edecek son takımın belirleneceği eleme grupları kuraları da çekildi. 
     9 ülkenin 11-13 Eylül tarihleri arasında Belgrad'da yapacağı 2. eleme turu için gruplar şöyle oluştu 
     A Grubu Estonya, Çek Cumhuriyeti, Polonya. 
     B Grubu Belçika, İsrail, Hollanda. 
     C Grubu Portekiz, Macaristan, İsveç. 
     Eleme maçları sonunda 1. olacak takım, 34. Avrupa Erkekler Basketbol Şampiyonası finalleri D Grubu'nda Letonya, Sırbistan-Karadağ ve İspanya ile mücadele edecek. 
     
     AY-YILDIZLILAR, İLK MAÇINDA LİTVANYA İLE KARŞILAŞACAK 

     Sırbistan-Karadağ'da 15-25 Eylül tarihleri arasında düzenlenecek 34. Avrupa Erkekler Basketbol Şampiyonası Finalleri'nde B Grubu'nda mücadele edecek Türkiye, grup maçlarını Podgorica kentinde yapacak. 
     A Milliler, gruptaki ilk maçında Litvanya ile karşılaştıktan sonra, sırasıyla Bulgaristan ve Hırvatistan ile mücadele edecek. 
     Belgrad Sava Center'daki kura çekimine katılan A Milli Takım Antrenörü Bogdan Tanjeviç, zor bir gruba düştüklerini belirterek, ''Litvanya ile yapacağımız ilk maç çok önemli. Statü gereği grupta ilk sırayı almamız lazım'' dedi. 
     Milli Takımlar Genel Menajeri Doğan Hakyemez de kura çekimi sonrası yaptığı açıklamada, zorlu bir grupta mücadele edeceklerini ifade ederek, şunları söyledi 
     ''Litvanya çok iyi ve bize ters gelen bir takım. Hırvatistan da güçlü bir ekip. Bulgaristan ise grubun en zayıf takımı. Grup maçlarını kesinlikle ilk sırada tamamlamamız lazım. Grubu 2 ve 3'üncü sırada tamamlayacak ekipler, ev sahibi Sırbistan-Karadağ'ın da bulunduğu D Grubu'nun 2 ve 3'üncüsü ile çapraz eşleşerek tur mücadelesi verecek.'' 
     
     ŞAMPİYONANIN AÇILIŞ MAÇINDA HIRVATİSTAN İLE BULGARİSTAN KARŞILAŞACAK 

     Sırbistan-Karadağ'da, 15-25 Eylül tarihleri arasında düzenlenecek 34. Avrupa Erkekler Basketbol Şampiyonası Finalleri'nde Türkiye, grubundaki ilk maçını Litvanya ile 16 Eylül tarihinde yapacak. 
     Ay-yıldızlılar, finallerdeki 2. maçını 17 Eylül'de Bulgaristan ile son maçta ise Hırvatistan ile 18 Eylül tarihinde karşı karşıya gelecek. 
     16 takımın 4 grupta karşılaşacağı finallerde, Türkiye'nin de yer aldığı B Grubu takımlarından Hırvatistan ve Bulgaristan, 16 Eylül'de şampiyonanın açılış maçını oynayacak. 
     
</TEXT>
</DOC>
