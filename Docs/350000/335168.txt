<DOC>
<DOCNO> 335168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonsiy02.html </URL>
<DATE> 2005/04/20/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Maliye Bakanı Unakıtan İçkiye ÖTV indirimi yok 
</HEADLINE>
<TEXT>

     Maliye Bakanı Kemal Unakıtan, alkollü içkilere uygulanan ÖTV ve KDV oranlarında indirim yapılmayacağını bildirdi. 
     Maliye Bakanı Kemal Unakıtan, CHP Antalya Milletvekili Feridun Baloğlu'nun soru önergesine verdiği yanıtta, "sahte rakı üretiminin, vergisini dürüst bir şekilde ödemekte olan mükellefler tarafından yapılmasının mümkün olmadığını" savundu. Unakıtan, "Ayrıca sahte rakı üretimi, 2002 yılında yürürlüğe giren ÖTV Kanunu'ndan önce de var olan bir husus olup kamu sağlığını ilgilendiren bu olayla, bu ürüne uygulanan vergi oranları ilişkilendirilmemelidir" dedi. 
     Unakıtan, vergi oranlarının indirilmesinin dolandırıcılık olaylarını sona erdirmeyeceğini de ileri sürdü. 
     Kemal Unakıtan, ÖTV'nin AB direktiflerine uygun olarak, bira, şarap ve etil alkol içeren içeceklerde farklı ölçülere göre maktu tutarlar üzerinden alındığını anlattı. Unakıtan, "Kamu finansman dengesinin sağlanması ve bütçe performansının sürdürülmesi amacıyla, alkollü içkilerde uygulanan ÖTV ve KDV oranlarında indirim yapılması düşünülmemektedir" açıklamasını yaptı. 
     Söz konusu ürünlerden alınan maktu ÖTV tutarları 1 Şubat 2005'ten geçerli olmak üzere çıkarılan bir Bakanlar Kurulu kararıyla yüzde 7.4 ile yüzde 118.6 oranları arasında artırılmıştı. Bu artışa karşın, bu yılın ilk 3 ayında sigara ve içkiden tahsil edilen ÖTV tutarları, geçen yıla göre yüzde 3.4 oranında azaldı. 
     Unakıtan, aynı ürün kategorisinde yer almasına karşın rakı için belirlenen asgari maktu vergi tutarının, viski, cin, votka, likör gibi mallar için belirlenen vergiden daha düşük olduğunu bildirdi. Kemal Unakıtan, ihraç edilen alkollü içkilerde, KDV ve ÖTV alınmadığını da anımsattı. 
     
</TEXT>
</DOC>
