<DOC>
<DOCNO> 309735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/ekonomi/eko07.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yabancı ilgisi artıyor' 
</HEADLINE>
<TEXT>



Devlet Bakanı Ali Babacan, "Türkiye'nin 2020 yılındaki Avrupa vizyonu içinde yer alması, Türkiye'nin AB vizyonu içinde ne derece önemli bir geleceğe sahip olduğunu gösterir" dedi. Dünya Ekonomik Forumu DEF çerçevesinde Davos'ta bulunan Babacan, DEF'in Türkiye'nin sesini çok daha etkili şekilde duyurabilmesi açısından çok önemli bir ortam olduğunu söyledi. 
Yabancı sermaye açısından Türkiye'de en çok merak edilen konunun, uzun vadeli siyasi ve ekonomik istikrar olduğunu vurgulayan Babacan, bu çerçevede AB'nin, Türkiye'nin uzun vadeli istikrarını garanti altına almak bakımından son derece önemli olduğunu bildirdi. TMSF Başkanı'nın da Davos'ta bulunduğunu hatırlatan Babacan, Özelleştirme İdaresi ile TMSF'nin elindeki varlıkları yabancı yatırımcılara anlattıkları ölçüde daha iyi şartlarda satış yapabileceklerini belirtti. Babacan, önümüzdeki günlerde Türkiye'ye daha çok yabancı yatırımcı ilgisinin olacağını vurguladı. 


</TEXT>
</DOC>
