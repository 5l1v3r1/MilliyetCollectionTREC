<DOC>
<DOCNO> 311610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sondun08.html </URL>
<DATE> 2005/02/02/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Almanya'da aşırı sağ partiyi kapatmak için yeni çaba 
</HEADLINE>
<TEXT>

     İhsan DÖRTKARDEŞ DHA 

      ALMANYA'da aşırı sağcı Nasyonal Demokrat Parti'nin kapatılmasıyla ilgili tartışmalar alevlenirken, partinin yasaklanmasına ilişkin Anayasa Mahkemesi'ne yeni bir başvuru yapılması gerektiği belirtildi. 
     Saksonya Eyalet Parlamentosu'nda, Auschwitz toplama kampı kurbanları anısına yapılan saygı duruşuna Nasyonal Demokrat milletvekillerinin katılmaması ve Dresden'in müttefik kuvvetler tarafından bombalanmasını Bombalı soykırım' olarak nitelendirmeleri, aşırı sağcı Nasyonal Demokrat Parti'nin kapatılması tartışmalarını alevlendirdi. 
     Alman DW Radyosu'nun haberine göre, Karlsruhe'deki Anayasa Mahkemesi'nin Başkanı Hans-Jürgen Papier, Nasyonal Demokrat Parti'nin kapatılmasıyla ilgili bir başvurunun olumlu sonuçlanma olasılığı bulunabileceğini ima etmesi sürpriz olarak karşılandı. 
     İktidarın küçük ortağı konumundaki Yeşiller Partisi'nin Eşbaşkanı Claudia Roth, Nasyonal Demokrat Parti'nin yasaklanması ile ilgili tartışmaların çok itinalı yürütülmesi gerektiğini vurguladı. Aşırı sağcı partinin kapatılması konusundaki imkanların sonuna kadar araştırılmasını isteyen Başbakan Schröder'e katıldığı belirten Roth, "Nasyonal Demokratlar'ın yasaklanmasına ilişkin davanının ikinci kez olumsuz sonuçlanması kadar vahim bir olay düşünemiyorum'' diye konuştu. 
     Hür Demokrat Parti'nin Genel Başkanı Guido Westerwelle, aşırı sağcılarla mücadelenin siyasi alanda yürütülmesi gerektiğini, ilk kapatma davasının olumsuz sonuçlandığını, böyle bir durumun tekrarı halinde bunun radikal sağı birleştirici ve güçlendirici bir etki yapmasından endişe ettiğini açıkladı. 
     Almanya'da 4 yıl önce, Federal Meclis ve Eyalet Temsilciler Meclisi'nin ortak girişimleriyle, Nasyonal Demokrat Parti'nin kapatılması için Alman Hükümeti'nce Anayasa Mahkemesi'ne yapılan başvuru sonuçsuz kaldı. Parti yönetiminden kendilerini Neonazi' olarak tanımlayan üst düzey bazı kişilerin, istihbarat örgütü Anayasayı Koruma Teşkilatı'na bilgi veren bağlantı adamları oldukları ortaya çıkınca dava 2003 yılında durduruldu. 
     Almanya'nın Kiel kentinde yayınlanan Kieler Nachrichten' gazetesi, an aşırı sağcı partinin varlığını zararsız göstermeye çalışan siyasi yetkilileri suçladı. 
     Münih'te yayınlanan Abendzeitung' gazetesi ise Alman Nasyonal Demokrat Parti'sine yasak getirilmemesi gerektiğini savunurken, şunları yazdı 
     "Aslında aşırı sağcı Alman Nasyonal Demokrat Parti'nin yasaklanmasının önündeki engel, daha önce bu parti mansuplarından birkaçının devletçe ajan olarak kullanılması ve siyasi yetkililerin onları şimdi koruma altına almak istemeleri. Anayasa Mahkemesi bu konuya el attı ve devletin tutumun değiştirilmesi gerektiğini söyledi. Mahkemenin söylemi ciddi adımların atılması için cesaret verici olarak değerlendirilip, devletin yaptığı hatayı ortadan kaldırmaya yarayabilir.'' 
     
</TEXT>
</DOC>
