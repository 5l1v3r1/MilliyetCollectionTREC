<DOC>
<DOCNO> 318850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonsiy12.html </URL>
<DATE> 2005/02/26/ </DATE>
<TIME> 20.11 </TIME>
<AUTHOR>  </AUTHOR>
<HEADLINE>
Çevre ve Orman Bakanı Pepe İzmit'te... 
</HEADLINE>
<TEXT>

     Çevre ve Orman Bakanı Osman Pepe, Kocaeli'nde yayınlanan Kocaeli Gazetesi'nin yılın başarılı seçilen kişi ve kurumları için düzenlediği ''Doruktakiler 2004'' ödül törenine katıldı. 
     Grand Yükseliş Otel'de düzenlenen törende konuşan Bakan Pepe, Kocaeli Gazetesi'ni organizasyon için kutladığını söyledi. 
     Kocaeli'nin ülkenin ekonomisinin yüzde 20'sini sırtladığını ifade eden Pepe, şöyle konuştu 
     ''Kocaeli her gün potansiyel güzelliklerine yenisini katıyor. Kocaeli, tarım kenti Sakarya'nın baskısını ve İstanbul'a yakın olmasının sıkıntısını hissediyor. Esnafı, sanayicisi, köylüsü çoğu zaman hayıflanıyor. Bunlar hayıflanacak değil mutlu olunacak güzelliklerdir. İstanbul bu kadar yakın olmasaydı, Kocaeli İstanbul'un taşan yükünü enerjisini kucaklayamazdı. 
     Ülkenin dört bir yanından buraya insanlar geldi. Gelenler bu kente gücünü enerjisini birikimini getirmiş ama en önemlisi yüreğini getirmiştir. Bu çok renkliliğin, enerjikliğin birarada toplanması bu şehri ayağa kaldırmıştır. Bu da Türkiye'nin güzelliğidir.'' Büyükşehir Belediye Başkanı İbrahim Karaosmanoğlu da gazetenin bu tür organizasyon düzenlemesinin kentin kalkınmasına katkı sağladığını söyledi. 
     Kocaeli Gazetesi Genel Müdürü Erkan Ünal ise ''Doruktakiler'' organizasyonunun kentte her alandaki insanları kaynaştırdığını belirtti. 
     
     ''ÖDÜLLER SEMBOLDÜR'' 
     Kocaeli Gazetesi tarafından Bakan Pepe'ye Kartepe Kış Sporları Merkezi'nin bitirilmesindeki katkısı dolayısıyla ödül verilmek istendi. Ancak Bakan Pepe ödülü kabul etmeyerek, ''Ödüller semboldür, en büyük ödülü halk verir. Önemli olan halkın gönlünde taht kurmaktır. Kartepe Projesi AK Parti'nin projesidir. Ben de bakan olarak koltuğa oturduğum günden bu yana projeyi takip ettim. Bu ödül plaketini halka armağan ediyorum'' diye konuştu. 
     Yılın Bürokratı seçilen Kocaeli Valisi Erdal Ata ise ödülünü alırken, ''Yıllardır beklenen projenin bitirilmesinde katkım olduğu için mutluyum ancak bu projenin gerçek mimarı Sayın Pepe'dir'' dedi. 
     Törende daha sonra, 15 ayrı dalda yılın başarılı seçilen kişi ve kurumlarına ödülleri Bakan Pepe tarafından verildi. 
     
</TEXT>
</DOC>
