<DOC>
<DOCNO> 320718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonsiy16.html </URL>
<DATE> 2005/03/04/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Ankara'da kritik toplantı... Türkiye-AB Troyka zirvesi 7 Mart'ta... 
</HEADLINE>
<TEXT>

     Türkiye'nin AB sürecinde 17 Aralık zirvesinden sonraki gelişmeler hafta başında Ankara'da yapılacak Türkiye-AB Troyka toplantısında ele alınacak. 
     Dışişleri Bakanlığı'ndan yapılan açıklamada, Türkiye-AB Troyka toplantısının 7 Mart Pazartesi günü bakanlar düzeyinde Ankara'da yapılacağı belirtilerek, troyka toplantılarının Türkiye'nin adaylık statüsünün teyit edildiği Helsinki zirvesinden bu yana her dönem başkanlığında en az bir kez düzenlendiği hatırlatıldı. 
     Toplantıya, AB Troykası olarak AB Dönem Başkanı Lüksemburg'u temsilen Dışişleri Bakanı Jean Asselborn ile bundan sonraki dönem başkanı İngiltere'nin Avrupa İşlerinden Sorumlu Devlet Bakanı Denis MacShane, AB Komisyonu'nu temsilen ise Genişlemeden Sorumlu Komisyon Üyesi Olli Rehn ile Konsey'den üst düzey yetkililer katılacak. 
     Dışişleri açıklamasında, şunlar belirtildi ''Anılan toplantı, 17 Aralık 2004 tarihli AB devlet ve hükümet başkanları zirvesinde ülkemizle 3 Ekim 2005 tarihinde tam üyelik müzakerelerine başlanılması kararı alınması sonrasında bu tarihe kadar olan zamanın iki taraf açısından da en iyi şekilde değerlendirilebilmesi bağlamında bir görüş alışverişi ortamı sağlayacak olması bakımından önemli bir fırsat teşkil etmektedir. 
     Toplantıda, AB'nin ülkemizle tam üyelik müzakerelerine başlayacağı 3 Ekim 2005 tarihine giden dönemde siyasi kriterler ve uygulama açısından tarafımızdan gerçekleştirilmekte olan çalışmalar hakkında bilgi sunulacak ve Komisyon'un ülkemiz için hazırlayacağı Gözden Geçirilmiş Katılım Ortaklığı Belgesi, Müzakere Çerçevesi ile Sivil Toplumlar Arasında Siyasi ve Kültürel Diyalog belgelerine, tarama sürecine ve nihayet müzakerelerin işleyişine ilişkin konular ele alınacaktır. Öte yandan, tarafları ilgilendiren bölgesel ve uluslararası konularda görüş alışverişinde bulunulacaktır.'' Açıklamada, Dışişleri Bakanı ve Başbakan Yardımcısı Abdullah Gül'ün Türkiye-AB Troykası Bakanlar Toplantısı için gelecek olan Lüksemburg Dışişleri Bakanı Jean Asselborn ile 6 Mart 2005 tarihinde, AB konuları başta olmak üzere, iki ülkeyi ilgilendiren bölgesel ve uluslararası konularda ikili bir görüşme yapacağı bildirildi. 
     AB Komisyonu'nun Genişlemeden Sorumlu Üyesi Olli Rehn'in bu vesileyle 7-8 Mart 2005 tarihlerinde resmi ziyarette bulunacağı belirtilerek, şunlar kaydedildi 
     ''Bu ziyaret, esasen ilk olarak geçtiğimiz sonbaharda İstanbul'da düzenlenen Avrupa Parlamentosu Yeşiller Grubu'nun Çalıştayı vesilesiyle ülkemize gelmiş bulunan Komiser Rehn'in, resmi nitelikteki ilk ziyareti olması bakımından ayrı bir önem taşımaktadır. 
     Ziyaret vesilesiyle Komiser Rehn, 6 Mart günü Sayın Bakanımız ile bir görüşme gerçekleştirecek, 7 Mart günü ise Türkiye-AB Troykası Bakanlar Toplantısı akabinde sırasıyla CHP Genel Başkanı Sayın Deniz Baykal ve TBMM Dış İlişkiler Komisyonu Başkanı Sayın Mehmet Dülger ile görüşecektir. Komiser Rehn ayrıca, Sayın Başbakanımız tarafından kabul edilecektir. 
     Komiser Rehn 8 Mart Salı günü İstanbul'a geçerek, çeşitli temaslarda bulunacak ve aynı gün ülkemizden ayrılacaktır. 
     Komiser Rehn'in ülkemizde geniş bir yelpaze içinde gerçekleştireceği temasların, yakın bir zamanda AB ile tam üyelik müzakerelerine başlayacak olan Türkiye'yi yakından tanıması ve ilk elden bilgi sahibi olması açısından yararlı olacağı değerlendirilmektedir.'' 
     
</TEXT>
</DOC>
