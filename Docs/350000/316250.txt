<DOC>
<DOCNO> 316250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/dunya/adun.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumları çıldırtan gezi 
</HEADLINE>
<TEXT>


Kuzey Kıbrıs'ın ekonomik izolasyonunun kırılması amacıyla resmi nitelikteki Amerikan ticaret heyetinin KKTC'yi ziyaret etmesi ve bu arada Ercan Havaalanı'nı kullanması, Rumları çileden çıkardı 

Sefa Karahasan - Lefkoşa 


Türkiye'de faaliyet gösteren 12 Amerikan şirketinin temsilcilerinden oluşan bir Amerikalı işadamı heyeti, iş olanaklarını araştırmak amacıyla dün KKTC'ye günübirlik bir ziyarette bulunurken, Rumlar ABD'ye ateş püskürdü. 
Ticari boyutundan ziyade KKTC'nin izolasyonunu kırma yönünde dünyaya verdiği siyasi mesaj bakımdan önem taşıyan ziyaret çerçevesinde, ABD'nin Ankara Büyükelçiliği Ticaret Ataşesi Amer Kayani'nin eşlik ettiği heyet, Kıbrıs Türk Hava Yolları'nın KTH "Lefke" isimli uçağıyla Ercan Havaalanı'ndan KKTC'ye giriş yaptı. Rumlar bu duruma büyük tepki göstererek, ABD heyetini Kıbrıs'a "yasadışı" giriş yaparak düşmanca tavır sergilemekle suçladı. Rum basını, ABD heyetinin görüşeceği KKTC yetkilileri için de "sahte devletin temsilcileri" nitelemesinde bulundu. Gazeteler, özellikle ABD heyetinde ticaret ataşesinin yer almasını ve ziyarete resmi nitelik kazandırmasını eleştirdi. 

Washington'a protesto 
Rum Dışişleri Bakanı Yorgo Yakovu ziyareti, "Kıbrıs yasalarını ve BM Güvenlik Konseyi kararlarını ihlal eden adaletsiz bir hareket" olarak niteledi. Yakovu, ziyaretin yapılmaması için hem Kıbrıs'ta, hem de Washington'da girişimlerde bulunulduğunu ancak sonuç alınamadığını bildirdi. Ziyareti "kışkırtıcı" bulan ana muhalefet partisi DİSİ'nin Başkanı Nikos Anastasiadis, ABD Büyükelçiliği nezdinde protestoda bulunacağını açıkladı. Rum Meclisi Ticaret Komitesi Başkanı Lefteris Hristoforu ise ABD Büyükelçisi Michael Klosson'a gönderdiği mektupta, "Bu hareketiniz bizleri derinden yaraladı" dedi. 

Yerinde hareket 
ABD Dışişleri Bakanı'nın Avrupa'dan Sorumlu Yardımcısı Elisabeth Jones, 4 Yunanlı gazetecinin sorularını yanıtlarken, ABD'nin KKTC'nin tecritten kurutlması için çalışmaya devam edeceğini söyledi. 
Bankacılık, finans, danışmanlık, ilaç, kargo, taşımacılık, haberleşme ve yazılım sektörlerinde faaliyet gösteren ABD şirketlerinin temsilcileri, KKTC'deki temaslarında aynı sektörlerde faaliyet gösteren işletmelerin yetkilileriyle karşılıklı iş ilişkileri kurma imk nlarını görüştü. ABD heyeti, KKTC devlet ve hükümet yetkililerini ziyaret etmedi. 

Hristofyas Tanınma kartını kaybettik 

DIŞ HABERLER SERVİSİ 

Kıbrıs Rum koalisyon hükümetinin büyük ortağı AKEL'in Başkanı Dimitris Hristofyas, geçen yıl 17 Aralık'taki Avrupa Birliği AB Zirvesi'nde Türkiye tarafından tanınmayı sağlayacak kartı iyi oynayamadıklarını söyledi. 
CNN Türk'te dün yayımlanan Manşet programında Mehmet Ali Birand'ın sorularını yanıtlayan Hristofyas, "17 Aralık 2004'te Türkiye'nin bizi resmen tanıması için bastırdık, ancak Başbakan Erdoğan tepki gösterince AB bizi yalnız bıraktı. Sonuçta tanınma kartını kaybettik" dedi. 
Rum lideri Tasos Papadopulos'un veto hakkını kullanmadığını hatırlatan Hristofyas, "Şimdi Ankara neden Gümrük Birliği'nin Güney Kıbrıs'a genişletilmesinden kuşkulanıyor anlayamıyoruz. Zira bunun resmi bir tanıma olmadığı biliniyor. 17 Aralık'ta resmi tanınmayı kabul ettiremeyince böyle sulandırılmış bir formül bulundu" diye konuştu. Hristofyas, sorunun Türkiye'nin AB üyeliğine kadar çözümsüz kalması halinde birleşmenin hayal olacağını söyledi. 


</TEXT>
</DOC>
