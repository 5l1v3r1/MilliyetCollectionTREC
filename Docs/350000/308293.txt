<DOC>
<DOCNO> 308293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sontur22.html </URL>
<DATE> 2005/01/21/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Kurban derilerini toplayan THK, geçen seneki rakamı aşmayı hedefliyor 
</HEADLINE>
<TEXT>

     Kurban derilerini toplamada ciddi bir problem yaşamayan Türk Hava Kurumu THK , geçen yılki 1 milyon 200 bin rakamını aşmayı hedefliyor. 
     Alınan bilgiye göre, 2860 Sayılı Yardım Toplama Esas ve Usulleri Hakkındaki Kanun uyarınca kurban derisi toplamada tek yetkili olan THK, genel merkez ve Türkiye genelindeki 600 şubesiyle bu görevini yerine getirmeye çalışıyor. Her şube, ortalama 20 personel ve 15 araçla kesilen kurban derilerini topluyor. 
     Ülke genelindeki olumsuz hava koşulları nedeniyle çalışmalarını zaman zaman güç koşullarda sürdüren görevliler, kurum dışında deri toplanması konusunda ciddi bir problemle karşılaşmadı. Yetkililer, toplanan kurban derisi sayısında geçen yılki 1 milyon 200 bin rakamını geçmeyi bekliyor. 
     THK dışında kurban derisi ve bağırsağı toplayanlar hakkında 2860 sayılı ''yardım toplama'', 5442 sayılı ''İl İdaresi'' kanunları ve 2872 sayılı ''Çevre Kanunu''nun ilgili hükümlerince yasal işlem yapılacağı belirtildi. 
     Toplanan derilerden elde edilecek gelirin yüzde 50'si Sosyal Yardımlaşma ve Dayanışma Vakfı, yüzde 40'ı Türk Hava Kurumu, yüzde 4'ü Kızılay, yüzde 3'ü Sosyal Hizmetler ve Çocuk Esirgeme Kurumu'na, yüzde 3'ü Diyanet İşleri Başkanlığı'na verilecek. 
     
</TEXT>
</DOC>
