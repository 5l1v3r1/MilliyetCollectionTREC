<DOC>
<DOCNO> 336678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/soneko44.html </URL>
<DATE> 2005/04/25/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Ralf Schumacher F1 Türkiye ayağını heyecanla bekliyoruz 
</HEADLINE>
<TEXT>

     Panasonic Toyota takımı pilotu Ralf Schumacher, Formula 1 yarışının Türkiye'de olmasını çok heyecanla beklediklerini bildirdi. 
     Panasonic'in plazma ve LCD pazarındaki yeni ev konsepti Viera, Panasonic Toyota takımı pilotu Ralf Schumacher'in katılımıyla İstanbul'da basın toplantısıyla tanıtıldı. 
     Schumacher, tanıtımda soruları yanıtlarken, Türkiye'ye ilk kez geldiğini, yarışın yapılacağı Ağustos ayında daha fazla görme imkanı olacağını söyledi. Ralf Schumacher, dünyadaki ilk Panasonic etkinliği için İstanbul'da ve Türkiye'de bulunmaktan mutlu olduğunu belirtti. 
     Formula 1'in Türkiye'de olmasını çok heyecanla beklediklerini ifade eden Ralf Schumacher, ''Yeni bir parkur olması bizi heyecanlandırıyor. Türk insanının da Formula 1 ile ilgilenip ilgilenmediğini bu ilk yarışta görmüş olacağız. Ama görünen o ki ilgi var. Türkiye Formula 1 ile ilgileniyor gibi görünüyor'' dedi. 
     Toyota Panasonic işbirliğinin kendileri için çok önemli olduğunu kaydeden Ralf Schumacher, Formula 1 sporlarında teknoloji, elektronik kullanımının önem arz ettiğini, teknolojinin yarışlarda perfomanslarını etkilediğini anlattı. 
     Formula 1'in bugün spor anlamında geliştiğini belirten Ralf Schumacher, Türkiye'de başlayacak Formula 1 yarışlarıyla ilgili bir soru üzerine de, ''Kimimiz pisti gördük, kimimiz çizimlerini gördü. Ben pistin mimarı ile konuştum. Pistin inişli çıkışlı olması ve yokuşlardan sonra virajların olmasından da heyecan duyuyorum'' dedi. 
     Formula 1 yarışlarıyla ilgili planının sezon ortasına doğru ilk 3'ü paylaşmak olduğunu ancak, Imola pistinin kendilerini biraz zorladığını ifade eden Ralf Schumacher, ''Bundan sonra Barcelona ve Monaco yarışları var. Parkur düzeleceği için ilk 3'te olacağım'' diye konuştu. 
     
     ''6 YAŞINDAN BERİ SÜRÜCÜYÜM'' 
     ''Yarışa ilk çıkış anında ne hissediyorsunuz '' şeklindeki soru üzerine, Ralf Schumacher, 6 yaşından beri sürücü olduğunu belirterek, yarışa ilk çıkış anında rahat olduğunu kaydetti. Ralf Schumacher, ''Geçen yıl geçirdiğim kazada 3 ay yarışlardan uzak kaldım. O süreçte yarışları seyrederken gerçekten arabanın içinde olmak istedim'' diye konuştu. 
     Toyota Panasonic takımında çalışmanın çok iyi olduğunu, kendisinin Japon kültürüne çok uzak olmadığını, Japonya'da da yaşadığını aktaran Ralf Schumacher, ''Takımda kadro içinde Almanlar da var. Her iki ülkenin insanı ile çalışmak benim için yabancı değil, yabancılık çekmiyorum'' dedi. 
     Ralf Schumacher, ''Japonlar disiplinleri ile ünlü, sizin için disiplin ne ifade ediyor '' sorusunu da şöyle yanıtladı 
     ''Sadece Japonlar değil Almanlar da disiplinli. Zaten Formula 1 çok disiplinli bir spor. Her ülke bu disiplini yaşamak zorunda. Ancak Japonların belli bir mantığı ile çalışmak çok yararlı. Yavaş gelişme gösteriyoruz ama ne yaptığımızı biliyoruz.'' Yarışlarda kuru havayı tercih ettiğini, yağmurlu havada yarışmayı sevdiğini belirten Ralf Schumacher, ''Yağmurlu havanın dezavantajı yağmurun ne zaman yağacağını, ne zaman yağmayacağını bilmiyorsunuz. Bu da tabii güçlük çıkarıyor'' dedi. 
     Ralf Schumacher, ''Yarışlarda abinize Michael Schumacher karşı otomobili çok yumuşak kullandığınız söyleniyor'' şeklindeki ifade üzerine, ailesiyle ilgili soruları yanıtlamayacağını bildirdi. 
     Formula 1'de toplam perfomansı belirleyen unsurun ne olduğunun sorulması üzerine de, takım çalışmasının önemli olduğunu vurgulayan Ralf Schumacher, ''Formula'da da Panasonic'te de toplam performansı belirleyen takım çalışmasıdır'' dedi. 
     
</TEXT>
</DOC>
