<DOC>
<DOCNO> 313383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun01.html </URL>
<DATE> 2005/02/08/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
TBMM başkanı Arınç Bakü'de... 
</HEADLINE>
<TEXT>

     Azerbaycan Cumhurbaşkanı İlham Aliyev resmi bir ziyaret için bu ülkede bulunan TBMM Başkanı Bülent Arınç ve beraberindekiler onuruna bir akşam yemeği verdi. 
     Cumhurbaşkanlığının özel lokantası Jakonta'da verilen yemek yaklaşık 2 saat sürdü. 
     Alınan bilgiye göre, yemekte konuşan Azerbaycan Cumhurbaşkanı Aliyev, Türkiye ile Nahcıvan arasında açılan Dilucu sınır kapısında her iki tarafın ticaretini kolaylaştıracak tedbirler alınmasını istedi. Azerbaycan ile Nahcıvan arasında kara bağlantısı bulunmadığını hatırlatan Aliyev, Nahcıvan'da yaşayanlar ile Iğdır'da yaşayanlar arasında akrabalık bağı bulunduğunu belirterek, burada yaşayan insanlara yardım edilmesini istedi. 
     Bu yardımların bölgeden göçü de engelleyeceğini anlatan Aliyev, Türkiye'nin bu bölgede de, diğer bölgelerde olduğu gibi sınır ticaretini geliştirmesini ve gümrüklerde birtakım kolaylıklar sağlamasını istedi. 
     Aliyev ayrıca Nahcıvan'da kurmaya çalıştıkları şeker fabrikasına Türkiye'nin yardım etmesini ve burada kurulacak fabrikada Iğdır'da yetiştirilen şeker pancarının da işlenmesini önerdi. 
     Yemekte konuşan diğer Azeri yetkililer de Iğdır'dan Nahcıvan'a yapılan ve 24 saati geçen ziyaretlerde alınan 50 dolarlık konut fonu kesintisinin kaldırılmasını istediler. 
     
     YUKARI KARABAĞ SORUNU 

     Yemekte Azerbaycan'ın bölge ülkeleri ile olan ilişkileri gündeme gelirken, Ermenistan tarafından işgal edilen Yukarı Karabağ sorununun da konuşulduğu öğrenildi. 
     Azerbaycan Cumhurbaşkanı İlham aliyev, topraklarının işgalden kurtarılması için verdikleri mücadelede yalnız bırakılmamalarını ve bu konuda kendilerine destek olunmasını istedi. 
     Bu arada bir Azerbaycan milletvekili de Türk cumhuriyetleri arasında ''İstanbul Türkçesinin ortak dil olarak kullanılmasını'' önerdi. 
     Türk Cumhuriyetlerinin birbirleriyle resmi yazışmalarında Rusçayı kullanmaya devam ettiklerini hatırlatan milletvekili, her ülkenin kendi dilini muhafaza etmesini, birbirleriyle resmi ilişkilerinde İstanbul Türkçesini ortak dil olarak kullanmalarını önerdi. 
     TBMM Başkanı Bülent Arınç da Ermenistan'ın Azerbaycan topraklarını işgalinin AB organları ve BM'de gündeme geldiğini ve Ermenistan'ın işgal ettiği topraklardan çekilmesi için kararlar alındığını hatırlatarak, bütün bunlara karşı işgalin sürdüğünü ve 1 milyondan fazla insanın kaçkın olarak zor şartlarda yaşadığını söyledi. 
     Dünyanın çeşitli bölgelerinde yaşanan buna benzer olaylara duyarlı olan dünya kamuoyunun bu konuda sessiz kalmasının da düşündürücü olduğunu ifade eden Arınç, Türkiye'nin bu konuda Azerbaycan'a her türlü destiği verdiğini hatırlattı. 
     Arınç, TBMM'nin Azerbaycan tarafının talepleri konusunda üzerine düşenleri yapacağını, hükümeti ilgilendiren konuları da Başbakan'a ve diğer hükümet yetkililerine ileteceğini söyledi. 
     
</TEXT>
</DOC>
