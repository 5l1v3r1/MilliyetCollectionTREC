<DOC>
<DOCNO> 342877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/spor/spo13.html </URL>
<DATE> 2005/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ordu'ya bomba düştü 
</HEADLINE>
<TEXT>


Orduspor - Eskişehirspor maçı olaylar yüzünden tatil edildi. Koridorda saldırıya uğrayan konuk takım oyuncuları 2. yarıya çıkmazken, bir polis bıçaklandı. Maçla ilgili kararı federasyon verecek 


İkinci Lig B Kategorisi B Grubu lideri Orduspor ile Eskişehir arasında oynanan maçta olaylar çıktı. İlk yarıyı 2-1 önde bitiren konuk futbolcular soyunma odasına giderken, koridorda saldırıya uğradı. Arbedede Eskişehirspor antrenörüne kafa atıldı, futbolcular ise dövüldü. Bu sırada konuk oyunculara silah gösterildiği iddia edilirken bir polis bıçaklandı. Olaylar sonrası Eskişehirspor can güvenliği olmadığı gerekçesiyle sahaya çıkmak istemedi. Hakem Cüneyt Çakır alınan tedbirlerin ardından güvenliğin sağlandığını beliterek 4. hakemini Eskişehirspor soyunma odasına yolladı. Ancak Kırmızı - Siyahlılar ikinci yarıya çıkmayı kabul etmedi. Hakem Çakır bunun üzerine maçı tatil etti. Maçla ilgili son kararı hakem ve gözlemci raporlarına göre Futbol Federasyonu verecek. Federasyonun alabileceği kararlar şöyle 1- Ordu hükmen mağlup. 2- Ordu hükmen mağlup ve 3 puan silinecek. 3- Eskişehir hükmen mağlup. 4- Maç kaldığı yerden devam. 5- Maç yeniden oynanacak. Gençlerbirliği ASAŞ ise Kartalspor'u 2-1 yenerek liderliğe yükseldi. Gelecek haftaki Şekerspor maçında 3-0 hükmen galip sayılacak olan ASAŞ şampiyonluk için avantaj sağladı. 


</TEXT>
</DOC>
