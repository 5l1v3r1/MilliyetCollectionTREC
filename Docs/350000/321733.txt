<DOC>
<DOCNO> 321733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/yazar/bila.html </URL>
<DATE> 2005/03/08/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Erdoğan-Baykal buluşması 
</HEADLINE>
<TEXT>


Başbakan Recep Tayyip Erdoğan ile CHP lideri Deniz Baykal bugün Meclis'te görüşecekler. Buluşma Baykal'ın talebiyle gerçekleşiyor. 
Konu, Ermeni iddialarına karşı ortak bir girişimde bulunmak. 
CHP lideri Baykal, Başbakan Erdoğan'a, TBMM'de ortak bir karar alıp İngiltere Avam Kamarası'na Ermeni soykırımı iddialarıyla ilgili başvuruda bulunmayı önerecek. Bu önerisinin detaylarını da Başbakan'a bir mektupla iletecek. 
Başbakan Erdoğan da kabul ederse, TBMM'nin İngiltere Avam Kamarası'na yapacağı başvurunun özünü, Ermeni iddialarına kaynaklık eden,"mavi kitap" olarak bilinen Arnold Toynbee tarafından derlenmiş, "Osmanlı Devleti'nin Ermenilere Karşı Muamelesi 1915-1916" isimli kitap oluşturuyor. 
Baykal'ın önerisi kabul edilirse, TBMM, İngiltere'den bu kitabın, savaş yıllarında propaganda amacıyla yazılmış, bilimsellik taşımayan, psikolojik savaş amaçlı bir kitap olduğunu kanıtlanması için yardımcı olmasını talep edecek. 
Baykal'ın böyle bir öneri geliştirmesinin nedeni, İngiltere'nin aynı dönemde Almanlar aleyhine benzeri iddialarla çıkarılan bir kitap hakkında, gerçeği yansıtmadığı, sadece psikolojik savaş amacıyla yazılmış bir propaganda kitabı olduğu yönünde açıklama yapmış olması. Savaş bittikten sonra Almanya'nın bu kitap hakkındaki başvurusu üzerine 1924 yılında dönemin Dışişleri Bakanı Chamberlain, Avam Kamarası'ndaki konuşmasında kitabın propaganda için yazıldığını açıklamış. 
Baykal'ın aynı yöntemle TBMM'nin İngiltere'ye başvurmasını istemesinin nedeni bir örneğinin yaşanmış olması... 
CHP lideri, bu konunun bilim adamlarınca araştırılması için ortak bir komisyon kurulmasını da isteyecek. 
Emekli büyükelçi CHP İstanbul Milletvekili Şükrü Elekdağ, kurulacak ortak bir bilim komisyonuna Türk ve Ermeni tarafların katılmasını, Türkiye, Ermenistan, Rusya, Almanya, Fransa ve ABD arşivleri ile Boston'daki Zoryan Enstitüsü arşivlerinin de inceleme kapsamına alınmasının yararlı olacağını ve bir "noter" gibi işlev görmek üzere UNESCO'nun görev üstlenebileceğini vurguluyor. 

Siyasi hüküm 
CHP lideri Baykal, dünkü görüşmemizde söz konusu girişiminin nedenlerini anlatırken de şu değerlendirmeyi yaptı 
"Ermeni iddiaları hiçbir bilimsel kanıta, saptamaya dayanmayan siyasi hükümler biçiminde gündemde tutuluyor. Son zamanlarda da bu çabalarda büyük bir yoğunluk gözlüyoruz. O kadar ki, bu konu giderek AB müzakereleri sürecinde Türkiye'nin önüne bir önkoşul gibi konulmaya başladı. Oysa bu iddialar bir propaganda kitabına dayanıyor. Sözünü ettiğimiz bu kitabın hiçbir bilimsel değeri olmadığı ABD'li bilim adamı Justin McCharty'nin İngiliz arşivlerinde yaptığı araştırmalarla kanıtlandı. Bir bilimsel çalışma yapıp aydınlatıcı belge ve bilgileri ortaya koymak yerine Türkiye ve Türkler aleyhine siyasi hüküm vermek kolay bir yol olarak seçiliyor. Oysa bu iddiaların ne tarihi ne de hukuki bir temeli var. Türkiye aleyhine kullanılan ve giderek koşula dönüştürülen bu dayanaksız iddialar karşısında harekete geçmemiz gerekir diye düşündük." 
Baykal, aynı konuyu TBMM Başkanı Bülent Arınç'la da konuşmuş durumda... 
Bugün Başbakan Erdoğan da destek verirse konu TBMM'nin gündemine gelecek. 



</TEXT>
</DOC>
