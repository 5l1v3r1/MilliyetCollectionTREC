<DOC>
<DOCNO> 347368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/spor/spo30.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Şenes Erzik rahatlattı 

UEFA Asbaşkanı Şenes Erzik, UEFA'nın ciddi bir kuruluş olduğunu ve lobilerle karar vermediğini söyledi. Erzik, "4 takımla katılan ülkeler için, şampiyon oradan çıkarsa ve ilk 4'ün arasında yoksa 5. takım olarak katılamaz. Çünkü format böyle hazırlanmış. İngiltere'de 4. olan Everton'ın UEFA'ya gönderilmesi halinde yerine Liverpool, Şampiyonlar Ligi'ne girebilir. Her şeyden önce bu Türkiye, Fenerbahçe meselesi değil, prensipler meselesi. Kendi koyduğunuz prensiplere aykırı davranırsanız, başkalarından saygı bekleyemezsiniz" dedi. 

Danone heyecanı 

Milli Eğitim Bakanlığı Danone Küçükler Futbol Birinciliği bugün İstanbul'da başlayacak. Türkiye genelinde yapılan elemeler sonrası finale kalan 32 takımın mücadele edeceği organizasyon, Kasımpaşa Recep Tayyip Erdoğan Stadı'nda dört gün sürecek. Türkiye Birinciliği maçları sonrası oluşturulacak karma takım, teknik direktör Rıdvan Dilmen ve Ali Çoban yönetiminde, eylül ayında Fransa'da düzenlenecek 6. Danone Uluslar Kupası'nda Türkiye'yi temsil edecek. 

Ronaldo rest çekti 

Brezilya Milli Takımı'nda Konfederasyon Kupası öncesi Teknik Direktör Parreira ile Ronaldo arasındaki kriz büyüyor. Dün Rio'ya giden Real Madridli yıldız havalimanında yaptığı açıklamada, "Kupada oynamak istemiyorum. Tercihim tatile çıkmak olacak. Federasyonla konuşacağım. Real 8 Temmuz'da geri dönmemi istiyor. Peki ben ne zaman dinleneceğim " dedi. Parreira, milli takıma gelmezse Ronaldo'yu bir daha kadroya almayacağını söylemişti. 

Jankulovski Milan'da 

Şampiyonlar Ligi finalini beklenmedik bir şekilde Liverpool'a kaybeden Milan transfer harek tı başlattı. Kırmızı - Siyahlılar'ın Udinese'de forma giyen Çek yıldız Marek Jankuloviski ile gelecek sezon için el sıkıştıkları bildirildi. Udinese Teknik Direktörü Luciano Spaletti de Jankuloviski'nin Milan ile anlaştığı haberini doğruladı. Bu arada Chelsea ile görüşen Kaladze'nin Milan'dan ayrılabileceği belirtildi. 

Lippi'den sürpriz 

İtalya Milli Takımı Teknik Direktörü Marcelo Lippi iki ünlü yıldızı kadroya almayarak, herkesi şaşırttı. Deneyimli çalıştırıcı Juventuslu Del Piero ile Roma Kaptanı Totti'yi 22 kişilik maç kadrosuna almadı. Del Piero'nun son dönemdeki formsuzluğu, Totti'nin ise 5 maçlık cezası dolayısıyla forma giyememesi nedeniyle takıma alınmadığı belirtildi. 

Rusya'ya müthiş prim 

Rusya Futbol Federasyonu RFU , milli takımlarının 2006 Dünya Kupası'na gidebilmesi için seferberlik başlattı. Rus Milli Takımı'na maddi manevi destek kararı alan RFU, Dünya Kupası'na katılım primini 1.2 milyon dolardan 3 milyon dolara yükseltti. Federasyon Başkanı Vitaly Mutko "Takımımızın finallere kalabilmesi için elimizden ne geliyorsa yapacağız" diye konuştu. 

Yeni sezon 5 Ağustos'ta 

Süper Lig'de 2005-2006 sezonu 5 Ağustos'ta başlayacak. Futbol Federasyonu tarafından yapılan planlamaya göre yeni sezonun ilk hafta maçları 5-6-7 Ağustos tarihlerinde oynanacak. İlk yarısı 18 Aralık'ta sona erecek ligde ikinci devre 20 Ocak'ta başlayıp, 14 Mayıs'ta bitecek. 

Inter Toto için başvuru 

Ankaraspor'a Süper Lig'deki ilk sezonunda Avrupa yolu açıldı. Sezonu 7. sırada tamamlayan Başkent ekibi, Inter Toto Kupası'nda mücadele etmek için Futbol Federasyonu'na başvuruda bulundu. Federasyonun geçen sezon kulüplere gönderdiği başvuru listesine sadece Ankaraspor'un olumlu yanıt verdiği öğrenilirken, Başkan Hilmi Gökçınar, "Avrupa'da tecrübe kazanmak için Inter Toto'ya katılmak istiyoruz" dedi. 

Dava açtılar 

Süper Lig'den düşen İstanbulspor, 2004-2005 sezonunun iptali için Ankara'da Asliye Hukuk Mahkemesi'ne dava açtı. Yeni MHK'nın yasalara uygun atanmadığını ileri süren İstanbulspor'un söz konusu başvurusunun federasyonun bugün Başkent'te yapacağı toplantıda gündeme geleceği, ancak bu durumun tescile engel teşkil etmediği bildirildi. 

Vali Güler'e teşekkür ziyareti 

UEFA Asbaşkanı Şenes Erzik ve Futbol Federasyonu Başkanı Levent Bıçakcı, Atatürk Olimpiyat Stadı'nda oynanan Şampiyonlar Ligi finali organizasyonuna katkılarından dolayı, İstanbul Valisi Muammer Güler'e teşekkür ziyaretinde bulundu. Bıçakcı, Vali Güler'e 34 numaralı ve arkasında "Muammer Güler" yazan milli takım forması ile plaket hediye etti. 


</TEXT>
</DOC>
