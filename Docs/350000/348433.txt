<DOC>
<DOCNO> 348433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/siyaset/siy04.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşuydu sözcü oluyor 
</HEADLINE>
<TEXT>


Erdoğan'ı Musa Peygamber'e benzeten Kanal 7 Ankara Temsilcisi Beki, Başbakanlık Sözcüsü oluyor 

ABDULLAH KARAKUŞ Ankara 


ABD'deki "Beyaz Saray Sözcülüğü" modelini örnek alan Başbakan Recep Tayyip Erdoğan, Türkiye'de benzer bir uygulama başlatıyor. Başbakanlık Sözcülüğü'nü hayata geçirmeye karar veren Erdoğan, bu göreve, kendisini Musa Peygamber'e benzeten Kanal 7 Ankara Temsilcisi Mehmet Akif Beki'yi getiriyor. 
AKP Ankara Milletvekili Faruk Koca'nın apartmanından bir daire alan Mehmet Akif Beki, Erdoğan da aynı apartmana taşınınca Başbakan'ın komşusu da olmuştu. Beki, aynı zamanda Emine Erdoğan gibi Siirtli. 

Medyayla temasta olacak 
Başbakanlık'ta "basınla ilişkilerde yeni yapılanma" çerçevesinde, ilk kez Milliyet tarafından kamuoyuna duyurulan, "Başbakanlık Sözcülüğü" sistemi hayata geçiriliyor. Erdoğan, ABD gezisi öncesi, periyodik açıklama yapılan Beyaz Saray modelini temel alarak, Başbakanlık Sözcülüğü görevine Beki'yi getirmeye karar verdi. 
Alınan bilgilere göre, Beki, Erdoğan'ın başdanışmanı olacak ve medyayla sürekli temasta bulunacak. Erdoğan adına konuşma yetkisine de sahip olacak Beki, kısa aralıklarla kameraların önüne geçerek resmi açıklamalar yapabilecek. 



</TEXT>
</DOC>
