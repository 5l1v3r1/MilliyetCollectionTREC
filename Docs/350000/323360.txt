<DOC>
<DOCNO> 323360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/yasam/yas05.html </URL>
<DATE> 2005/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Konvoya girdi cezasını çekti 
</HEADLINE>
<TEXT>


İstanbul'da, Vali Güler ve Emniyet Müdürü Cerrah'ın konvoyunun arasına giren Peker Açıkalın'a ceza kesildi 

MUSTAFA KURTARAN 

İstanbul Valisi Muammer Güler ile İstanbul Emniyet Müdürü Celalettin Cerrah'ın makam araçlarının bulunduğu konvoya girmeye çalıştığı gerekçesiyle tiyatro oyuncusu Peker Açıkalın gözaltına alındı. Otomobilinde uyuşturucu madde aranan Açıkalın'a, trafiği tehlikeye düşürmekten ceza uygulandı. 
D-100 Karayolu'nda 34 VV 2686 plakalı otomobiliyle önceki akşam Topkapı yönüne giden Açıkalın, aynı istikamette giden Güler ile Cerrah'ın makam araçlarının yer aldığı konvoyun içine girmeye çalıştı. Bunun üzerine Emniyet Müdürü Cerrah, telsizle anons yaparak otomobilin durdurularak incelenmesini istedi. 

Uyuşturucu arandı 
Talimat üzerine harekete geçen trafik ekipleri, kısa süreli bir takibin ardından Açıkalın'ın otomobilini, Haliç Köprüsü'nde durdurdu. 
Açıkalın, ehliyetini ve otomobilin ruhsatını isteyen polis memurlarıyla tartıştı. Ehliyetinin üzerinde bulunmadığı belirtilen Açıkalın'ın otomobili, narkotik madde olabileceği şüphesiyle Eyüp Polis Merkezi'ne götürüldü. Burada Narkotik Şube'den gelen ekip eşliğinde otomobil incelendi. Ancak, araçta narkotik maddeye rastlanmadı. Ehliyetsiz ve trafiği tehlikeye düşürecek şekilde araç kullandığı gerekçesiyle trafik cezası kesilen Açıkalın'ın otomobili bağlandı, Açıkalın serbest bırakıldı. 




</TEXT>
</DOC>
