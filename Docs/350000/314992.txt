<DOC>
<DOCNO> 314992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/spor/spo06.html </URL>
<DATE> 2005/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Meydan okudu 
</HEADLINE>
<TEXT>



Sam fırtınası 
BOKSTAKİ gururumuz Sinan Şamil Sam, Amerikalı rakibi Lawrence Clay-Bey'i yenerek unvanını korurken, rakiplerine gözdağı verdi. Sam, herkese karşı mücadele edecek gücünün olduğunu belirterek, kimseden çekinmediğini açıkladı. Clay - Bey önünde etkili olamadığı yolundaki eleştirileri de yanıtlayan Sam, "Bu riskli bir maçtı ve rakibim kurnazdı. Bu nedenle her şeyi riske atmak istemedim. Galibiyeti getirecek kadar mücadele ettim" diye konuştu. 

Antrenör tavsiyesi 
ANTRENÖR Ulli Wegner de, Sinan'ın önceki maçında olduğu kadar iyi oynamadığını, ancak gerekli yerde baskı yaptığını ifade ederek, "Dünya Şampiyonu olmak istiyorsa, son saniyeye kadar mücadele etmeli. Fazla riske girmemeli" dedi. Gecenin bir diğer önemli maçında WBA Kıtalararası Boks Şampiyonu olan Valuev, İsveçli rakibi Attila Levin'i teknik nakavtla yendi. 


</TEXT>
</DOC>
