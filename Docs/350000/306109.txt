<DOC>
<DOCNO> 306109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/soneko13.html </URL>
<DATE> 2005/01/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ömer Sabancı Müzakerelere hazırlık için bir gün daha kaybetmemeliyiz 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, ''AB sürecinde bugüne kadar yaşadıklarımız, yumurta kapıya gelmeden harekete geçmediğimizi, bu yüzden de alternatif hareket planları üzerinde yeterince düşünmediğimizi gösterdi. Oysa, geleceğimizi şekillendirecek müzakerelere hazırlanmaya başlamak için tek bir gün daha kaybetmememiz gerekiyor'' dedi. 
     Sabancı, TÜSİAD'ın 35. Genel Kurul Toplantısı'nda, görevini bırakacak olan Yüksek İstişare Konseyi Başkanı Muharrem Kayhan'a teşekkür ederek başladığı konuşmasında, 17 Aralık sonrası, Türkiye'nin yeni bir döneme girdiği konusunda herkesin hemfikir olduğunu vurguladı. 
     Bu dönemi, ''Nasıl müzakere etmeliyiz ki sarsıntısız bir uyum ve bütünleşme süreci yaşayalım '' ve ''Ne yönde değişmeliyiz ki, bu uyumu ve bütünleşmeyi hızlı ve sağlıklı biçimde gerçekleştirelim '' şeklindeki iki temel gündem maddesinin belirleyeceği anlatan Sabancı, ''Nasıl müzakere etmeliyiz '' sorusunun, masa başında ortaya çıkacak olan boyutlarının bugün henüz gündemin dışında olduğunu, ancak müzakereye nasıl hazırlanılması gerektiğinin bugünün en önemli konularından biri konumunda bulunduğunu söyledi. 
     Sabancı, ''Biz Türkler, zamanı iyi kullanan bir ulus değiliz. AB sürecinde bugüne kadar yaşadıklarımız, yumurta kapıya gelmeden harekete geçmediğimizi, bu yüzden de alternatif hareket planları üzerinde yeterince düşünmediğimizi gösterdi. Oysa, geleceğimizi şekillendirecek müzakerelere hazırlanmaya başlamak için tek bir gün daha kaybetmememiz gerekiyor'' diye konuştu. 
     İkinci noktanın bu konudaki ulusal psikolojinin değiştirilmesi gereği olduğuna işaret eden Sabancı, şöyle konuştu 
     ''Bu müzakereler, AB müktesebatına uyum sağlamak için yapılıyor. Yani biz önümüze konan kuralları tartışmayacağız, bu kurallara ne kadar sürede uyum sağlayacağımızı tartışacağız. Ayrıca mevzuat uyumunu sağlamamız da yetmeyecek, bu mevzuatı tatmin edici biçimde uygulayıp uygulamadığımız AB tarafından sürekli denetlenecek. Bazı istisnalar dışında, bu uyum süresi tam üyeliğin gerçekleşmesinden önce bitmiş olmak zorunda. Türkiye bazı sektörler için geçiş dönemleri, istisna kuralları isteyebilir ama hem bunları bilimsel verilere dayandırmak, hem de bir uygulama takvimine bağlamak zorunda. 
     Bütün bunların bazı sorunlar yaratması kaçınılmaz. Bu yüzden müzakere kurumunun nasıl şekilleneceği, nasıl bir kadro oluşturulacağı, meslek örgütlerinin ve sivil toplum kuruluşlarının sürece nasıl katılacağı, bilim insanlarından, sektör uzmanlarından nasıl katkı alınacağı birinci derecede önem taşıyor.'' 
     
     MÜZAKERE SÜRECİ 
     Sabancı, bu sürecin toplumun her kesimi tarafından doğru algılanmasının, müzakere pozisyonlarının olabildiğince geniş bir toplumsal mutabakatla hazırlanması, karar sürecinin bilimsel bir temele dayandırılması, Türkiye'nin müzakerelerden beklentilerinin sağlıklı bir zemine oturtulması ve sürecin hızlandırılabilmesi için zorunlu olduğunu vurguladı. 
     Müzakere sürecine ilişkin kamuoyunun ve ilgili tüm tarafların bilgilendirilmesinin, saydamlık, hesap verebilirlik ve katılımcılık ilkelerinin ön planda tutulmasının müzakere kurumunun temel işlevlerinden biri olacağına işaret eden Sabancı, şöyle konuştu 
     ''Türkiye çapında bir ülkede, en üst düzeyde bir siyasetçinin müzakere heyeti başkanı olması, baş müzakereci ve yardımcıları görevlerinin, siyaset, diplomasi ve bürokrasi ile özel kesimden gelecek uzmanlara verilmesi yararlı olacaktır. Baş müzakereci sorumluluğunu üstlenecek kişinin, süreç boyunca sadece müzakere çalışmalarına odaklanması ve görevinde sürekliliğin sağlanması önemlidir.'' Üyesi haline gelinecek AB'de karar alma süreçlerinin en belirgin özelliğinin, ilgili toplumsal tarafların sürece dahil edilme kapasitesi olduğunu belirten Sabancı, ''AB standartlarına göre sivil toplumu gönüllü üyeliğe tabi kuruluşlar temsil etmektedir. Avrupa Özel Sektörü'nün temsil kuruluşu, TÜSİAD'ın 16 yıldır üyesi bulunduğu Avrupa Sanayi ve İşverenler Konfederasyonları Birliği UNICE'dir. Türkiye'nin AB adaylığı sürecinde de UNICE üyelerinin tutum ve girişimleri ve bunları sağlamak üzere TÜSİAD'ın yaptığı çalışmalar, belirleyici etkenler arasında ön sırada yer almıştır. Derneğimizin bu konumunun müzakere sürecinde Türkiye'ye önemli katkılar sağlayacağı inancındayız'' diye konuştu. 
     
</TEXT>
</DOC>
