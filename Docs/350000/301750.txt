<DOC>
<DOCNO> 301750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/guncel/gun02.html </URL>
<DATE> 2004/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
3 günlük tura bedel yılbaşı 
</HEADLINE>
<TEXT>


Yeni yıla girerken hangi şarkıcı eşliğinde eğleneceğiniz, gözden çıkaracağınız paraya bağlı. 400 ve 250 milyon liralık ücretlerle rekor Nazan Öncel'de... 

İLKNUR GÜLMEZ 

Yazıp bestelediği şarkılarla 2004'e damgasını vuran Nazan Öncel, 2005'in ilk gecesinin de yıldızı olacak. Yeni yıla müzik dünyasının yıldızlarını dinleyerek girmek isteyenlerden en yüksek bedeli, Nazan Öncel'in sahne aldığı Günay'a gidenler ödeyecek. Öncel'i dinlemek isteyenler masa için kişi başına 400 milyon, bar için 250 milyon lira ödeyecek, Fedon'u da bedava dinleyecek. 
Yılbaşında Beyoğlu Buzhol'de Hande Yener sahne alacak. Yener'i ayakta dinlemenin bedeli 180, yemek yiyerek dinlemenin faturası da 300 milyon lira olacak. La Scala'nın Serdar Ortaç faturası da masalarda 370, ayakta 150 milyon lira olacak. 
Yeni Melek Gösteri Merkezi'nde Özlem Tekin, Pamela Spence, Feridun Düzağaç ve Harem'i dinlemek isteyenler, 70 milyonu öğrenciler 55 milyon gözden çıkaracak. 
Etiler Keops'ta da 2005'e Gülşen'le "Of Of" diyerek girmek isteyenler masada oturursa kişi başı 200 milyon, barda 125 milyon ödeyecek. 
Club Türk'te Aydın'ı dinlemenin bedeli 150 milyon, Hilton'da Kenan Doğulu şarkılarıyla coşmanın bedeli de 100, 150 ve 200 milyon arasında değişecek. 
Baltalimanı Ella Bar'da da Emre Altuğ sahne alacak. Ön masalar için 350 milyon, arka masalar için 300 milyon lira ödenecek. 


</TEXT>
</DOC>
