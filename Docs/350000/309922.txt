<DOC>
<DOCNO> 309922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonsiy08.html </URL>
<DATE> 2005/01/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Sarıgül, adaylığını açıklayacaktı ama arbede yüzünden gecikti 
</HEADLINE>
<TEXT>

     Şişli Belediye Başkanı Mustafa Sarıgül'ün genel başkan adaylığını açıklamak üzere CHP Genel Merkezi'nde düzenleyeceği basın toplantısı öncesinde izdiham yaşandı. 
     Sarıgül'ün yapacağı basın toplantısı öncesinde, Sarıgül'e destek verenler sabah saat 10.30'dan itibaren CHP Genel Merkezi önünde toplanmaya başladılar. 
     Partililerin, Sarıgül'e attıkları sloganlar ve taşıdıkları pankartlarla destek verdikleri görüldü. 
     Eşi Aylin Sarıgül ile birlikte CHP Genel Merkezi'ne gelen Mustafa Sarıgül, toplantının yapılacağı parti meclisi salonuna geçti. 
     Partililerin salonda yol açtığı izdiham nedeniyle, toplantı saatinde başlayamadı. Mustafa Sarıgül'ün partilileri salondan dışarı çıkartmak yönündeki müdahalesine rağmen, partililerin salonu terk etmemesi üzerine, gazeteciler çalışmakta zorluk çektiler. Gazeteciler, bunun üzerine salondan ayrıldılar. 
     Araya giren milletvekilleri ve Sarıgül'ün danışmanlarının salondan partilileri çıkartmasının ardından, 13.00'te başlaması gereken basın toplantısı 20 dakika gecikmeli olarak başladı. 
     
</TEXT>
</DOC>
