<DOC>
<DOCNO> 318026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur47.html </URL>
<DATE> 2005/02/23/ </DATE>
<TIME> 19.12 </TIME>
<AUTHOR>  </AUTHOR>
<HEADLINE>
SSK'dan sahte evrakla emeklilik olayında 1 tutuklama 
</HEADLINE>
<TEXT>

     SSK'dan sahte evrakla emeklilik hakkı kazandırılmasına ilişkin soruşturma kapsamında, 1 kişi tutuklandı. 
     Ankara Emniyet Müdürlüğü Kaçakçılık ve Organize Suçlarla Mücadele Şube Müdürlüğü Mali Büro Amirliği ekipleri, soruşturma kapsamında gözaltına alınanlardan 7'sini bugün Ankara Adalet Sarayı'na getirdi. 
     Soruşturmayı yürüten Cumhuriyet Savcısı Abbas Özden, 1 kişiyi serbest bırakırken, Hasan Acar, Muttalip Kaya, Halim Güçlü, Memetullah Ayhan, Emin Okumuş ve Mete Tozo'yu, ''kamu kurumu dolandırma ve sahte evrak tanzimi'' suçlarından tutuklama istemiyle nöbetçi mahkemeye sevk etti. 
     Nöbetçi Ankara 14. Sulh Ceza Mahkemesi, Hasan Acar'ı, ''birden çok kez kamu kurumunu dolandırma ve sahte evrak tanzimi'' suçlarından tutuklarken, diğer 5 kişiyi serbest bıraktı. 
     Hasan Acar, hakimlikte verdiği ifadede, SSK'dan malulen emekli olduğunu söyledi. SSK Dışkapı Hastanesi Etlik Polikliniği'nde ''Selahattin'' adlı kişiyi tanıdığını, malulen emeklilik işlemlerini bu kişinin yaptığını öne sürerek, emeklilik hakkı kazandırılan kişilerden aldığı paraları ''Selahattin''e verdiğini söyledi. Acar, sahte evrak düzenlemediğini ve kamu kurumunu dolandırmadığını ifade etti. 
     Bu arada, diğer sanıkların savcılıktaki ifadelerinde, malulen emekli olmak için Hasan Acar'a 7-8 milyar lira para verdiklerini, bu kişiyi mahallelerinden tanıdıklarını ve kendisine ''malulcü Hasan'' denildiğini söyledikleri öğrenildi. 
     Soruşturma kapsamında, malulen emeklilik hakkı kazanan bazı erkekler için sadece kadınlarda rastlanan bazı hastalıklara ilişkin heyet raporları alındığının tespit edildiği kaydedildi. 
     
</TEXT>
</DOC>
