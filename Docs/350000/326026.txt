<DOC>
<DOCNO> 326026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur41.html </URL>
<DATE> 2005/03/22/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Melih Gökçek Heykelin yeniden oraya konulmasını tasvip etmiyorum 
</HEADLINE>
<TEXT>

     Ankara Büyükşehir Belediye Başkanı Melih Gökçek, 1994 yılında Altınpark'tan kaldırılan, ''Periler Ülkesinde'' adlı heykelin mahkeme kararıyla yerine konulduğunu anımsatarak, ''Heykelin oraya yeniden konulmasını kesinlikle tasvip etmiyorum. Ama mahkeme kararı var, yapacak birşey yok'' dedi. 
     Gökçek'in avukatları, heykeltıraş Mehmet Aksoy'un, Ankara 3. Asliye Hukuk Mahkemesi'nde heykelin yerine konulması ve tazminat istemiyle açtığı davayı kazanması üzerine kararın temyiz edilmesi için Yargıtay'a başvurdu. Yargıtay ise Ankara 3. Asliye Hukuk Mahkemesi'nin kararını onayarak, heykelin yeniden yerine konulmasına karar verdi. 
     Mahkeme kararının ardından heykel, 4 gün önce Altınpark'ın girişine yerleştirildi. 
     Melih Gökçek, ''Türkiye-İngiltere Kentsel Dönüşüm Yenileşme Sempozyumu''nda gazetecilerin soruları üzerine, heykel ile ilgili mahkeme kararını kesinlikle tasvip etmediğini söyledi. 
     Gökçek, ''Böyle bir heykelin oraya konulmasının yakışık almadığını düşünüyorum. Ama mahkeme kararı yapacak birşey yok. Bundan sonra olacakları birlikte izleyeceğiz'' dedi. 
     
</TEXT>
</DOC>
