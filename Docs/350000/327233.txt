<DOC>
<DOCNO> 327233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/spor/spo03.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Artık tanıdılar' 
</HEADLINE>
<TEXT>


Fransız gazetesi L'Equipe, Ribery'nin Florya'daki yeni hayatını manşetlere taşıdı. Haberde, "Onu, Anelka ile kıyaslayıp gülenler, şimdi pişman oluyor" yorumu yapıldı 


Franck Ribery... Henüz 21 yaşında ve Fransa'nın gelecekteki en büyük yıldızı olarak gösteriliyor... Galatasaray'a transferi gerçekleştiği ilk günlerde ortalık karışmış, Metz taraftarı imkansız gibi gözüken operasyonun gerçekleşmesiyle yıkılmıştı... O günden bu yana Fransız basınında Galatasaray ve Ribery ikilisinin isimleri gündemden hiç düşmedi. L'Equipe gazetesi de Ribery'nin İstanbul'daki yeni hayatını büyüteç altına aldı, Fransız futbolcunun son durumunu ilginç yorumlarla sevenlerine aktardı... 

'Kendini sevdirdi' 
Ribery'nin İstanbul'da geçirdiği günleri okurlarına duyuran L'Equipe, özellikle Ribery - Anelka kıyaslamalarına değindi. Haberde şu görüşler yer aldı Fenerbahçe, Anelka'yı transfer ederken, Ribery'i alan Galatasaray ile dalga geçmişti. Ancak şimdi puan farkı azaldı. Herkes Ribery'i ciddiye almaya başladı. Artık tanıdılar ve kendini sevdirdi. Herkes Ribery'nin Türkiye'de söneceğini düşünüyordu. Ama öyle olmadı. Ribery, bar kavgası ve Metz ile yaşadığı sorunlar nedeniyle kaybettiği imajını geri kazanıyor. 

'Hiç değişmedim' 
Haberde Ribery'nin Türkiye ile ilgili görüşleri de yer aldı. Fransız yıldız, zaman zaman ülkesinde "Yapısı değişti" yolunda çıkan haberlere tepki gösterdi. Ribery, "Başkalarının ne düşündüğü umurumda değil. Ben değişmedim. Türkiye'de de basit insan olmaya devam ediyorum. Bir ara Metz'den ayrılmamın imkansız olduğunu düşünüyordum. Ancak yöneticiler bazı sözlerini tutmadı. Arada güvensizlik oluştu. Türkiye'de mutluyum. Futbol burada yaşam biçimi. Galatasaray'ı seviyorum ve burada şampiyonluk yaşamak istiyorum" ifadelerini kullandı. 

Hagi'den jest 

Galatasaray, Kayseri maçının hazırlıklarını tek antrenmanla sürdürdü. Milli takımla giden futbolcuların yer almadığı çalışmada Teknik Direktör Hagi, yedek oyuncularına taktiksel çift kale maç yaptırdı. Rumen teknik adam, lige verilen araya rağmen bir haftadır devam eden yüksek tempodaki çalışmaları dün noktaladı. Galatasaray Teknik Direktörü, futbolcularına iki gün izin verdi. 


</TEXT>
</DOC>
