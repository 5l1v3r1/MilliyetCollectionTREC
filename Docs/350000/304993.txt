<DOC>
<DOCNO> 304993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/spor/aspo.html </URL>
<DATE> 2005/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal 1. viteste 1-0 
</HEADLINE>
<TEXT>


Beşiktaş, Efes Cup'ın ilk maçında Hollanda temsilcisi Vitesse'yi tek golle geçebildi. Kartal birçok fırsattan yararlanamazken, galibiyete Veysel'in şık kafa vuruşuyla gitti 


BEŞİKTAŞ, Efes Cup Turnuvası'ndaki ilk maçında Hollanda'nın Vitesse takımını tek golle devirdi. Rakibine oranla daha etkili bir futbol ortaya koyan Siyah - Beyazlılar, ilk 45 dakikada yakaladığı fırsatları gole çeviremedi. Tümer ve denenen Soleymanou'nun oyuna girmesinden sonra hareketlenen Siyah - Beyazlılar, 47'de Veysel ile öne geçti. Soleymanou ile Ahmed Hassan'ın birer şutu da direkten döndü. Sakatlıkları bulunan Sergen, Emre ve Ramazan forma giyemezken, maçı Milli Takım Teknik Direktörü Ersun Yanal da izledi. 

Maçın karnesi 
HAKEMLER Burak Astar, Eren Hatay İzgi, Mehmet Gök 
BEŞİKTAŞ Cordoba 5 - İbrahim Toraman 5 , Mustafa 4 Fatih Dk.59 5 , Çağdaş 5 , İbrahim Üzülmez 5 Tümer Dk.46 5 - Ahmed Hassan 6 , Tayfur 5 , Ahmet 5 Soleymanou Dk.46 5 , Juanfran 5 - Pancu 6 İbrahim Akın Dk.76 4 , Veysel 6 Carew Dk.66 5 
VITESSE Coutinho 4 - Vreven 4 Pankoviç Dk.66 4 , Yakubu 4 , Hofs 4 Rojer Dk.77 4 , Gluscevic 5 Benson Dk.83 - Amoah 5 , Micheal Jansen 4 Hersy Dk.71 5 , Dingsdag 5 , Knopper 4 - Schaars 4 , Theo Jansen 4 Berg Dk.53 4 
GOL Veysel Dk. 47 

Maçtan notlar 
RİZESPOR Teknik Direktörü Rıza Çalımbay, Beşiktaş'ın kampına gelerek eski öğrencisi Veysel Cihan'ı resmen istedi. Siyah - Beyazlı yöneticiler, olumsuz yanıt verdikleri Çalımbay'a, Serdar'ı teklif ettiler. 
ALANYA'DA açılan Beşiktaş Futbol Okulu öğrencileri, kampı ziyaret ettiler. Çalışmayı saha kenarında izleyen minikler daha sonra oyunculara Alanya'da yetişen muz ve benzer meyvalardan oluşan hediyeler verdiler. 
AKŞAM yemeğinde tatlı ve unlu mamüllerden oluşan yiyeceklerin yer almaması üzerine oyuncular otel yönetimine şikayette bulundular. Ancak kararın futbolcuların kilo problemi nedeniyle sağlık ekibi tarafından alındığı ortaya çıktı. 
ANTALYA kampına götürülmeyen ve kulüp bulması istenen Ronaldo dün kendisine tahsis edilen bir antrenör eşliğinde Ümraniye'de tek başına çalıştı. Brezilyalı oyuncu alacakları ödenmeden gitmeyeceğini tekrarladı. 
İSPANYA yerine Antalya'yı tercih eden Beşiktaş kasasını doldurdu. Kartal, tüm otel masrafları ve ulaşımın dışında 50 bin dolar da Efes Cup organizasyonundan para aldı. Beşiktaş turnuvayı kazanırsa 50 bin doların daha sahibi olacak. 


</TEXT>
</DOC>
