<DOC>
<DOCNO> 332990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy35.html </URL>
<DATE> 2005/04/13/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Org. Başbuğ 'Casus belli' yürürlükte olan devlet politikasının ifadesidir 
</HEADLINE>
<TEXT>

     Genelkurmay 2. Başkanı Orgeneral İlker Başbuğ, TBMM'nin Yunanistan'ın Ege'deki karasularını 6 milden 12 mile çıkarmasının Türkiye tarafından kabul edilemeyeceği yönünde almış olduğu kararın, halen geçerli ve yürürlükte olan devlet politikasının ifadesi olduğunu söyledi. 
     Orgeneral Başbuğ, Genelkurmay Başkanlığı Karargahı'nda savunma muhabirlerini kabulünde, soruları yanıtladı. 
     TBMM Başkanı Bülent Arınç'ın ''Casus Belli'' konusundaki açıklamaları anımsatılarak, ''hükümetin de TBMM'nin bu konuda daha önce aldığı karardan vazgeçebileceği'' yönündeki haberlerin anımsatılması üzerine Orgeneral Başbuğ, Yunanistan parlamentosunun 31 Mayıs 1995'te Birleşmiş Milletler BM Deniz Hukuku Sözleşmesi'ni görüşerek, bir kanun şeklinde kabul ettiğini belirtti. 
     Bu kanunda, ''Yunanistan'ın karasularını Ege Denizi'nde 6 milden 12 mile çıkarma hakkı olduğundan'' bahsedildiğini ifade eden Orgeneral Başbuğ, bir hafta sonra, 8 Haziran 1995'te de TBMM'ye bu konuya ilişkin açıklama önerisinin geldiğini kaydetti. TBMM'deki görüşme sonucunda, Yunanistan'ın Ege'deki karasularını 6 milden 12 mile çıkarmasının Türkiye tarafından kabul edilemeyeceği kararının oybirliğiyle kabul edildiğini belirten Orgeneral Başbuğ, TBMM'nin kararının Yunanistan parlamentosunun kararına karşı reaktif bir karar olarak alındığını kaydetti. 
     Orgeneral Başbuğ, ''TBMM'nin almış olduğu bu karar, halen geçerli ve yürürlükte olan devlet politikasının ifadesidir. Bu politikamızın temel amacı, iki ülke arasında çatışmaların yaratılmasını değil, çatışmaların önlenmesini hedeflemektedir'' diye konuştu. 
     
     TÜRKİYE-YUNANİSTAN ARASINDA GÜVEN ARTIRICI ÖNLEMLER 

     Orgeneral Başbuğ, ''Larisa'daki Yunan Ulusal Harekat Merkezi ile Eskişehir'deki Milli Hava Harekat Merkezi arasında hat kurulmasına ilişkin kararın'' hatırlatılması üzerine de Türkiye ile Yunanistan arasında güven artırıcı önlemler konusunda bir süredir çalışmalar yürütüldüğünü belirterek, Yunanistan Dışişleri Bakanı Petros Molivyatis'in Türkiye ziyareti sırasında, Türkiye'nin önerdiği 4 konu üzerinde mutabakata varıldığını kaydetti. 
     Her iki ülkenin milli hava hareket merkezleri arasında doğrudan temas temin edecek bir hattın tesisi konusunu Türkiye'nin 2003'te gündeme getirdiğini belirten Orgeneral Başbuğ, bu hattın temel amacının, Ege'de hava ve karasuyu sahalarında sorun yaratabilecek konular ortaya çıktığında, problem fazla büyümeden çözülebilmesine imkan tanımak olduğunu dile getirdi. 
     Orgeneral Başbuğ, mutabakata varılan diğer konuların ise askeri kurumlarda verilen Türkçe ve Yunanca lisans eğitimlerine her yıl iki ülkenin belirli sayıda karşılıklı olarak personel göndermesi, doğal afet ve depremlerde iki ülke arasında işbirliğinin tesisi ve ortak tatbikatlar yapılması ve askeri okullar arasında ferdi spor müsabakalarının düzenlenmesi olduğunu söyledi. 
     
     KARDAK'TAKİ OLAY 

     Orgeneral Başbuğ, dün Yunanlı bir balıkçı teknesinin Kardak Bölgesi'ne girmesiyle ilgili olarak da olayın ardından Türk Sahil Güvenlik Botu'nun balıkçı teknesinin bölgeden çıkması için Kardak'a geldiğini, bunun üzerine bir Yunan botunun da Kardak'a gelerek motorunu durdurduğunu belirtti. Orgeneral Başbuğ, sessiz bekleme durumuna geçen Türk ve Yunan botlarının, bu sabah saat 11.08 itibariyle bölgeden ayrıldıklarını bildirdi. 
     
</TEXT>
</DOC>
