<DOC>
<DOCNO> 313278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonyas15.html </URL>
<DATE> 2005/02/07/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Bob Marley'in 60. doğum gününde 300 bin hayranı buluştu... 
</HEADLINE>
<TEXT>

     Reggae kralı efsanevi müzisyen Bob Marley'in 60. doğum yıldönümü için Etiyopya'nın başkenti Addis Ababa'da dün düzenlenen dev konsere şarkıcının 300 binden fazla hayranı katıldı. 
     Addis Ababa'nın en büyük meydanı Meskel'de düzenlenen ücretsiz açık hava konserinde güvenliği sağlamak amacıyla yüzlerce asker ve polis görev yaptı. 
     Rasta felsefesinin renkleri kırmızı, yeşil ve sarıya bürünen ve 4 hektarlık alana yayılan kalabalığa seslenen Marley'in 80 yaşındaki annesi Cedella, bugünü görebilecek kadar yaşayacağını ummadığını belirterek, ''Bob Marley'in hala yıldız olduğunu görebiliyorum'' diye konuştu. 
     Florida A M Üniversitesi koro şefi Lililita Johnson da Bob Marley'in Etiyopya'yı hayallerinin ülkesi seçmekte haklı olduğunu ifade etti. Johnson, ''Bob Marley yaşasaydı Birleşik Afrika hayalinin Afrika'da kök saldığını görebilirdi'' dedi. 
     Burundi davullarının şovuyla başlayan şenliklerde Beninli Angelique Kidjo'nun yanı sıra Senegalli Babaa Maal ve Youssou N'Dour, Etiyopyalı Teddy Afro ile Shaggy ve İndia Arie gibi Afrika müziğinin önde gelen isimleri yer almıştı. 
     36 yaşında 1981'de kanserden ölen Bob Marley, ''Birleşik Afrika''nın ateşli bir savunucusuydu. 
     Etiyopya'nın eski İmparatoru Haile Selasiye'yi yaşayan bir tanrı olarak gören Rastafariler, ilk kez Bob Marley'in doğduğu yer olan Jamaika'nın dışında ''vaat edilmiş topraklar''da şenliklerini düzenlediler. 
     
</TEXT>
</DOC>
