<DOC>
<DOCNO> 341287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonspo35.html </URL>
<DATE> 2005/05/10/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
B.B. Ankaraspor Ümit Karan sözleşmesi bitince kulübüne dönecek... 
</HEADLINE>
<TEXT>

     Büyükşehir Belediyesi Ankaraspor Kulübü Başkanı Hilmi Gökçınar, "Kalan maçlarımızın hepsini kazanmak istiyoruz" dedi. 
     Yeni kurulan bir takım olmalarına rağmen puan cetvelindeki yerlerinin kendilerini çok memnun ettiğini belirten Hilmi Gökçınar, "Sezona başlarken koyduğumuz ilk 10 takım arasında yer alma hedefine ulaştığımız için mutluyuz. Ancak şu andaki konumumuz, bizi ilk 5 sıra için umutlandırıyor. Ben sezon sonunda ilk 5 takım arasında yer alacağımıza sonuna kadar inanıyorum" diye konuştu. 
     
     TRANSFER POLİTİKASI 
     Gökçınar, gelecek sezon için transfer görüşmelerine başladıklarını ve birkaç futbolcuyla görüştüklerini söyledi. 
     Gökçınar, gelecek sezon için çok fazla transfere ihtiyaçları olmadığını vurgulayarak, şöyle konuştu 
     "Bizim ara transfer dönemindeki amacımız, devre arasında gerekli yerlere transfer yapıp yeni sezona bırakmamaktı. Bizim çok fazla futbolcuya ihtiyacımız yok. Hocamız bu hafta içinde bize raporunu verecek. Bizim iyi bir forvet ve stoper oyuncuya ihtiyacımız var. Bu bölgelere alınacak oyuncu tercihimiz de yabancı olacak." Gökçınar, Ümit Karan’ın kiralık olarak takımda yer aldığını, sözleşmesi bittikten sonra da kulübüne geri döneceğini de sözlerine ekledi. 
     
</TEXT>
</DOC>
