<DOC>
<DOCNO> 337251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/spor/spo14.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüyadan uyanmak 
</HEADLINE>
<TEXT>


VOLKAN KARSAN 


Galatasaray basketbolda ikinci felaketin eşiğine geldiği gün, 100. yılın belki de en anlamlı etkinliği gerçekleşti. Rüya takımı karşılaşmasında Yasin'den Çilli Mehmet'e, Tanju'dan Simoviç'e yıldızlar geçidi yaşandı. Metin Oktay gönüllerdeydi, Fenerbahçe ağlarını havalandıranlar ekstra alkış aldı. Sahadaki futbol hazinesine bakınca onlarca büyük sevinç yelken açtı hafızalarda... Gözler Arif, Raşit, İlyas'a takılınca, sarının yanına kırmızıyı koyup, lacivertsiz mutluluğu tercih edenlere bir alkış koptu gönüllerde... Daha güçlüsü Fenerbahçe formasını giymesine rağmen kalbi hep Galatasaraylı kalan Avrupa Kralı için yankılandı... Hagi'nin ayaklarıyla keyiflendirdiği rüyadan, onun bugünkü talebelerini uyandırdı... Ve hoşgeldin gerçek Ligin dibindeki Diyarbakır'ı zar zor yenen Galatasaray... 
Aynı akşamın sabaha sarkan saatlerinde Başkan Canaydın ekrandaydı... Yine rüya, yine gerçek yan yanaydı... Onun tutturmak istediği sportmenlik ve ebedi dostluk çizgisi olsa olsa rüya olabilirdi. Gerçek ise, ezeli rekabet temeli üstüne ebedi rezalet binası diker gibi davranan müteahhitlerin varlığıydı... Bazı başarıları tesadüfen rüyalarında görüp gerçeklere 6-0 gözlüğünden bakanlara cevap Fatih Terim'den geldi Yenisi yapılana kadar en iyisi bizimkisi... Türk sporunun daha nice başarılarla taçlanması dileğiyle, acısı çok taze bir spor adamının anısına saygıyla... Nur içinde yat Zeki Hoca Domaç ... 



</TEXT>
</DOC>
