<DOC>
<DOCNO> 304406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonspo33.html </URL>
<DATE> 2005/01/07/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Hagi Her mevkiye oyuncu istedim ama sadece Fevzi geldi... 
</HEADLINE>
<TEXT>

     Galatasaray Teknik Direktörü Gheorghe Hagi, devrearası tatili öncesi yönetime verdiği raporda gitmesini ve alınmasını istediği oyuncuları belirttiğini ifade ederek, ''Hemen hemen her mevkiye bir oyuncu istedim, neler olacağını göreceğiz'' dedi. 
     Gheorghe Hagi, Antalya'daki katılacakları Efes Cup-4 Turnuvası için bu kente gitmeden önce Florya Metin Oktay Tesisleri'nde bir basın toplantısı düzenledi. Rumen çalıştırıcı, 6-7 aydır takımın başında olduğunu ve yönetime verdiği raporda bir strateji izlediğini kaydederek, ''Futbol hayatında böyle şeyler olur. Bazıları gider, bazıları da gelir. Ben gitmesini ve gelmesini istediklerimi yönetime ilettim. Şimdiye kadar sadece kalecimiz Fevzi geldi. Yeni oyuncular genç olabilir, ama mutlaka kaliteli olmak zorunda'' diye konuştu. 
     İstediği oyuncuların takım içinde alternatif oluşturacağını dile getiren Hagi, şöyle konuştu 
     ''Şimdi sezon başına göre daha rahatım. Genel hatlarıyla kadromu kurdum. Mevcut kadronun da ilk yarıda neler yaptığını gördük. Ben kendi işime konsantre olacağım, kimseyle de polemiğe girmeyeceğim. Bu mesajı oyuncularıma da ileteceğim. Yapacağımız bir iş var ve ona yoğunlaşmalıyız. İlk yarıda neler yaptığımız görülmesine rağmen, şimdi bunlar konuşulmuyor, başka yönlere çekilmek isteniliyor.'' 
     
     ''FUTBOLCULARIN ALACAKLARININ ÖDENMESİNİ İSTEDİM'' 

     Hagi, ilk yarı sonunda yönetime verdiği raporda performansından memnun olduğu oyuncuları belirttiğini ve futbolcularının ödemelerinin yapılmasını istediğini kaydetti. 
     Raporda birkaç konuya dikkat çektiğini ifade eden Rumen çalıştırıcı, ''Bazı oyuncularımız ilk yarıda iyi performans gösterdiler, görevlerini yerine getirdiler, hoca olarak onlardan memnunum. Ama oyuncuların bazı alacakları var, bunların da ödenmesi gerekiyor. Yönetime bunu söyledim. Oyuncular memnun edilmeli. İlk yarıda güzel şeyler yaptılar ve onlara saygı gösterip, memnuniyetlerini sağlamalıyız'' dedi. 

     
</TEXT>
</DOC>
