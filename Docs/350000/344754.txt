<DOC>
<DOCNO> 344754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/spor/spo14.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya omuzlarında 
</HEADLINE>
<TEXT>


Olimpiyat Şampiyonu haltercimiz Taner Sağır, Güney Kore'de de zirvedeki yerini korudu. Dünya Gençler Şampiyonası'nda 3 altın madalya kazanarak kürsüye çıkan genç sporcu, son bir yılda 4 büyük zafere imza attı 


Atina Olimpiyat Oyunları'nda elde ettiği zaferle ismini duyuran Taner Sağır, kariyerine bir büyük şampiyonluk daha ekledi. 
Nisan ayında Bulgaristan'da gerçekleştirilen Avrupa Halter Şampiyonası'nda altın madalyanın sahibi olan Sağır, Dünya Gençler Şampiyonası'nda da rakiplerini geride bıraktı. Güney Kore'nin Busan kentinde düzenlenen organizasyonun dördüncü gününde podyuma çıkan 20 yaşındaki sporcumuz, 3 altın madalya kazanarak birincilik kürsüsüne çıkmayı başardı. 
77 kiloda madalya mücadelesi veren sporcumuz, koparmada 161 kilo kaldırırken, silkmede 190 kiloda zorlanmadı. Toplamda da 351 kilo ile zirveye çıkan Sağır, bir yıl içinde 1 Olimpiyat, 1 Dünya ve 2 kez de Avrupa Şampiyonu olarak, büyük başarıya imza attı. 

Yeni rota Katar 
Güney Kore'de de rakip tanımayan Taner Sağır, gözünü eylül ayında Katar'da yapılacak Dünya Büyükler Şampiyonası'na dikti. Katar'da da altın madalya kazanmak istediğini ifade eden haltercimiz, "Bunu da başaracak güçteyim. Türk halterinin başarısı yıllarca devam edecek" ifadesini kullandı. Şampiyonada bugün 85 kiloda mücadele eden Mehmet Sevgili podyuma çıkacak. 


</TEXT>
</DOC>
