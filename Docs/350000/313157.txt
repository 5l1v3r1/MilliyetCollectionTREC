<DOC>
<DOCNO> 313157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonsiy12.html </URL>
<DATE> 2005/02/07/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
AKP'li Çelik "Türkiye türban sorununu aşacak" 
</HEADLINE>
<TEXT>

     AK Parti Grup Başkanvekili Faruk Çelik, türban sorunuyla ilgili olarak ''Türkiye, bu sorunları da aşacak'' dedi. 
     TBMM'de gazetecilerle sohbet eden Çelik, Başbakan Recep Tayyip Erdoğan'ın, Alman Welt am Sonntag gazetesine verdiği demeçte ''türban'' ile ilgili sözlerinin hatırlatılması üzerine, konuyu Başbakan ile görüşmediklerini söyledi. 
     Türkiye'nin ''yasaklar ülkesi'' olmasını istemediklerini, 11 Eylül sonrasında özgürlükleri öteleyen ve dünya insanlığını, kazanımlarını bir kenara itecek güvenlik anlayışı içinde olaylara yaklaşımı tehlikeli bulduğunu anlatan Çelik, özgürlük alanının genişlemesi gerektiğini savundu. ''Türkiye bu sorunları da aşacak'' diyen Çelik, gerek türban gerekse meslek lisesi konusunun tartışma alanı olmaktan çıkması gerektiğini kaydetti. 
     Gelişmelerin olumlu yönde olduğunu, Türkiye'nin kısır tartışmalardan ve çatışmacı anlayışlardan kurtulduğunu belirten Çelik, Türkiye'nin kabuğunu kırdığını, bölge ve dünya ülkesi olmaya doğru gittiğini söyledi. Çelik, olaya çatıdan bakamayanlara acıdığını, yüzeysel tartışmalarla Türkiye'nin zaman kaybettiğini ifade ederek, iç sorunlar nedeniyle ülkenin kendisini dışarıya iyi anlatamadığını ve tanıtamadığını savundu. 
     Sorunun toplum katmanında tartışılmadığını ileri süren Çelik, ''Toplum bunu kendi yaşantısında çözmüş. Ama siz hala Ankara'dan bunu dayatmacı mantıkla ele alıyorsanız, kabuğu delememişsiniz, çıkamamışsınız, çevrenizdeki olaylardan dünyayı göremiyorsunuz demektir. Başbakan çözüm diyorsa, bu manada söylüyor. Engel ne varsa çözülecek'' dedi. 
     
     ''O DA BİR ÇÖZÜM'' 
     Fransa'da dinsel işaret ve sembollerin yasaklandığının hatırlatılması üzerine Çelik, bunun da irdelenebileceğini belirterek, ''Öyle veya böyle bir çözüm... O da bir çözüm. Kamusal alandan ne anlaşılıyor Bunun tanımı nasıl yapılacak Geçen yıl kamusal olan yer, bu yıl olmuyorsa... Bu belediye meclis kararıyla genişleyip daralmıyor ki...'' diye konuştu. 
     Çelik, bu tür sorunların çağdaş Türkiye olma yolunda engel olmadığını, ancak bunların konuşulmasının engel teşkil ettiğini vurgulayarak, şunları söyledi 
     ''Bu sorunları konuştuğumuz sürece yürüyüşümüzde ciddi engel oluyor. Bunları aşan bir Türkiye... Bunları aşmak için herkes konuşsun. Bunları aşmalıyız. Sorun, toplum katmanında yer buluyorsa sorundur. Aşağıda böyle bir sorun yok ama yukarıda gündeme getirilmiş, kilitlenmiş, nasıl çözülecek Bunu aşmamız gerekiyor. Herkes söz söyleyecek. Aşıldıktan sonra komik işler diyeceğiz. Çözüldükten sonra Türkiye çağdaşlık yolunda bir şey kaybetmeyecek. Belki çok daha iyi olacak. Halkla bütünleşme çok daha iyi olacak. Birçok insan yerli yersiz konuşmalardan ötürü rencide oluyor.'' Çelik, konuyu Başbakan Erdoğan ile görüşmediklerini belirterek, ''Döndüğünde kendisine sorun'' dedi. 
     
     YARGITAY'IN YORUMU... 
     Çelik, Yargıtay Ceza Genel Kurulu'nun, TCK'nın 312. maddesine ilişkin kararını ''olumlu'' bulduğunu söyledi. 
     CHP Genel Başkanı Deniz Baykal'ın karara ilişkin değerlendirilmesini nasıl bulduğu sorusuna karşılık Çelik, ''Eşref saati gibi bazen güzel açıklamalar yapıyor, bazen statükoyu tercih ediyor. Sorunlarının kaynağı da buradan çıkıyor. İkilem yaşıyor, sayın Baykal... Bir karar verse CHP de rahatlayacak, Türkiye'ye de katkısı olacak. Ama bazen bir olay karşısında çok olumlu şeyler söylüyor, bir hafta sonra çok farklı şeylerle karşılaşıyorsunuz. Baykal'ı tanımakta da zorlanıyorsunuz. Kendi seçmenleri de tanımakta zorlanıyor'' diye konuştu. 
     
</TEXT>
</DOC>
