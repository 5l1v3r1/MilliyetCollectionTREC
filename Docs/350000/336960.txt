<DOC>
<DOCNO> 336960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun46.html </URL>
<DATE> 2005/04/26/ </DATE>
<TIME> 19.56 </TIME>
<AUTHOR>  </AUTHOR>
<HEADLINE>
ABD'de Bush'a destek yüzde 47'ye indi... 
</HEADLINE>
<TEXT>

     ABD'de yapılan son kamuoyu araştırmasına göre Başkan George Bush'a halk desteği, ekonomideki kötümserlik, petrol fiyatlarının artması ve Irak'taki durum nedeniyle yüzde 47'ye indi. 
     The Washington Post-ABC News tarafından yapılan son kamuoyu yoklamasına göre, Bush'un ikinci döneminde ortaya koyduğu pek çok politika halktan destek bulmadı. Amerikalılar, özellikle petrol fiyatlarının artmasından petrol üreten ülkeleri ya da petrol şirketlerini değil Başkan Bush'u sorumlu tutuyor. 
     Washington Post gazetesi, ''Bush ikinci dönemine zorlu bir başlangıç yaptı'' yorumunu kullandı. Anket, 1007 Amerikalı yetişkin arasında 21-24 Nisan tarihlerinde yapıldı. 
     Ankete katılan her 10 kişiden sadece 4'ü Bush'un ekonomi politikalarını, üçte biri ise enerji politikalarını destekliyor. 
     Deneklerin yüzde 42'si Bush'un Irak'taki durumu ele alış biçimini takdir ederken, yüzde 58'i ise ABD'nin Irak'ta batağa saplandığına inanıyor. Yüzde 39 Irak'ta yeni demokratik hükümetin kurulmasıyla birlikte bir yıl içinde durumun istikrara kavuşacağı inancını taşıyor. 
     ABD Başkanı terörizme karşı savaştaki tutumuyla yine yüksek puan almayı sürdürüyor. Katılımcıların yüzde 56'sı Bush'un terörizme karşı savaşta tutumunu beğeniyor. Bu oran ocak ayından bu yana 5 puan düşmüş bulunuyor. 
     
     BİRİNCİ ÖNCELİK EKONOMİ 
     Ankete katılanların yüzde 32'si, Bush yönetiminin birinci önceliğinin ekonomi olması gerektiğine inanıyor. Diğer öncelikli konularsa sırasıyla yüzde 22 ile Irak, yüzde 15 ile sağlık sistemi ve yüzde 12 ile terörizmle mücadele izliyor. 
     Bush'un sosyal güvenlik planı da ankete göre fazla destek bulmadı. Yüzde 51'lik bir kesim sosyal güvenliğin kişisel hesap açarak sağlanmasına yönelik sistem değişikliğini onaylamıyor. 
     Bush'un Washington gündeminde yer işgal eden hakim atamaları konusunda da halk desteği, rakip Demokrat Parti'den yana oldu. 
     Bush'un atamasını yaptığı 10 hakim, ''ana siyasi çizgiden uzak'' oldukları gerekçesiyle Senato oylamasında Demokrat Partililer tarafından engelleniyor. Engelleme Cumhuriyetçi Partililer tarafından, ''inançlı insanlara karşı açılmış bir savaş'' olarak nitelendiriliyor. 
     ABD Senatosu, şu ana kadar Bush'un atadığı 35 hakime onay verdi. 
     
</TEXT>
</DOC>
