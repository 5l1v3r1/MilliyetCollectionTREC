<DOC>
<DOCNO> 309885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/soneko24.html </URL>
<DATE> 2005/01/27/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Hollanda'daki Türk işadamları örgütleniyor... 
</HEADLINE>
<TEXT>

     Yusuf Bakırcı AA 

Hollanda'da faaliyet gösteren ve çoğunluğu bu ülkede yetişen Türk işadamları, ''Hollanda-Türk İşadamları Derneği'' adıyla örgütlenmeye gitti. 
     Kısa adı HOTİAD olan dernek, kuruluş çalışmalarının tamamlanmasının ardından Rotterdam'da düzenlenen toplantıyla tanıtıldı. Dernek Başkanı Mehmet Soytürk, tanıtım toplantısında, temel amaçlarının, Hollanda'da, girişimcilik ve ticari alanda kendisini kanıtlamış Türk asıllı üst düzeydeki işadamlarını bir çatı altında toplamak olduğunu söyledi. 
     Hollanda'da Türk işadamlarının bugüne kadar örgütlenememiş olmalarını büyük bir eksiklik olarak gördüklerini belirten Soytürk, HOTİAD olarak bu eksikliği gidereceklerini ve potansiyel olarak büyümeye müsait firmalara da örnek olması anlamında önemli bir boşluğu dolduracaklarını belirtti. 
     Türk işadamlarının Hollanda hükümeti ile olan ilişkilerini sağlam temeller üzerinde geliştirmek istediklerini vurgulayan Soytürk, bu örgütlenme ile işadamları olarak ortak paydada birlik sağlayarak, ellerini güçlendirecek blok bir güç oluşturacaklarını ifade etti. 
     Soytürk, ''globalleşen'' dünyada genel politikaları belirleyen en büyük gücün ekonomi olduğu dikkate alındığında, Hollanda'daki Türk toplumu ve bu toplumun ekonomik gücünün temsilcileri olarak çevrelerinde gelişen olaylara bu kurumsal yapılanmayla müdahale edebileceklerini dile getirdi. 
     Çalışmaları sırasında ATİAD ve TİDAF gibi Avrupa'da kurumsallaşmış ve önemli deneyimlere sahip işadamları dernekleriyle de yakın ilişki içinde olacaklarını anlatan Mehmet Soytürk, Türkiye ile Hollanda arasındaki ticari ve ekonomik ilişkilerin daha da ileriye götürülmesi noktasında önemli projeler geliştirmek ve bu bağlamda, iki ülke arasındaki kültürel yakınlaşmaya da katkıda bulunmak istediklerini vurguladı. 
     Soytürk, hiçbir siyasi kuruluşa yakın durmayarak, politik çekişmelerden uzak buna karşılık kolektif anlayışı öne çıkaran bir yaklaşımla faaliyetlerini sürdüreceklerini belirtti. 
     Soytürk, ''Hollanda ve Avrupa'nın diğer ülkelerinde toplumumuza ve ülkemize dönük, haksız, yanlış, asılsız yorum ve haberlere karşı da çok hassas ve tepkisel olacağımızı bildirmek isterim'' dedi. 
     HOTİAD'ın tanıtım toplantısına, işadamlarının yanı sıra, Rotterdam Başkonsolosu Mustafa Sına Yurtoğlu, Türkiye'nin Lahey Büyükelçiliği temsilcileri ve Hollanda'daki çeşitli Türk kuruluşlarının temsilcileri katıldı. 
     Merkezi Rotterdam'da olan HOTİAD'ın, ekonomik ciro açısından üst düzeyde kabul edilen 25 dolayında işadamı üyesi bulunuyor. 
     
</TEXT>
</DOC>
