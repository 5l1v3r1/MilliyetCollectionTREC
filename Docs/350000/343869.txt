<DOC>
<DOCNO> 343869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/siyaset/siy05.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkaya'ya yargı dersi 
</HEADLINE>
<TEXT>


Milliyet yazarları ve muhabirlerine dava açan eski Yargıtay Başkanı'nın talebi reddedildi. Kararda, "Önemli olan görünür gerçeklerdir" denildi 

ANKARA Milliyet 


Ankara 16. Asliye Hukuk Mahkemesi, "MİT - Çakıcı - Yargıtay" skandalıyla ilgili Cumhurbaşkanı Ahmet Necdet Sezer ve Yargıtay Cumhuriyet Başsavcısı Nuri Ok'un açıklamalarını köşelerine taşıyarak, yorum yapan Milliyet gazetesi yazarları Mehmet Y. Yılmaz, Fikret Bila ve Hasan Pulur ile muhabir Gökçer Tahincioğlu aleyhine eski Yargıtay Başkanı Eraslan Özkaya'nın açtığı toplam 50 bin YTL'lik 50 milyar TL manevi tazminat davasını reddetti. Kararda, "Dava açısından önemli olan görünür gerçeklerdir" denildi. 
H kim Ulvi Yüksel kararında, basının en önemli görevinin, kamu yararı bulunan haberleri gerekli ayrıntılarıyla toplayarak halka ulaştırmak, böylece toplumun düşünce ve kanaatlere ulaşmasını sağlamak olduğunu belirtti. Basının haber verme gibi eleştiri ve yorum yapma hakkının da bulunduğunun kaydedildiği kararda, "Bu hakların kullanılması nedeniyle kişilik hakları zarara uğrasa dahi, basın özgürlüğü üstün bir hak olarak hukuka uygunluk nedeni sayıldığından bundan zarar gören kişilerin tazminat hakkının doğmayacağı açıktır" denildi. 

Tazminat doğmaz 
Kararda, MİT - Çakıcı - Yargıtay skandalıyla ilgili telefon dinlemelerinde davacı Özkaya'nın da adının geçmesi nedeniyle, Sezer'in ve Ok'un açıklama yaptığı, bu açıklamaların yayımlandığı, bir kısım köşe yazılarında ve haberlerde de yorumlar yapıldığı belirtildi. 
Kararda, "Yargıtay Başkanlar Kurulu'nca, Özkaya hakkında ceza ve disiplin yönünden işlem yapılmamış olması, basın özgürlüğü ve manevi tazminat sorumluluğu açısından yayınların görünür gerçeğe uygun olmadığını göstermemektedir. Davamız açısından önemli olan görünür gerçeklerdir" ifadelerine yer verildi. 
Kararda, yayınlara konu olan olayın güncel ve kamuoyunun ilgisini çekecek nitelikte olduğu, olayların halka duyurulmasında kamu yararı bulunduğu, Özkaya ile ilgili verilen haberlerin veriliş biçiminde aşırılık olmadığı belirtilerek, bu nedenlerle davanın reddinin kararlaştırıldığı vurgulandı. 



</TEXT>
</DOC>
