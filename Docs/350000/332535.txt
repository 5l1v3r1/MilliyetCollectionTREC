<DOC>
<DOCNO> 332535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko31.html </URL>
<DATE> 2005/04/12/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Babacan Teşvik Yasası, sorunlu bir konu olmaktan çıkmıştır 
</HEADLINE>
<TEXT>

     Devlet Bakanı Ali Babacan, Teşvik Yasası'nın ekonomik program açısından sorunlu bir konu olmaktan çıktığını vurgularken, 2.5 yıldır uygulanmakta olan Ekonomik Program'ın ise dünya ekonomi literatüründe ''gerçek bir başarı'' olduğunu söyledi. 
     Babacan, IMF Türkiye Masası Şefi Rıza Moghadam ile birlikte düzenlediği basın toplantısında, açıklamalarının ardından gazetecilerin sorularını yanıtladı. 
     Teşvik Yasası'na ilişkin soru üzerine Babacan, yasanın TBMM Bütçe ve Plan Komisyonu'nda olduğunu, alt komisyonun çalıştığı dönemlerde temaslarda bulunduklarını ve bütçeye getireceği yükün hafifletilmesi konusunda ise alternatifler hazırlandığını söyledi. 
     Teşvik Yasası'ndan doğacak maliyetin düşürüldüğünü ifade eden Bakan, şöyle konuştu 
     ''Şu ana kadar yaptığımız çalışmalar, maliyetin ihmal edilebilir boyutta olduğunu göstermektedir. Teşvik yasası, ekonomik program açısından sorunlu bir konu olmaktan çıkmıştır. Meclis sürecinde olan yasayı yakından izlememiz gerekecek.'' 
     
     MOGHADAM'IN DEĞERLENDİRMESİ 

     IMF Türkiye Masası Şefi Rıza Moghadam da, Teşvik Yasası'nı ''Düşük maliyetli bir çalışma olarak'' nitelendirdi ve yasayı son şekliyle teşvik edici bulduklarını kaydetti. 
     
     İSTİHDAM KONUSU 

     ''IMF'nin direktifleri doğrultusunda uygulanmakta olan ekonomik programların, istihdama tam anlamıyla çözüm getirip getiremediği'' yolundaki bir başka soru üzerine Babacan,'' 2.5 yıldır yapılmakta ve uygulanmakta olan program, dünya ekonomi literatüründe gerçek bir başarıdır'' ifadesini kullandı. 
     Türkiye'nin nüfusunun her yıl 1 milyon kişi arttığını hatırlatan Bakan, bu rakamın yıllık 500-600 kişiye yeni istihdam demek olduğunu vurguladı ve şöyle dedi 
     ''3 yıllık Ekonomik programda, yüzde 5 büyüme ve yüzde 0.7 oranında da işsizliğin düşürülmesi hedeflendi. Bu oran, 1 milyon 650 bin kişiye iş imkanı demektir. İstihdamla ilgili program tahminleri, hedeflenen rakamdan daha iyi olma ihtimalinin olabileceğini göstermektedir. Ne ilan ettiysek onu yaptık. Yeni programı da 3 aydır, tavizsiz uyguluyoruz.'' 
     
     YA PROGRAM UYGULANMASAYDI... 

     Avrupa'da işsizlik oranının yüzde 9 olduğunu vurgulayan Bakan Babacan, ''işsizliğin sıfır olduğu bir ülke beklemek de olmaz''dedi. 
     ''Ya Türkiye maceraperest olsaydı ya programı uygulamasaydı rasyonel olmayan programlar yapsaydı '' diyen Babacan, büyük kriz yaşayan Arjantin'de işsizliğin yüzde 20'yi geçtiğini, Polonya'da ise bu oranın aynı düzeyde olduğuna dikkati çekti. 
     Türkiye'de uygulanan sıkı para politikalarına rağmen, işsizlik konusunda ne ilan edildiyse onun yapıldığını kaydeden Bakan, ''Bu olumlu gelişmelere insanların gözünü kapatıp olumsuz hava yaratılmaya çalışılması vatanseverlikle bağdaşmaz'' dedi. 

     
</TEXT>
</DOC>
