<DOC>
<DOCNO> 309568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonsiy08.html </URL>
<DATE> 2005/01/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Sarıgül ile görüşme öncesinde Livaneli'den adaylık sinyali... 
</HEADLINE>
<TEXT>

     CHP'nin hafta sonu yapılacak olağanüstü kurultayına üç gün kala gerçekleşecek Sarıgül-Livaneli görüşmesi öncesinde 13 maddeden oluşan bir taahhütname yayınlayarak "bir şey olmak değil, bir şey yapmak anlayışının partide hakim olmasını sağlayan bir genel başkan" olacağını kaydetti. 
     Livaneli, Mustafa Sarıgül ile Meclis'teki odasında yapacağı görüşme öncesinde dağıttığı taahhütname ile hafta sonu yapılacak kurultayda genel başkan adayı olacağının sinyalini verdi. Livaneli'nin 13 maddeden oluşan taahhütnamesi şöyle 
     "-CHP'nin bütün üyelerinin kendini ifade etme özgürlüğüne ve koşulsuz seçme-seçilme hakkına sahip olacağı, demokratik ve saydam bir yönetim anlayışını etkin kılacağım. 
     -CHP'de demokratik bir tüzüğün hayata geçmesi için derhal tüzük kurultayını toplayacağım. 
     -Tek başına değil, danışan, paylaşan, katılıma açık, ortak doğruyu bulan bir anlayışla partiyi birlikte yöneteceğiz. 
     -Toplumun her kesiminin kendini temsil edebildiği gençlere ve kadınlara öncelik verilen bir parti olacağız. 
     -Belli bir ekibin ve arkadaş grubunun değil, tüm CHP'lilerin genel başkanı olacağım. 
     -Ülkemiz için doğru olmadığını kabul ettiğimiz AKP iktidarının denetimi, izlenmesi ve ülkenin çıkarlarının korunması için gölge kabine kuracağız. 
     -CHP'yi, ulusal ve uluslararası her türlü sorunlara birinci derecede çözüm üreten ve ülkenin siyasetini belirleyen etkin ve güvenilir bir parti haline getireceğiz. 
     -Partimizin toplum nezninde hak ettiği yere gelebilmesi ve öncelikle parti bilinci oluşturmak için parti içi eğitime önem vereceğiz. 
     -Genel Başkan ve Genel Merkez Yönetiminin örgütlere daha yakın diyalog kurması için il ve ilçe örgütlerimizle her seferinde başka bir ilde olmak kaydı ile değerlendirme toplantıları düzenleyeceğiz. 
     -Partinin halkımızla daha iyi bütünleşmesi için, tespit ettiğimiz toplumsal sorunlara bizzat halkın içine girerek halkla beraber çözüm yaratacağız. 
     -Partimizin yaşadığı soruları yeni bir bölünme ve ayrımcılık yaratarak değil, herkesi kucaklayarak, bugüne kadar küstürülmüş ve dışlanmış tüm CHP'lileri tekrar bu çatı altında bir araya getirecek bir anlayışla görev yapacağız. 
     -Bir şey olmak değil, bir şey yapmak anlayışının partide hakim olmasını sağlayan bir genel başkan olacağım. 
     -Mustafa Kemal Atatürk'ün bize emanet ettiği ve ilkelerine sıkı sıkıya bağlı olduğumuz CHP'yi, sol kimliği ile tüm halkımızın yuvası ve umudu olan tek çekim merkezi haline getireceğiz." 

     
</TEXT>
</DOC>
