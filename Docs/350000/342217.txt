<DOC>
<DOCNO> 342217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonsiy03.html </URL>
<DATE> 2005/05/13/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Ağar'dan trilyonluk kongre 
</HEADLINE>
<TEXT>

     DYP, "kritik" önem taşıyan 8’inci Olağan Büyük Kongresi için yaklaşık 1.5 trilyon lirayı gözden çıkardı. 
     Mehmet Ağar’ın tek aday olarak gittiği DYP 8’inci Olağan Büyük Kongresi hafta sonunda Atatürk Spor Salonu’nda gerçekleştirilecek. 
     İki gün sürecek kongrenin ilk gününde yaklaşık 1250 delege genel başkanlık için oy kullanacak. Kongrenin ikinci gününde ise 70 kişilik Merkez Karar Kurulu MKK , 40 kişilik Genel İdare Kurulu GİK ve 21 kişilik Yüksek Haysiyet Divanı için seçim yapılacak. 
     DYP yönetimi ise kongre öncesi kesenin ağzını sonuna kadar açtı. Parti yönetimi ulusal televizyon kanalları ve internet sitelerinde kongreden bir ay önce başlattığı propaganda atağı çerçevesinde yaklaşık 1 trilyon lira harcadı. Bu kampanyayla seçmene AKP’ye karşı DYP, Recep Tayyip Erdoğan’a karşı Mehmet Ağar alternatifi sunulmaya çalışıldı. 
     
     RUHANİ LİDERLER DE DAVETLİ 
     Yönetim kongre hazırlıkları için ise 12 kişilik bir komite kurdu. Partililerin Ankara’ya taşınması, delegelerin konaklanması, salon kirası ve kumanya giderleri başta olmak üzere iki günlük kongrenin DYP’ye yaklaşık 500 milyar liralık bir fatura çıkaracağı tahmin ediliyor. 
     Kongreye DYP’nin eski Genel Başkanları Sülayman Demirel, Tansu Çiller, Hüsamettin Cindoruk, Yıldırım Avcı’nın da davet edildiği bildirildi. Demirel’e daveti Genel Başkan Ağar’ın, diğer eski genel başkanlara ise il başkanlarının yaptığı öğrenildi. 
     Kongreye birçok misyon şefi, siyasi parti temsilcisi, sivil toplum örgütünün yanı sıra ilk olarak çeşitli dinlerin Türkiye’deki "ruhani liderleri" de sürpriz bir şekilde davet edildi. 
     
     25 BİN KUMANYA 
     Kongre salonu kırmızı-beyaz renklerle süslenecek. Salon "Kaygılanma Türkiye-Senin doğru yolun var", "İşim de Türkiye, gücüm de" ve "Doğru Yol, Doğru Lider" afişleriyle süslenecek. 
     Kongrede görev yapacak parti personeli "siyah pantolon- beyaz gömlek" giyecek. Polisin yanı sıra protokol için özel güvenlik de görev yapacak. 
     Salonda, bini aşkın delege salon ortasında oturacak. 
     Kongre süresince yeni hazırlatılan müzik eserleriyle DYP’liler coşturulacak. 
     Ağar’ın 1-1.5 saat sürecek konuşmasını Başbakan Erdoğan gibi cam ekrandan okuması bekleniyor. Ağar’ın konuşması işaret diline çevrilecek. Yabancı davetliler için simultane çeviri yapılacak. 
     Salonda sigara yasağı uygulanacak. Yaklaşık 25 bin kumanyanın dağıtılacağı kongrede, delegeler 4 yıldızlı otellerde ağırlanacak. Ancak, delegelerin otellerde yapacağı ekstra harcamalar karşılanmayacak. 
     
</TEXT>
</DOC>
