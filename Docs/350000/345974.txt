<DOC>
<DOCNO> 345974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun11.html </URL>
<DATE> 2005/05/26/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Moskova elektrik kesintisi ile çöktü 
</HEADLINE>
<TEXT>

     CENK BAŞLAMIŞ Moskova 

      Rusya'nın başkenti Moskova’nın büyük bölümünde elektriklerin kesilmesi nükleer savaş sonrası görüntüler yarattı. 
     Devlet Başkanı Vladimir Putin’in elektrik dağıtımından sorumlu RAO UES’i çok sert şekilde suçlamasına yol açan kesintiye, Moskova’nın büyük bölümüne elektrik sağlayan bir istasyonda çıkan yangın yol açtı. Çevredeki sayısız yerleşim birimini de etkileyen kesinti sonucu on binlerce yolcu metro istasyonları arasında vagonlarda rehin kaldı ve zorlukla tahliye edilebildi. Troleybüsler çalışmayıp, trafik lambaları da 'susunca', belediye otobüslerinden inmek zorunda kalan on binlerce kişinin yollarda yürümeye başladı ve trafik bir anda kilitlendi. Asansörlerde bulunan binlerce kişi uzun süre kurtarılmayı beklerken, hastane ve morglar jeneratörler çalıştırılıncaya kadar zor anlar yaşadı. 
     
     
     Putin sert çıktı 

     Cep telefonlarını da etkileyen kazanın bir başka sonucu kentin bir bölümüne su verilememesi oldu. Hizmet veremeyen lokantaların çoğu kapanırken, borsa çalışmalarını bir süre durdurmak zorunda kaldı. Kentte durum akşam saatlerinde yavaş yavaş normale dönmeye başladı. 
     Felaket nedeniyle hükümeti olağanüstü toplantıya çağıran Devlet Başkanı Putin, kazadan RAO UES şirketini sorumlu tuttu. Moskova dışına yapması gereken ziyareti erteleyen Putin, Global sorunlarla uğraşırken gündelik işlerini unuttularö dedi. Rusya lideri, arızanın nükleer tesisleri etkilemediğini açıkladı. Benzer bir durum 14 Ağustos 2003 tarihinde ABD’nin kuzeyinde yaşanmış ve 50 milyon kişi 24 saatten fazla elektriksiz kalmıştı. 
     
</TEXT>
</DOC>
