<DOC>
<DOCNO> 326276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko40.html </URL>
<DATE> 2005/03/23/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
İMKB Başkanı Hisse senetleriyle ilgili yabancılarla olan ilişkimiz kalıcı 
</HEADLINE>
<TEXT>

     İstanbul Menkul Kıymetler Borsası İMKB Başkanı Osman Birsen, ''Hisse senetleriyle ilgili yabancı yatırımcılarla olan ilişkimiz uzun vadeli ve kalıcı görünüyor'' dedi. 
     Birsen, Fatih Üniversitesi Genç Girişimciler Kulübü tarafından düzenlenen 2. Ulusal Girimcilik Kongresi'nde, ''Finansal Yeniliklerin Piyasalara Yansımaları'' başlıklı konuşmasında, modern ve genç bir kurum olan İMKB'nin, derin bir piyasa olma yolunda hızlı adımlar attığını ifade etti. 
     İMKB'nin işleyişi hakkında katılımcılara bilgi veren Birsen, borsanın bir saatte 1 milyon 720 bin emri kabul ettiğini anlattı. 
     Birsen, İMKB'nin AB sermaye piyasalarına uygun bir yapısı olduğunu, tam otomasyonlu elektronik alım-satım yöntemiyle çalıştığını, uluslararası standartlara uygun takas ve saklama işlemlerinin yapıldığını ve yabancı yatırımcılar için liberal bir ortam olduğunu kaydetti. 
     Hisse senetleri piyasası açısından İMKB'nin dünyanın en ucuz piyasası olduğunu belirten Birsen, ''İMKB muazzam büyük bir borsadır. 2004 yılı itibariyle 1.5 trilyon dolarlık cirosuyla Türkiye'nin en büyük cirolu kurumlarından birisi olmuştur'' dedi. 
     
     ''BORSAMIZIN DAHA BÜYÜK ŞİRKETLERE İHTİYACI VAR'' 
     Osman Birsen, borsanın Türkiye ekonomisine getirdiği faydaları anlatırken, ''İMKB kuruluşundan bu yana 23.5 milyar dolarlık kaynağı reel sektörün tasarrufu haline getiren bir kurum'' dedi. 
     Borsada halen 297 şirketin hisse senedinin işlem gördüğünü, bunlardan 1'ünün değeri 1-50 milyon dolar arasındaki küçük şirketler, 107 tanesinin 50-500 milyon dolar arasındaki orta büyüklükteki şirketler ve 37'sinin 500 milyon doların üzerinde değeri bulunan büyük şirketler olduğunu ifade eden Birsen, ''Strateji olarak borsamızın daha büyük şirketlere, daha büyük halka açıklığa ihtiyacı var. Çünkü büyük borsalar öyle yapıyor'' görüşünü dile getirdi. 
     Birsen, İMKB'nin gelişmekte olan piyasalarda 7., dünya klasmanında ise 22. sırada yer aldığını kaydetti. 
     Yabancı yatırımcıların Borsa'da yüzde 40-60 arasında paya sahip olduğunu anlatan Birsen, yabancı yatırımcıların kriz yılı olan 2001'de 509 milyon dolarlık yatırım yaptığını, bunun, yabancıların Türkiye'nin geleceğine güvendiğini gösterdiğini söyledi. 
     Birsen, 2004'de Borsa'ya 1.4 milyar dolarlık yabancı yatırım yapıldığını anımsatarak, ''Hisse senetleriyle ilgili yabancı yatırımcılarla olan ilişkimiz uzun vadeli ve kalıcı görünüyor. Ne kadar çok yabancı yatırımcı gelirse, o kadar iyi olur diye düşünüyoruz. ABD ve Japonya kendi yatırımcılarına İMKB'yi tavsiye ediyor'' dedi. 
     
</TEXT>
</DOC>
