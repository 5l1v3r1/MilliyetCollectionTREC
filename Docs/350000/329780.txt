<DOC>
<DOCNO> 329780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/guncel/gun02.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir başka 11 Eylül 
</HEADLINE>
<TEXT>


Bugün Festival'de 'Latin Amerika' günü. Allende belgeseli, 11 Eylül 1972'deki 'faciayı' anlatıyor 

ALİN TAŞÇIYAN 

Bütün sinemaseverlerin baştacıdır Latinler. Özellikle de Türkiyelilerin. Hayat tarzlarımız denk düşer birbirine, mizahlarına güleriz, 10 yılda bir darbe yapılmasının ya da muhtıra verilmesinin ne demek olduğunu bir biz biliriz, bir onlar İstanbul Film Festivali'nin bu özgür pazar gününde 6 Latin filmi birden gösteriliyor. 
Patricio Guzman'ın, Şili'nin Amerika destekli darbeciler tarafından katledilen sosyalist devlet başkanı Salvador Allende'yi konu alan belgeselini izlemek elzem. Çünkü 1972 tarihli 11 Eylül faciasının kurbanını anlatıyor bize. 
Maria Victoria Menis'in, bir türlü istikrar tutturamamış bir ülkede iki yetimin ilişkisini konu alan "Küçük Cennet", duyarlığıyla etkiliyor. Lucrecia Martel'in "Küçük Azize"si ise ergenlik çağında, dini eğitim alan bir genç kızın cinsel arzuyla tanışınca yaşadığı karmaşayı incelikle işliyor. 
Yine Arjantin'den "Güzel Hayat", Uruguay'dan "Whisky" ve Brezilya'dan "Karşı Daire" sevimli kara komediler. 

Diğer 'Latin'ler 
Festival programında ilerleyen günlerde gösterilecek Latin filmleri de birbirinden ilginç. "Musica Cubana"da Küba müziği ziyafeti var. Kübalı Miguel Coyula, 2 bin dolara mal ettiği "Kırmızı Hamamböcekleri"nde geleceğin New York distopyasını yaratıyor. Meksika yapımı "Ördek Mevsimi", 4 gencin bir gününün komik öyküsü. Kolombiyalı Ciro Guerra, "Avarelerin Gölgesi"nde ülkesinin şiddet yüklü gündemine kara mizahla yaklaşıyor. Ünlü yönetmen Fernando Solanas ise, "Yağma Anıları Toplumsal Soykırım"da, 2001 yılında Arjantin'de yaşanan isyana yol açan ekonomik nedenleri irdeliyor. 


</TEXT>
</DOC>
