<DOC>
<DOCNO> 336889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/spor/spo30.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



HAKEM NOTLARI AÇIKLANDI 

Orhan Erdemir 8.8 puan aldı 
Süper Lig'de hakem notları açıklandı. Sakaryaspor - Çaykur Rize karşılaşmasında düdük çalan Orhan Erdemir 8.8'le haftanın en yüksek notunu aldı. Cüneyt Çakır 8.4 Gençlerbirliği - Kayseri , Erol Ersoy 8.6 Gaziantep - Samsunspor , Zafer Önder İpek 8.1 Beşiktaş - Konyaspor , Aytekin Durmaz 8.2 Malatyaspor - A.Sebatspor , Serdar Tatlı 8.7 Ankaraspor - Fenerbahçe , Fırat Aydınus 8.2 Trabzonspor - Ankaragücü , Metin Tokat 8 Galatasaray - Diyarbakır , Bülent Demirlek 8.3 Denizli - İstanbulspor 

ADANA'DAKİ OLAYLAR 

Arbedede tutuklama kararı 
İkinci Lig B Kategorisi C Grubu'nda, Adana Demirspor ile Şanlıurfa Belediye arasında oynanan maç öncesi ev sahibi taraftarlarla polis arasında çıkan arbede nedeniyle gözaltına alınan Mesut Ardıç isimli taraftarın tutuklandığı bildirildi. Adana Demirspor Taraftarlar Derneği Başkanı Ercan Kurgun maçtan sonra gözaltına alınan ve çıkarıldığı nöbetçi mahkeme tarafından tutuklanan arkadaşları için avukat tuttuklarını söyledi. 

DÜNYA KUPASI ELEMESİ İÇİN 

FIFA'dan Dereli ve Demirlek'e görev 
FIFA Hakem Komitesi, Selçuk Dereli ve Bülent Demirlek'e, 2006 Dünya Kupası grup eleme maçlarında görev verdi. Dereli, 4 Haziran'da Çek Cumhuriyeti ile Andorra arasındaki mücadeleyi yönetecek. Demirlek ise aynı tarihte yapılacak San Marino - Bosna Hersek karşılaşmasında düdük çalacak. Selçuk Dereli'nin yardımcılıklarını Ekrem Kan ve Bülent Gökçü üstlenecek. Erhan Sönmez ve Adil Sinem ise Bülent Demirlek'e yardımcılık yapacak. 

GALATASARAY'I BEKLİYORLAR 

Malatyaspor'da üç puan hesabı 
Sarı - Kırmızılı takım hafta sonu evinde Galatasaray'la oynayacağı maçtan galibiyet bekliyor. Basın Sözcüsü Suat Kozluklu sahadan 3 puanla ayrılarak taraftarları mutlu etmek istediklerini söyledi. Kozluklu, "Bu maç belki de ligin kaderini değiştirecek. Karşılaşmanın havası kuşkusuz çok farklı olacak" dedi. 

FORMULA 1 

Ralf'in Boğaz sefası 
MURAT AĞCA 

Formula 1'de Toyota takımı adına yarışan Ralf Schumacher, dün İstanbul'a jet bir ziyaret yaptı. Takımının sponsoru Panasonic'in Çırağan Sarayı'ndaki Viera serisi lansmanına katılan Ralf, Boğaz'a hayran kaldı. Türkiye'de yarışacak olmanın heyecanını yaşadığını söyleyen ünlü pilot, Toyota ile büyük hedeflere ulaşacağına inandığını da vurguladı. Tavlayı çok seven Ralf'e bir tavla takımı hediye edildi. İstanbul'da sadece birkaç saat kalan Alman pilot, akşam saatlerinde özel uçağıyla Türkiye'den ayrıldı. 

HALTER 

Milliler yurda döndü 
Bulgaristan'da düzenlenen Avrupa Halter Şampiyonası'nda 11 altın, 7 gümüş ve 3 bronz madalya kazanan milli takım dün yurda döndü. Federasyon Başkanı Hasan Akkuş, erkeklerde istedikleri sonuçları aldıklarını belirterek, "Bayanlarda en az iki madalya bekliyorduk. Sporcularımız yarışma stresini kaldıramadılar" dedi. Takım kaptanı Halil Mutlu ise "Ülkemizi en iyi şekilde temsil ettiğimize inanıyorum. İnşallah başarımızın devamı gelecektir. Bunun için daha çok çalışacağız. Hedefsiz hiçbir şey başarılamaz" açıklamasını yaptı. 

YELKEN 

Bahar Kupası Meltem'in 
YAŞAR ANTER DHA 

Turgut Reis - Çatal Ada - Kiremit Adası güzergahında yapılan Bahar Kupası'nı Meltem isimli teknesiyle Timuçin Önür kazandı. 21 millik parkurda 3 etapta gerçekleştirilen yarışlar sonunda IRC Sarı Grup'ta liderliği rakiplerine bırakmayan Timuçin Önür, genel klasmanda da zirveye çıktı. Diğer gruplarda ilk sırayı alanlar şöyle Mavi'de Kemal Kurum Berk , Yeşil'de Mehmet Yılmaz Yeşil , Kırmızı'da Metin Görgören Meltem . 

Dev randevu Milan - PSV 

Şampiyonlar Ligi yarı finalinde perde bugün oynanacak Milan - PSV Eindhoven maçıyla açılacak. İki yıl önceki başarısını tekrar etmek isteyen ev sahibi sahaya galibiyet parolasıyla çıkıyor. Devler Ligi'ndeki son 10 maçta kalesinde sadece 3 gol gören İtalyan ekibinde Nesta cezalı, sakatlığı geçen Stam oynayabilecek. Pirlo'nun durumu maç saatinde belli olacak. Konuk takımda tek eksik Brezilyalı Souza. 21.45'te başlayacak karşılaşmayı Star TV naklen yayınlayacak. 

Nadal'dan tarihi başarı 

İspanyol tenisinin 'altın çocuğu' Rafael Nadal, önemli bir başarıya imza attı. Barcelona Turnuvası'nı kazanan 18 yaşındaki tenisçi, bu zaferiyle son 12 yıl içinde dünya klasmanında 'Top 10'a giren en genç raket oldu. Bu arada Roland Garros öncesi önemli toprak kort turnuvalarından olan Houston Şampiyonası'nda Andy Roddick zafere ulaştı. Finalde Sebastian Grosjean'ı 6-2 ve 6-2'lik setlerle 2-0 yenen ABD'li raket, bu turnuvada son beş yılda üçüncü şampiyonluğunu kazandı. 

Ada'nın kralı John Terry 

İngiltere Premier Ligi'nin bitimine 5 hafta kala sezonun en değerli oyuncusu seçildi. Chelsea Kaptanı John Terry, Profesyonel Futbolcular Derneği tarafından "Yılın en iyi futbolcusu" unvanına layık görüldü. Başarılı savunmacı bu sezon 49 maçta forma giyip, 8 gol attı ve hiç kırmızı kart görmedi. M.United'dan Wayne Rooney de "Yılın genç oyuncusu" seçildi. Bu arada ödül töreni sonrası kavgaya karışan Arsenal'in genç yıldızı Abeyie tutuklandı. 

Armstrong'dan kötü sınav 

Fransa Bisiklet Turu ile kariyerine nokta koyacağını açıklayan Lance Armstrong bu organizasyon öncesi katıldığı son yarış olan Tour de Georgia'daki performansıyla hayal kırıklığı yarattı. Turun altı etabından hiçbirini kazanamayan efsane bisikletçi genel klasmanda da beşinci oldu. Armstrong özellikle zamana karşı ve tırmanma etaplarında kondisyon açısından zayıf gözüktü. Tom Danielson, 26 53.44'lük derecesiyle turda birinci oldu. 


</TEXT>
</DOC>
