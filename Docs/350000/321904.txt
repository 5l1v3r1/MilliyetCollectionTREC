<DOC>
<DOCNO> 321904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonspo21.html </URL>
<DATE> 2005/03/08/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Beşiktaş taraftarları takımına zarar veriyor... 
</HEADLINE>
<TEXT>

     Beşiktaş, Birinci Süper Futbol Ligi'nde bu sezon taraftarından çektiği kadar kimseden çekmedi. 
     Siyah-beyazlılar, kural hatası yapılan ve tekrarlanacak olan Gençlerbirliği maçı dahil oynadığı 23 lig maçının 13'ünde taraftarının kötü ve çirkin tezahüratı ile taşkınlıkları nedeniyle ceza aldı. 
     Beşiktaş, bu sezon toplam 146 bin YTL para cezası ile toplam 4 maç seyircisiz oynama cezasına çarptırıldı. 
     
     EVİNDEKİ TÜM MAÇLARDA CEZA YEDİ 

     Beşiktaş, bu sezon BJK İnönü Stadı'nda seyircili oynadığı tüm maçlarda ceza yedi. 
     ''Kara Kartallar'', evlerinde toplam 10 maçta da ceza yiyerek, bu alanda erişilmesi zor bir rekora imza attı. 
     Siyah-beyazlılar, sadece evinde cezası nedeniyle seyircisiz oynadığı İstanbulspor ve Akçaabat Sebatspor maçlarında ceza almadı. 
     Evindeki ilk maçını, sahası bakımda olduğu için 6. haftada Galatasaray ile yapan ''Kara Kartallar''a, bu karşılaşmada ''sahaya yabancı madde ve pet şişe atılması'' eylemleri nedeniyle 2 bin 500 YTL para cezası verildi. 
     BJK İnönü Stadı'nda 7. haftada Büyükşehir Belediyesi Ankaraspor ile karşılaşan Beşiktaş, bu kez ''seyircilerin kötü ve çirkin tezahüratları ile sahaya yabancı madde atılması'' nedeniyle 10 bin YTL para cezasına çarptırıldı. 
     Beşiktaş, ligin 9. haftasında evinde yaptığı Diyarbakırspor maçında ise taraftarın ''yoğun kötü ve çirkin tezahüratta'' bulunmaları nedeniyle 7 bin 500 YTL para cezası aldı. 
     Fenerbahçe ile ligin 11. haftasında oynanan derbi maçta da ''müsabakada meydana gelen saha olayları'' ayrıca ''kötü ve çirkin tezahürat'' Beşiktaş'a 7 bin 500 YTL para cezasına mal oldu. 
     
     EN AĞIR CEZA 

     Beşiktaş, bu sezon en ağır cezayı ise bir kişinin bıçaklanarak öldürüldüğü Çaykur Rizespor maçından aldı. 
     Bu karşılaşmada yaşanan acı olay Türkiye'nin gündemine otururken, Beşiktaş bu nedenle aldığı ceza nedeniyle evindeki 3 maçını seyircisiz oynamak zorunda kaldı. 
     Siyah-beyazlılar ayrıca İstanbul'da 18. haftadaki Malatyaspor maçında 7 bin 500 YTL, 19. haftadaki Gençlerbirliği maçında 15 bin YTL, 20. haftadaki Denizlispor karşılaşmasında 20 bin, 22. haftadaki Sakaryaspor maçında ise 50 bin YTL ve 1 maç seyircisiz oynama cezasına çarptırıldı. 
     
     BEŞİKTAŞ'IN CEZA ALDIĞI MAÇLAR 

     ''Kara kartalların'' bu sezon ceza aldığı maçlar şunlar 
     2.hafta Gençlerbirliği-Beşiktaş 10 bin YTL . 
     4.hafta Beşiktaş-Gaziantepspor 7 bin 500 YTL . 
     5.hafta Sakaryaspor-Beşiktaş 5 bin YTL . 
     6.hafta Beşiktaş-Galatasaray 2 bin 500 YTL . 
     7.hafta Beşiktaş-Büyükşehir Belediyesi Ankaraspor 10 bin YTL . 
     9.hafta Beşiktaş-Diyarbakırspor 7 bin 500 YTL . 
     10.hafta Ankaragücü-Beşiktaş 3 bin 500 YTL . 
     11.hafta Beşiktaş-Fenerbahçe 7 bin 500 YTL . 
     13.hafta Beşiktaş-Çaykur Rizespor 3 maç seyircisiz oynama. 
     18.hafta Beşiktaş-Malatyaspor 7 bin 500 YTL. 
     19.hafta Beşiktaş-Gençlerbirliği 15 bin YTL. 
     20.hafta Beşiktaş-Denizlispor 20 bin YTL. 
     22.hafta Beşiktaş-Sakaryaspor 50 bin YTL, 1 maç seyircisiz oynama. 

     
</TEXT>
</DOC>
