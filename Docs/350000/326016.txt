<DOC>
<DOCNO> 326016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur31.html </URL>
<DATE> 2005/03/22/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Eski Yargıtay Başkanı'nın Milliyet aleyhine açtığı davalar reddedildi 
</HEADLINE>
<TEXT>

     Eski Yargıtay Başkanı Eraslan Özkaya'nın, Milliyet Gazetesi aleyhine açtığı 2 ayrı tazminat davası reddedildi. 
     Ankara 1. Asliye Hukuk Mahkemesi'ndeki davaların bugünkü karar duruşmalarına, davacı Özkaya'nın avukatı Fevzi Coşkun ile davalı Milliyet Gazetesi'nin avukatı Alper Öktem katıldı. 
     Coşkun, haberlerin, müvekkilinin kişilik haklarına hakaret içerdiğini ifade ederek, davaların kabulünü istedi. 
     Öktem ise davaların reddine karar verilmesini talep etti. 
     Mahkeme, davaların reddine karar verdi. 
     Dava dilekçesinde, organize suç örgütü lideri Alaattin Çakıcı'nın dosyasına ilişkin, Özkaya hakkında ortaya atılan iddialar konusunda Milliyet Gazetesi'nde 16 Ağustos 2004 tarihinde yayınlanan haberler nedeniyle 30 bin YTL tazminat talep ediliyordu. 
     Dilekçede, aynı iddialara ilişkin Milliyet Gazetesi'nde 24 Ağustos 2004 tarihinde yayınlanan haberler dolayısıyla da Özkaya'ya 50 bin YTL manevi tazminat ödenmesi isteniyordu. 
     Fevzi Coşkun, kararları temyiz edeceklerini bildirdi. 
     
</TEXT>
</DOC>
