<DOC>
<DOCNO> 308551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/guncel/gun01.html </URL>
<DATE> 2005/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümraniye'de 'deri' kavgası 
</HEADLINE>
<TEXT>


Türk Hava Kurumu yetkililerinin, kaçak deri toplayan Kuran kursuna yaptıkları baskında arbede yaşandı. Kurs hocası, THK yetkililerine beddua etti 

M. AKİF ERDEM İstanbul 

İstanbul Ümraniye'de, Türk Hava Kurumu yetkililerinin kaçak deri toplayan bir Kuran kursuna yaptıkları baskında arbede çıktı. Kuran kursu hocası, 25 deriye el koyan THK yetkililerine, "Derilerimizi alanların çocuklarını yetim eyle ya Rabbi" diye beddua ederken, bazı polislerin bunu dua sanarak el açması, ilginç görüntüler ortaya çıkardı. 

'Deriler bizim, vermeyiz' 
Ümraniye Küçüksu Caddesi'ndeki bir Kuran kursunun deri topladığı ihbarı üzerine harekete geçen THK görevlileri, dün baskın yaptı. Ancak, kurs yöneticileri, "Biz çocukların eğitimi için deri topluyoruz. Açıkta olmayan ve size teslimi yapılmayan bu derileri alamazsınız. Kanunsuz hareket ediyorsunuz" diyerek görevlilere engel oldu. Görevliler, bir saat sonra 30 polis memuruyla tekrar depoya geldi. 
Türk Hava Kurumu görevlileri, içeri polis eşliğinde girmek isteyince, "Giremezsiniz. Deriler bizim. Kurbanı biz kestik, istediğimize derisini verebiliriz. Buna kimse karışamaz" diyerek tepki gösterdi. Gerginlik, polisin araya girmesiyle son buldu. THK görevlileri de, depodaki 40 deriden 25'ini alarak ayrıldı. 
Derilerin götürülmesinin ardından Kuran kursunda görevli olduğu belirtilen Yasir Mezarcı, el açarak görevlilerin arkasından önce dua, sonra da beddua okuyarak, "Müslüman çocukların okuması ve fakirlere verilmesi için buraya vakfedilen derileri zorla alan insanları sana havale ediyoruz. Çoluk çocuklarını yetim eyle ya Rabbi. Bu insanlar burada olay çıkarmak suretiyle zorla derilerimizi gasp ediyorlar. Meleklerini gönderiyorsun, bizleri seyrediyorlar ya Rabbi. Bu insanları sana havale ediyoruz. Islah eyle ya Rabbi" dedi. 
Toplanan kalabalığın yanı sıra, polisler de Mezarcı'nın okuduğu dualara el açarak katıldı. 


</TEXT>
</DOC>
