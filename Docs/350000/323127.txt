<DOC>
<DOCNO> 323127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/yazar/cemal.html </URL>
<DATE> 2005/03/12/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Yeni tip, eski tip 
</HEADLINE>
<TEXT>

MADRİD 

Eski tip terör, yeni tip terör... Eskisi, Soğuk Savaş döneminin terörü. Yeni tip terör, 11 Eylül'le El Kaide'nin başlattığı terör. Yani teknoloji devrimi ve internet dünyasıyla sahneye çıkan küresel terör... 
Soru 
Bu yeni tip terörle mücadelede yeni bir hukuki çerçeve gerekiyorsa, medyanınki dahil özgürlükler orasından burasından tırtıklanabilir mi 
Bir başka deyişle 
Terörle mücadele adına demokratik hak ve özgürlüklerden fedak rlık... New York Times'tan Judith Miller, bu açıdan Amerika'da Bush dönemini eleştiriyor, "Eskiden El Kaide'yle ilgili olarak yapmış olduğum haberleri bugün yapamam" diyor. 
Bir başka nokta 
Medyanın terör tarafından kullanılması... Gazeteci milleti bu konuda nasıl davranmalı Teröristin propagandasına alet olmak ya da olmamak... Çizgi nereden, nasıl çekilecek .. 
İslamcı terör 
Terörü İslamcı diye nitelemenin yanlışlığı, kullanılan deyimlere özen göstermenin önemi... 
Amerikan basını Irak Savaşı dolayısıyla eleştiriliyor. Ama aynı zamanda Ebu Gıreyb dahil birçok rezaletin yine Amerikalı gazeteciler tarafından gün ışığına çıkarılmış olması gerçeği teslim ediliyor. 
Bütün bunlar, Terör Zirvesi'nde bizim panelin konuları. Amerikalı, Fransız, İspanyol, İtalyan, Kolombiyalı meslektaşlarla bir konu üzerinde mutabık kalıyoruz 
Terörle mücadele edilecek diye gazeteci milletinin üzerine gelinmesin çünkü sivil özgürlüklerin kısıtlanması teröristin işine yarar. İspanya'daki El Pais grubunun başındaki bin yıllık dost Juan Luis Cebrian, bizim paneli şöyle kapatıyor 
"Herkes işini yapsın. Biz gazeteciyiz, bizim işimiz gerçeğin peşinde koşmak. Memleketi yönetmekten sorumlu olanlar da kendi işlerini yapsınlar. Bize fazla karışmasınlar." 
Bir başka panele giriyorum 
Din ve dinsel aşırılık. 
Mısırlı bir felsefe profesörü, terör konuşulurken Amerika'yla İsrail'e veryansın ediyor ve alkış alıyor. Arapların öfkeli olduklarını belirtiyor. 
Neden mi öfkeli 
İsrail, Filistin topraklarını işgal altında tuttuğu için... Usame Bin Ladin'i Amerika yarattığı için... İslam dünyasındaki yoksulluk ve haksızlıkların sahibi olan otoriter rejimleri, laik diktaları bunca yıl Amerika desteklediği için... Kuran'da 300 ayrı yerde geçen adalet sözcüğünden dolayı adaletsizliğe isyan ettikleri için öfkeli Araplar diyor. 
İyi güzel. 
Hepsinde gerçek payı var. 
Ama bu öylesine bir üslup ki, İslam coğrafyasından kaynaklanan bugünkü küresel terör gerçeğine fazla dokunmuyor. 11 Eylül'ü yapanların çoğunluğu Suudiler, 11 Mart'ı yapan teröristlerin çoğunluğu Faslılar... Bu gerçeğe parmağını sokmayan, bütün kötülükleri Batı'nın, Amerika'yla İsrail'in sırtına vurup kendini rahatlatan, hatta bir yerde terörü temize çıkaran bir üslup bu... 
Araplar bunu hep yapıyor. 
Oysa, arada bir kendilerine dönüp kendilerini sorgulamaları, nerede yanlış yaptıklarını düşünmeleri gerekiyor. 
Aslında bu süreç özellikle Irak Savaşı sonrasında kıyısından köşesinden başladı ama henüz yetersiz. Bu süreç ne kadar hızlanırsa, Arap dünyasında reform ve demokrasi kapısı o kadar çabuk açılacak. 
Terör zirvesinin konularından biri de bu zaten Arap dünyasında siyasal değişimin koşulları... Madrid'de bu konu ele alınırken bir nokta dikkatimi çekiyor 
Irak'taki 30 Ocak seçimleri, Arap dünyasına yönelik olarak genel bir iyimserliğin kapılarını açmış sanki. Kimileri bu seçimi bir milat gibi değerlendirme eğiliminde. 
Filistin'deki seçimler, yeniden yola çıkan İsrail-Filistin diyaloğu, Mısır ve Suudi Arabistan'daki gelişmeler, son olarak Lübnan'da muhalefetin ayaklanması ve Suriye'nin çekilmeye başlaması... Bütün bunları 30 Ocak'la birleştirenlere göre, Arap dünyasında siyasal reformun kapıları zorlanıyor, hatta aralanıyor. 
Keşke... 
Bir şeyler değişmeye başladı Arap dünyasında. Ama henüz erken fazla iddialı yorumlar için için... 
Bir başka panele giriyorum. 
Silahlı grupların, şiddet örgütlerinin zamanla siyasallaşarak, partileşerek 'demokrasi oyunu'na dahil edilmeleri... Bu alanda Hizbullah var Lübnan'da. Şimdiden partileşmiş durumda... Filistin'de Hamas var, önümüzdeki dönemde partileşerek Filistin parlamentosuna girmeye hazırlanan... Bizde de bir yanda PKK, DEHAP, ve yeni partileşme girişimleri... Yok mu 
Bir yerde, bakıyorum, Norveç Başbakanı Bondevik, kulak veriyorum sözlerine 
"Allah'a inanç birçok insan için yaşamın anlamıdır. Benim için de öyle. Ama din de vatanseverlik gibi kolayca istismar ediliyor siyasal amaçlarla. Bunu engellemek lazım. Hoşgörünün, saygının, eleştirel düşüncenin çok iyi öğretilmesi lazım." 
Laf uzadı yine. 
Dünkü yazımda belirttiğim gibi, keşke biz de İstanbul'da Madrid'dekine benzer bir barış ve demokrasi için dünya zirvesi toplayabilseydik. 
Ya da toplayabilsek 



</TEXT>
</DOC>
