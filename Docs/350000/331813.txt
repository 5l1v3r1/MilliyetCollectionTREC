<DOC>
<DOCNO> 331813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sontur12.html </URL>
<DATE> 2005/04/09/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İnternette sanal seks şantajı 
</HEADLINE>
<TEXT>

     Fatih KARAÇALI ADANA, DHA 

ADANA'da internette tanıştıkları, bilgisayar kamerası aracılığıyla bilgisayar ortamında sanal seks teklif edip ikna ettikleri kurbanlarının çıplak ve pornografik görüntülerini kaydeden 1'i kadın 3 kişilik şebeke ele geçirildi. Kendi kameralarının bozuk olduğunu söyleyerek soyunan kurbanlarının görüntülerini kolaylıkla kaydeden şebekenin, bu yolla aralarında tanınmış avukat ve doktorların da bulunduğu 8 kişiye şantaj yaptığı ortaya çıktı. 
     Çukurova Üniversitesi Dişhekimliği Fakültesi'nde öğretim görevlisi olan Diş Hekimi A.Ö., internette tanıştığı kişilere sohbet sırasında bilgisayar kamerasıyla çıplak görüntü gönderdiğini, bu görüntüleri kaydeden şebekenin şantaj yaparak kendisinden 20 bin YTL 20 milyar lira istediğini ileri sürerek Cumhuriyet Savcılığı'na suç duyurusunda bulundu. 
     İhbar üzerine Kaçakçılık ve Organize Suçlarla Mücadele Şubesi ekipleri soruşturma başlattı. A.Ö. ile işbirliği yapan polis, diş hekimine kurye ile gönderilen pornografik görüntüler bulunan CD'leri takibe aldı. Polis, kurye şirketinden şantaj görüntülerini gönderdiği belirlenen Toros Mahallesi'nde oturan 30 yaşındaki Semih Turan, sevgilisi 28 yaşındaki Özlem Doğru ve arkadaşları 29 yaşındaki Serkan Yıldırım'ı gözaltına alındı. 
     Yakalanan zanlıların ev ve iş yerlerinde yapılan aramada 2 bilgisayar kasası, aralarında tanınmış avukat ve doktorların da bulunduğu 8 kişinin pornografik görüntüleri, bu kişilere gönderilmek üzere hazırlanmış çok sayıda CD ve mektuplar ele geçirildi. 
     
     NASIL YAPIYORLAR 

     Sorguya alınan 3 zanlı, internet sitesine kadın isimleriyle girerek sohbet odasında samimiyet kurdukları kişilere seks mesajları göndererek dikkat çekiyor. Daha sonra hedefteki kişiye, başka sitelerden kopyaladıkları çıplak kadın fotoğrafları göndererek, bu fotoğraflardaki kişilerin kendileri olduğunu söylüyor. Ardından da sohbet ettiği kişiye, bilgisayar kamerasıyla sanal seks teklifinde bulunuyor. 
     Şebeke elemanları, kendi kameralarının bozuk olduğunu, ancak karşı tarafı izleyebildiklerini belirterek ikna ediyor. Daha sonra yönlendirdikleri kurbanlarının çıplak ve pornografik görüntülerini kaydeden şebeke elemanları, CD'ye yükleyerek adreslerine gönderip şantaj yapıyor. 

     
</TEXT>
</DOC>
