<DOC>
<DOCNO> 329113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/ekonomi/eko04.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Endüstri Holding'i hırsızlık ve kaçakçılıktan sabıkalılar yönetmiş 
</HEADLINE>
<TEXT>



TBMM Dilekçe Komisyonu'na bilgi veren Endüstri Holding Mali Müşaviri Ali Özgen, holdingin borçlarını ödemeye yetecek gayrimenkulü olduğunu ancak, haciz nedeniyle bunları satamadıklarını belirterek, "Bizden önceki yönetim, halkı dolandırmış. Şirketin yönetim kurulu üyeliğine ikisi hırsız, biri kaçakçılık suçundan sabıkalılar seçilmiş" dedi. 
TBMM Dilekçe Komisyonu'nda, bazı holdingler tarafından özellikle yurtdışında toplanan tasarruflarla ilgili şikayet dilekçeleri görüşüldü. Komisyon Başkanı Yahya Akman, yasal zorunluluklara uyulmadan toplanan tasarruflarla faaliyet gösterdiği iddia edilen bazı ticari kuruluşların, vatandaşların mağduriyetine sebep verdiği iddialarını içeren dilekçelerin birleştirildiğini bildirdi. 

12'den 4'ü geldi 
Faaliyetleri hakkında bilgi vermek üzere davet edilen 12 holdingden sadece YİMPAŞ, Kombassan, Endüstri Holding ve 21. YY Büyük Anadolu Holding temsilcileri toplantıya katıldı. 
Endüstri Holding'in borçlarını ödemeye yetecek kadar gayrimenkulü olduğunu ancak, haciz nedeniyle gayrimenkulleri satamadıklarını söyleyen Özgen şöyle konuştu 
"Şirketimizden alacağı olmayan bazı işçiler bile, 2 yıllık maaşını alamadığı gerekçesiyle mahkemeye başvuruyor. Hakkımızı savunmak için avukat tutacak paramız yok. Birçok masrafı cebimizden yapıyoruz." 


</TEXT>
</DOC>
