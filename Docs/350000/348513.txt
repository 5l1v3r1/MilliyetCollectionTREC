<DOC>
<DOCNO> 348513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun20.html </URL>
<DATE> 2005/06/03/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
BM Kıbrıs'ta tüm taraflar çözümü arzu ediyor 
</HEADLINE>
<TEXT>

     BM Genel Sekreteri'nin Siyasi İşler Danışmanı Sir Kieran Prendergast, tüm tarafların Kıbrıs sorununun çözümünü arzu ettiklerini söyledi. 
     Prendergast, Kıbrıs ziyaretinin ardından geldiği Atina'da, Yunanistan Dışişleri Bakanı Petros Molivyatis ve Yardımcısı Yannis Valinakis ile ayrı ayrı bir araya geldi. 
     Görüşmelerden sonra gazetecilere ziyaretlerinin amacının nabız yoklamak olduğunu belirten Prendergast, ''Gördüm ki nabız atıyor, yani tüm taraflar soruna bir çözüm bulunması gerektiğinde hemfikir ve bunu arzu ediyorlar. Bu aşamada tarafların kabul edecekleri bir formül ortaya konması gerekiyor'' dedi. 
     Atina'daki temaslarının çok olumlu geçtiğini kaydeden Prendergast, Yunanistan'ın çözüm çabalarına büyük destek verdiğini belirtti. 
     Prendergast'ın, anamuhalefet PASOK lideri Yorgo Papandreu ile öğleden sonra yapacağı görüşmenin ardından Ankara'ya gitmesi bekleniyor. 
     
</TEXT>
</DOC>
