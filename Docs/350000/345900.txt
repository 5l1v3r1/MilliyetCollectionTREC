<DOC>
<DOCNO> 345900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/siyaset/siy08.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yetkili geldi ama seminer iptal edildi 
</HEADLINE>
<TEXT>


Adli Tıp Kurumu, AB'den, 'İşkence Semineri' talep etti. Londra'dan bir yetkili gönderildi. Ancak seminer iptal edilmişti 

GÜLAY FIRAT İstanbul 


Adli Tıp Kurumu'nun, AB Komisyonu'ndan, talep ettiği "Hekimler ve Yargı Mensupları İçin Kötü Muamele ve İşkence Semineri" başlamadan bitti. Tepebaşı'ndaki Euro Plaza Oteli'ne dün seminer için gelenler, sadece organizasyonu düzenleyen sivil toplum kuruluşlarının temsilcileri ile basın mensupları oldu. STK temsilcileri, seminerin iptal edildiğini, ancak yetkililerden şu ana kadar net bir bilgi verilmediği için geldiklerini söyledi. 
Semineri organize eden Türk Tabipleri Birliği, Londra'da kurulu The Medical Foundation for the Care of Victims of Torture, Adli Tıp Uzmanları Derneği ile Türkiye İnsan Hakları Vakfı temsilcileri ise toplantı saati 09.00'da geldikleri otelde, 11.00'e kadar bakanlıktan bilgi gelmesini bekledi. 

'Haklı bir gerekçe olmaz' 
Türk Tabipleri Birliği 2. Başkanı Metin Bakkalcı, önceki akşam 18.00'de seminerin katılımcılarına iptal bilgisinin ulaştığını öğrendiklerini, ancak resmi makamlardan kendilerine hiçbir bilgi gelmemesi yüzünden seminerin yapılacağı otele geldiklerini açıkladı. Bakkalcı şunları söyledi "Erteleme, iptal, ne olduğunu bilmediğimiz bir karar alındı. Bu tür programları iptal etmenin haklı gerekçesi olamaz." 
Londra'da işkence mağdurlarına yönelik sağlık desteği konusunda hizmet veren vakfın direktörü Sherman Carrol da, komisyonun eğitim vermek üzere vakfını görevlendirdiğini anlattı. 
Carrol, "Şu an, Avrupa Komisyonu'ndan ve Adalet Bakanlığı'ndan bu seminerin, nerede, ne zaman yapılacağına ilişkin cevap bekliyoruz" dedi. Adli Tıp Kurumu'ndan da hiçbir açıklama yapılmazken, bakanlık yetkilileri, konuyla ilgili bilgilerinin bulunmadığını söyledi. 


</TEXT>
</DOC>
