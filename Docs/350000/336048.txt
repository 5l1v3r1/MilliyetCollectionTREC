<DOC>
<DOCNO> 336048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonyas20.html </URL>
<DATE> 2005/04/22/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
'Karpuz Kabuğundan Gemiler Yapmak' New York'ta... 
</HEADLINE>
<TEXT>

     Ahmet Uluçay'ın ilk uzun metrajlı ve bol ödüllü filmi ''Karpuz Kabuğundan Gemiler Yapmak'', New York'ta devam eden TriBeCa Film Festivali çerçevesinde gösterime giriyor. 
     İstanbul Uluslararası Film Festivali'nde En İyi Film, 52. San Sebastian Film Festivali'nde Jüri Özel Ödülü, 26. Montpellier Film Festivali'nde En İyi Film ödüllerini alan ''Karpuz Kabuğundan Gemiler Yapmak'' cumartesi, pazartesi ve çarşamba günleri New York'taki Regal Sinemaları Battery Park Stadyumu'nda Amerikalı sinema severlerle buluşacak. 
     1960'lı yıllarda Anadolu'nun bir köyünde yaşayan iki çocuğun, evlerinin ahırında sinema projeksiyon makinesi yapmaya çalışmalarının konu edildiği film, ünlü kısa film yönetmeni Ahmet Uluçay'ın ilk uzun metrajlı filmi olma özelliğini taşıyor. Hümanist yaklaşımı, doğallığı ve naifliğiyle gösterimi yapılan bütün ülkelerde büyük ilgi gören ''Karpuz Kabuğundan Gemiler Yapmak'' filminin New York'lu sinema severlerden de büyük ilgi görmesi bekleniyor. 
     1954'de Kütahya'da doğan Uluçay'ın, köyüne gelen gezgin sinemacılar sayesinde sinemayı sevdiği ve hayatı boyunca birçok işle uğraşmasına rağmen sinemaya olan tutkusunu hiç kaybetmediği belirtiliyor. İlk kısa filmini 1994'te Optik Düşler, Koltuk Değneklerinden Kanat Yapmak çeken Uluçay, o günden sonra 5 kısa filme imza atarak birçok ödül kazandı. 
     Uluçay, halen Kütahya'nın Tepecik köyünde yaşıyor. 
     
</TEXT>
</DOC>
