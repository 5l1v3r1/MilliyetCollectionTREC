<DOC>
<DOCNO> 335337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonyas17.html </URL>
<DATE> 2005/04/20/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Norveç Sağlık Bakanlığı Hamilelikte asla alkol almayın .. 
</HEADLINE>
<TEXT>

     Norveç Sağlık Bakanlığı yetkilileri, hamilelikte asla alkol alınmaması gerektiğini bildirdiler. 
     Sağlık Bakanlığı tarafından yayımlanan raporda, yeni araştırmaların, alkolün anne karnındaki bebekte kalıcı ve onarılamayacak bozukluklara yol açabildiğini gösterdiği belirtildi ve hamilelere alkollü içeceklerden tamamen uzak durmaları tavsiye edildi. 
     Rapora göre, az içilse bile alkol, bebeklerde oluşum bozuklukları, beyin tahribatı, büyüme sorunları ve görme rahatsızlıklarının ortaya çıkma riskini artırıyor. 
     Bakanlık yetkilisi Jens Guslund, ''Bu tür sorunlar çocuğun bütün hayatı boyunca devam ediyor. Nice kadının, daha hamileliklerinin farkında bile değilken fazlasıyla alkol alıyor olması da kaygı verici'' dedi. 
     Bu rapor, tıp adamlarının hamilelere günde bir bardak şarap tavsiye etmeleriyle çelişiyor. 
     Norveç'te geçen yıl kurulan tıp uzmanları kurulunun başkanı Ann Mari Brubakk da, son araştırmaların, günlük bir bardak şarabın, ceninin nefesinin bir an kesilmesine yol açtığını gösterdiğini söyledi. Brubakk'a göre, daha fazla alkol ise bebeklerde kalp zayıflığı dahil, oluşum bozukluklarına yol açabiliyor. 
     Uluslararası tahminlere göre, dünyada bebeklerin yaklaşık binde ikisi, annelerin fazla alkol tüketmesi yüzünden kısaca ACE Alkolün cenine etkisi olarak adlandırılan sendromla doğuyor. 
     
</TEXT>
</DOC>
