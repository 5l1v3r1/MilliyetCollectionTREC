<DOC>
<DOCNO> 314126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/soneko34.html </URL>
<DATE> 2005/02/10/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İTO Başkanı, hava şartlarının cirolara etkisine dikkat çekti 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, olağanüstü kış şartları nedeniyle birkaç hafta gibi bir süre zarfında çeklerin ödenmesinde bir gecikme olması halinde tüccarın, bankaların kara listesine alınmasının askıya alınmasını istedi. 
     Yıldırım, yaptığı yazılı açıklamada, böyle yoğun kar yağışına alışkın ve hazırlıklı olmayan İstanbul halkının, evlerine kapanıp alışverişini durdurunca kentte ticari yaşamın durma noktasına geldiğini bildirdi. 
     Yıldırım, son 5 günde İstanbul tüccarının cirosunun yüzde 50 gibi önemli bir düzeyde gerilediğini belirterek, ''Konunun gözlerden kaçan başka bir yönü ise tüccarın, ulaşımı aksatan yoğun kar nedeniyle alacaklarını tahsil edemezken, verdiği banka çeklerini zamanında ödeme zorunluluğunda olması, aksi halde ticari yaşamının kara listelere girerek sona ermesi tehlikesi içinde bulunmasıdır'' dedi. 
     Bu durumun kısaca ''tüccar çifte kıskaç içinde adeta kıvranıyor'' şeklinde özetlenebileceğini kaydeden Yıldırım, şu görüşleri dile getirdi 
     ''Tabii ki çekler zamanında ödenmelidir. Bu esastır. Ancak, yaşanan ve afet diye nitelenebilecek olağanüstü kış şartları nedeniyle, kötü niyet olmaksızın, bu olağanüstü şartlarla sınırlı olacak şekilde mesela, birkaç hafta gibi bir süre zarfında çeklerin ödenmesinde bir gecikme olması halinde tüccarın, bankaların kara listesine alınması askıya alınmalıdır. 
     Nasıl kar nedeniyle okullar, çocuklar mağdur olmasın diyerek tatil ediliyorsa, zaten zorla ayakta kalmaya çalışan ticari yaşamda da yeni yeni mağdurlar yaratılmamalıdır. Kara listeye almayı makul süre askıya alacak bir tolerans, tüm ekonomik yaşamı rahatlatacaktır. Aksi, kimseye yarar sağlamaz. Bu nedenle, Hükümetimiz ve Hazine Müsteşarlığı'ndan, bankaların kara liste uygulamasına birkaç hafta tolerans getirecek bir düzenleme bekliyoruz.'' 
     
</TEXT>
</DOC>
