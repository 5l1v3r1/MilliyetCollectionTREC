<DOC>
<DOCNO> 335018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/spor/spo02.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener sevinmeli Kartal düşünmeli 
</HEADLINE>
<TEXT>


Fenerbahçe'nin derbide ilk yarıdaki arzusu, sahaya yayılışı, temposu ve hücum organizasyonları kusursuzdu. Gelecek için umut verdi. Beşiktaş kazandı ama yeni sezonda şampiyonluk için takıma direkt oynayacak en az 5 oyuncu şart 

RIDVAN DİLMEN 


Kendi evinde, puan kaybına tahammülün olmadığı maçta ezeli rakibine yeniliyorsun. Ancak taraftarın çok mutsuz değil. Tabii ki, sebebi ortaya konan performans. Fenerbahçe özellikle ilk yarıda Türkiye standartlarının çok üzerinde futbol oynadı. Arzusu, sahaya yayılışı, temposu, hücum organizasyonlarındaki başarısı kusursuzdu. Hatta ilk yarıda şut atmayan oyuncusu bile yoktu. Bu ilk 45 dakikalık görüntü, Fenerbahçeliler'i kazandıkları maçlardan bile daha fazla memnun etti, şampiyonluk için daha fazla umutlandırdı. 
İlk yarıdaki yüksek temponun verdiği yorgunluk, devrenin sonunda gelen golden dolayı oluşan psikolojik baskı, Teknik Direktör Daum'un, Denizli deplasmanındaki gibi riski seçmesine, çok forvetle oynamasına yol açtı. Dolayısıyla ikinci yarı sıkıntılı geçti. Beşiktaş oyuncu olarak eksik kaldı ama, Fenerbahçe'nin çok fazla ofansif futbolcuyu sahaya sürmesi nedeniyle top rakibe geçtiğinde maç 11'e 10 oynanmadı. Şartlar eşitlendi, hatta defansif yönden Fenerbahçe eksik bile kaldı. Beşiktaş hem gol buldu, hem de pozisyon. 

Servet gerçeği 
Bu arada Servet gerçeği de daha belirgin şekilde ortaya çıktı. İddia ediyorum Servet oynasaydı en az iki gol yenmezdi. Defansın ortasında mevcut kadroda defansif yönü en güçlü ve ilk hamleyi yapan tek oyuncu. Sezon başından bu yana Fenerbahçe'nin yediği gollere bakacak olursak, 6-2'lik Manchester yenilgisi ile derbide Servet kadroda yok. Büyük ihtimalle Carew'in attığı kafa golü yenmez, İbrahim Akın'a da o şutu vurdurmazdı. Ayrıca Rüştü'ye yediği goller nedeniyle çok eleştiri var. Bence üçünü çıkarması çok güçtü. Sadece Koray'ın vuruşunu belki kurtarabilirdi. 
Bu arada Fenerbahçe seyircisi yıllardır süre gelen o yanlış davranışa son vermiş, her iki takımı da alkışlamıştır. Bu görüntüler sürekli televizyonlarda yayınlanmalı ki, gelecek için örnek olsun. Başkan Aziz Yıldırım'ın serzenişi de çok normal. Yazıktır, ayıptır. Bu küfürleri hiç hak etmediği kesin. Madem kulüpler önlem alamıyor, devlet mutlaka önlem almalı. 
Yine sevgili Rıza hoca için yazılan pankart da çok ayıptı. Hiç yakışmadı. Çalımbay ve ailesi çalışkan pırıl pırıl insanlar. Bu pankartı asanların bir özür borcu vardır. 

Gidişat tehlikeli 
Beşiktaş'a gelince ikinci yarının başlarında tahminim 17 maçlık periyodu lider olarak bitirecekleri yönündeydi. Olma ihtimalleri de yüksek zaten. 
Hem kan değişikliği, hem de fikstür avantajı beni bu tahmine yöneltti. Önce tipik 3-5-2 ile başladı Rıza hoca. Daha sonra önümüzdeki yıl düşündüğü dörtlü savunmaya döndü. Dörtlü savunmayı tandem gibi oynamıyor. Sarkık bir libero, önde tek stoper, iki tane de kenar savunmacı bek kullanıyor. Genelde de takımı rakiplere göre çıkarıyor. İddiası olmayan hedefsiz takımları, hele bu büyük bir kulüpse hem fizik, hem de konsantrasyon açısından hazırlamak kolay değil. Futbol açısından izleyenleri çok tatmin etmemeleri de bundan kaynaklanıyor. Her şeye rağmen elde edilen başarılı sonuçlar geleceği tehlikeye dönüştürmemeli. Gidişat bence endişe verici. Sezonun üçte ikilik bölümünde performans gösteremeyen oyuncuların koca yılı birkaç maça sıkıştırması Beşiktaş yönetimini ve Rıza Çalımbay'ı aldatmamalı. Kıvanç Oktay'ın demeci de sanki bundan aldanmışlar gibi. Carew ve 4-5 oyuncu gelecek yıl için Beşiktaş'a fayda açısından beni düşündürüyor. En azından ilk on birde oynayacak beş oyuncu alınmalı. Şampiyonluk için bu şart. 
Son bir not Bence Rıza hoca, derbide sarı kartı bulunan bir kalecisi varken, üç değişiklik yapmakla büyük hata etti. Her ihtimali göz önünde bulundurmalıydı. 

'Cim - Bom'a izin vermem' 

Beşiktaş maçındaki hataları yüzünden büyük eleştiri alan Tuncay, kendisine ulaşan taraftarlara, "Galatasaray'ı 100. yılda şampiyon yapmayacağız" dedi 

YUSUF KOBAL 

Beşiktaş derbisinde kaçırdığı goller nedeniyle ağır eleştiriler alan Fenerbahçeli Tuncay, adeta üzüntüden kendini Samandıra Tesisleri'ne kilitledi. Genç yıldızın, kendisini tesislerden arayan taraftarlarla ilginç diyaloglar yaşadığı öğrenildi. Tuncay'ın yaptığı hataları hırsına bağladığı ve "Ben öyle bir Fenerbahçeliyim ki, 100. yılında Galatasaray'ın şampiyon olmasına izin vermeyeceğim. Size söz veriyorum" diyerek umut dağıttığı belirtildi. 
Genç oyuncunun önlerindeki altı maçta taraftardan koşulsuz destek istediği ve "Siz arkamızda olun, biz gerisini hallederiz. Artık çok daha fazla inançlıyız" ifadelerini kullandığı bildirildi. 
Bu arada Tuncay ve kaleci Rüştü'ye takım arkadaşları sahip çıkarak "Bu yenilgide herkes suçlu. Sadece onlara yüklenilmesi haksızlık" dediler. 

Kadroda revizyon 

YUSUF DURSUN 

Denizlispor maçının hazırlıklarını dün tek antrenmanla sürdüren Fenerbahçe'de Teknik Direktör Daum kadroda yine değişikliğe gitme kararı aldı. Alman hocanın, savunmanın sağında Önder'in yerine Serkan'ı oynatacağı, orta sahada da Selçuk - Kemal değişikliğine gideceği bildirildi. Alman hoca dünkü çalışma sırasında sık sık oyuncularını uyardı. 

Bilette damping 

Fenerbahçe taraftarı 6 YTL verip, takımını Denizlispor maçında izleyebilecek. Yönetim kupa sınavı için büyük bir indirime gitti. Açık tribün biletleri 6 YTL, kapalı da 11 YTL'den satışa çıktı. Yöneticiler, camianın hasretini çektiği Türkiye Kupası'nın kazanılması için taraftarın desteğinin şart olduğunu belirttiler. 

YÖNETİM 

'Pankart korsan' 
Fenerbahçe Kulübü, büyük tepki alan "Rıza Efendi 2 ekmek, 1 süt" yazılı pankartla ilgili açıklama yaptı. Açıklamada "Maç sırasında 3-5 kişilik bir grup tarafından, asla tasvip etmediğimiz bir korsan pankart asılmış ve yöneticilerimizin bu pankartı görmeleri üzerine derhal indirilmiştir" denildi. 

KEMAL 

'Yapılan haksızlık' 
Önceki günkü antrenmanda genç Gürhan'a sert giren Kemal, medyanın olayı çok abarttığını ileri sürdü. Yıldız oyuncu, "Böyle şeyler olur. Ama gazetelere bu şekilde yansıması beni üzdü. Söyleyecek bir şey bulamıyorum. Benim kimseyle bir sorunum yok. Hepimiz Fenerbahçe'nin başarısı için çalışıyoruz" dedi. 

ANELKA 

Tek derdi Domenech 
Fenerbahçe'nin Fransız yıldızı Nicolas Anelka, milli takım hocası Domenech'e verdi, veriştirdi. France Football'a konuşan golcü, Domenech takımın başındayken, milli formayı giymesinin mümkün olmadığını söyledi. Anelka, "Bir düzine oyuncu sakat olsa da Domenech beni milli takıma almaz" ifadesini kullandı. 

HAKEM 

Dereli yönetecek 
Türkiye Kupası'nda Fenerbahçe'nin yarın Denizlispor ile oynayacağı karşılaşmayı Selçuk Dereli yönetecek. Şükrü Saracoğlu Stadı'nda saat 20.00'de başlayacak müsabakada Dereli'nin yardımcılıklarını ise Ekrem Kan ve Selçuk Kaya yapacak. 

ALEX 

'Seyirciye üzüldüm' 
Beşiktaş derbisinde iki gol atan Alex, yenilginin kendisinde büyük hayal kırıklığı yarattığını ancak Fenerbahçe taraftarının buna rağmen kendilerini ve rakiplerini alkışlamalarının az görülür bir olay olduğunu açıkladı. Brezilyalı yıldız, "Onlar adına çok üzüldüm. Hem Denizli- spor'u, hem de Ankaraspor'u yenerek onları güldüreceğiz" dedi. 


</TEXT>
</DOC>
