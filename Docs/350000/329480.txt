<DOC>
<DOCNO> 329480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonyas13.html </URL>
<DATE> 2005/04/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Uçaktan aşkını ilan etti 
</HEADLINE>
<TEXT>

     Neşet KARADAĞ DHA 

      ADANA'da bir genç nişanlı olduğu dershane öğrencisi sevgilisine doğum gününde aşkını, Aslı seni seviyorum' diye yazdırdığı panoyu uçakla kent üzerinde tur attırıp ilan etti. Dershanenin üzerinden ise 200 gül döktürdü. 
     İş makinaları parçası satış işi ile uğraşan ve adının açıklanmasını istemeyen 23 yaşlarındaki bir genç bir süre önce nişanlandığı ve deliler gibi sevdiği Aslı'ya doğum gününde ilginç bir sürpriz yaptı. 
     Adana'daki Tarkim Uçuş Okulu'na giden çılgın sevgili, Okul Müdürü Mustafa Bozer'e sevgilisi için yazdıracağı panonun kent merkezinde dolaştırılmasını istedi. Aslı Seni Seviyorum' yazılı pano Cesna tipi uçağın arkasına asıldı. Öğretmen Pilot Yılmaz Tekeli, bu aşk panosunu özellikle çılgın sevgilinin istediği Valilik konağı çevresindeki dershanenin üzerinde yaklaşık 700 feet 230 metre yükseklikte dolaştırdı. Bir poşet içindeki aşkı simgeleyen 200 kırmızı gülü de döktü. 
     Kent merkezi üzerinde yaklaşık yarım saat süren uçakla aşk ilanı yurttaşların ilgisini çekti. Çok sayıda kişi hayranlıkla gökyüzündeki aşk mesajını okudu. 
     Tarkim Uçuş Okulu Müdürü Mustafa Bozer, çılgın aşığın isminin açıklanmasını ve gazetecilerle görüşmek istemediğini kendisine bildirdiğini söyledi. Bozer, "Okulumuza gelip sevgilisine doğum günü sürprizi yapacağını söyledi. Böyle talepler işimizin bir parçası olduğu için kabul ettik. Arkadaş, aşkını romantik bir şekilde ilan etmek için bu yolu seçmiş'' dedi. 
     
</TEXT>
</DOC>
