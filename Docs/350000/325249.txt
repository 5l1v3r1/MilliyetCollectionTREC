<DOC>
<DOCNO> 325249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/yazar/temelkuran.html </URL>
<DATE> 2005/03/20/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Faşizme Türkçe lügat 
</HEADLINE>
<TEXT>

Türkiye'de bir "karın boşluğu" açılıyor. "Kavgam"ın çok okunması bu karın boşluğuna inecek bir darbenin karşılık bulması olasılığına işaret ediyor 

Almanya'da ne olmuştu Niye herkes birden çıldırmış, niye dünyanın belki de sistematik düşünceye en gönül vermiş ülkesi hiçbir tutarlı sistematik içermeyen deli saçmalıklarına kapılıp bütün insanlığı yok etmeye yönelik bir dalgaya kapılmıştı Bu, hiçbir zaman gerçekten yanıtlanamamış bir sorudur. İnsanların, bir fabrika yönetiminin soğukkanlılığıyla yok edilebildiği "kötülük çağının" kesin gerekçelerini kimse gösterememiştir şimdiye kadar. Marksistler, kapitalizmin kriziyle açıklarlar olup biteni. Freud, kendi birikimleri doğrultusunda "kitlesel libidoya" bağlı açıklamalar yapar. Adorno ve Horkenheimer, o dönemi yaşadıkları için, entelektüel birikimlerine taze gözlemlerini de katarak, bir neden bulmaya çalışırlar bu "toplumsal delirmeye". Hatta hayatlarını bunu anlamaya, açıklamaya adarlar ama gerçekten net bir cümleye varılamaz. H l da varılabilmiş değil. Alman ulusunun h l tuhaf, adı konmamış bir utançla o dönemden bahsetmek istememesinin nedeni budur onlar da atalarının aktif olarak içine katıldığı bu kötülük çağını tam anlamıyla anlayabilmiş değildir. Hitler ve Nazi dönemi bu yüzden düpedüz "ayıp" olarak kabul edilir Almanya'da. Sadece günah çıkarılacağı zaman kullanılması vaciptir h l . 
Bendeniz ise şöyle düşünür bu konuda 
Bu, bir tarih sürçmesidir. Adolf adlı bir adam, toplumsal ve siyasi koşulların da yardımıyla, kendi kişisel histerisini kitlelere yayacak bir an, bir mecra bulmuştur. Bu, tarihin karın boşluğudur. Bu, insanlığın karın boşluğudur. Tıpkı günün bir anında, her günkü hareketlerinizi yaparken boynunuzun tutulması gibi bir insanlık tutulması yaşanmıştır. Çünkü bana sorarsanız insanlığın bir karın boşluğu vardır. Bana sorarsanız Türkiye'de de, bugünlerde memleketin yemekte olduğu darbeler hızla bu karın boşluğuna yaklaşmaktadır... Hitler'in yazdığı "Kavgam" kitabının en çok Türkiye'de okunması, bu durumun göstergelerinden biridir. Tanıl Bora'nın Birgün gazetesinde yazdığına göre, bugünlerde üniversite öğrencilerinin bile derslerde "Hitler der ki..." diye söze başlaması bu durumun göstergelerinden bir diğeridir. 
Türkiye, cazibesine kapılacağı radikal milliyetçi, faşist bir histeriye karın boşluğunu açmak üzere olabilir. Bu, tespitiniz doğru çıktığında sevinebileceğiniz türden değil hayal edebileceklerimizin çok ötesinde bir tehlikedir. 

Düşük yoğunluklu faşizm 
Düşük yoğunluklu bir faşizm içinde yaşamakta olan bir ülkeyiz biz zaten. Gördükçe alıştığımız için artık bir tehlike çanı olarak algılamadığımız birçok şey oluyor bu ülkede. Herkes belinde bir silah taşıyor. Mafya bir suç örgütü olarak değil, toplumun en korunaksız bireyinin bile kendinden daha beter durumda olanı ezmeye, yok etmeye kalkıştığı bir "hayat biçimi" olarak yaygınlaşıyor. Mafya, artık bir "üslup" çocuklar ve kadınlar dahil bütün ülkeyi ele geçiriyor. Yolsuzluk "algısının" en düşük olduğu üç ülkeden birinin Türkiye olduğunu ortaya koyan bir araştırma yayımlandı geçtiğimiz günlerde en çok bu araştırma, göre göre her şeye alıştığımızı gösteriyor. Siyaset alanında özgürlükten, eşitlikten yana bir sesin duyulur biçimde çıkmadığı bir ortamda, din referanslarıyla yürüyor işler. Bu referanslar giderek bütün siyaseti ele geçirirken "insanın" hayatı değiştirebileceğine ilişkin, olması gereken temel "itikat" hızla ve derinden yok oluyor. 

"Faninin" çaresizliği 
Farkında mıyız acaba, kitlelerin içinde bir şeyleri değiştirebileceğine ilişkin inanç hızla eziliyor herhangi bir değişiklik siyaset alanında bile Allah katına havale ediliyor. Depremlerin yarattığı felaketi bile mistik bir biçimde açıklayan muhafazakar bir kasaba kültürü egemen kültür haline geliyor. İşçiler, memurlar, öğrenciler, açıkça kadınlar dövülüyor ve polislere ilişkin yapılan araştırmaların sonucunda "Eve giderken adam dövüyoruz" gibi bir cümle çıkabiliyor. İnsanların birbirine en az güvendiği ülkenin Türkiye olduğuna ilişkin bir başka araştırma yapılıyor o sırada. Tek meşru muhalefetin ülkücülerin sesleri olduğu hukuki, siyasi ve toplumsal bir düzenek kuruluyor. Bu koşullar içinde ülkenin aydınlarının kendi toplumlarından beklentileri o derece düşük ki etraflarında bulabildikleri en sağlam can simidi Avrupa Birliği'ne girme umudu oluyor. Bu, "insanlığın karın boşluğunu" hazırlayan bir tablodur. Tek gereken şey, bir histerik zavallının çıkıp, saçma sapan şeyler söyleyerek birbirine güvenmeyen, birbirine müthiş öfkeli bireylerden oluşan bu toplumu ayağa kaldırmasıdır. Türkiye dünyanın en ağırbaşlı toplumlarından biridir ama meşru sayılan milliyetçi söylemle ayağa kaldırdığında yaptığı şeyin doğruluğuna o kadar derinden inanacaktır ki kapıldığı deliliğin hastalıklı halinin farkına varamayabilecektir. 

Öylesine bir ülke 
"Kavgam" kitabının en çok okunanlar arasında yer almasının gerekçesini buralarda aramak gerekir. Bana sorarsanız olup biten şudur 
Üretilen, yaratılan "karın boşluğu", o boşluğa indirilecek darbe, kendine bir "lügat" aramaktadır. Biçimsiz, hedefsiz bir biçimde topluma yayılan öfke, "lisanını" aramaktadır. "Kavgam" bu denli yaygın okunduğuna göre bu lisan Almancadan çeviridir şimdi. 
Düşünsenize, bu ülke siyasal İslamcılar ve ülkücüler tarafından ele geçirilirse, politika, aralarında çiğ cümlelerle, andaval fikirlerle oynadıkları bir oyun alanına dönüşürse ne olur Bu ülke "öyle" bir ülke olur. Öylesine bir ülke. Evimizi korumalıyız şimdi. Karın boşluğumuzu kapatmalıyız... 



</TEXT>
</DOC>
