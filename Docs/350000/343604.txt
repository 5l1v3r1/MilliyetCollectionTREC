<DOC>
<DOCNO> 343604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sondun24.html </URL>
<DATE> 2005/05/18/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Politikacı, çocuk katiline sempati duyunca... 
</HEADLINE>
<TEXT>

     Almanya’da bir çocuğu kaçırdıktan sonra öldüren kişiye sempati duyan, Kuzey Ren Vestfalya eyaletinde 22 Mayıs’ta yapılacak meclis seçimlerinde Hür Demokrat Parti FDP adayı Joachim Schultz-Tornau 62 büyük tepki topladı. 
     Bild gazetesi, Almanya’da tanınan bir bankacının oğlu Jakob von Metzler’i 11 kaçırdıktan sonra öldüren Magnus Gaefgen 30 adlı kişiyle ilgili olarak Alman politikacının kendi internet sayfasında yayımladığı "Bir Katil İçin Savunma" başlıklı makalesinde, "Ben, kendi itirafıyla katil olduğunu söyleyen bir insan için taraf oluyorum. O vicdansız bir katil değil. Aksine çok yetenekli, çok hassas ve sempatik genç bir insan. Aynı zamanda sonsuz bir ahmaklığa sahip. Kendi hatasıyla çok kötü bir duruma düşerek başarısız kaldı ve katil oldu" ifadelerine yer verdiğini, bu ifadeleri yoğun tepkiler üzerine sildiğini yazdı. 
     Hukukçu olduğu belirtilen Schultz-Tornau’nun Gaefgen’in davasıyla yakından ilgilendiği ve katili hapiste sıkça ziyaret ettiği kaydedildi. 
     "Weisser Ring" Beyaz Yüzük adlı kurbanlara yardım kuruluşunun Başkanı Wolf Weber, olayların saptırılmaması gerektiğini belirterek, "Burada önemli olan küçük Jakob’un ve ailesinin acısı. Bu durumu hiç kimse özel çıkarları için kullanmamalı" dedi. 
     Sosyal Demokrat Parti’nin SPD Kuzey Ren Vestfalya Eyalet Meclis Grubu Başkanı Edgar Moron, "Bir çocuk katiline anlayış göstermenin liberallikle ilgisi yok. Bu dayanılmaz bir tutum" derken, Eyalet Meclisi Yeşiller Grubu Başkanı Sylvia Löhrmann da, "Bu iğrenç bir cinayetin basitleştirilmesi. Söyleyecek bir şey bulamıyorum. Ne biçim bir vatandaş partisi" şeklinde konuştu. 
     Eyalet Meclisi FDP Grubu Başkanı Andreas Pinkwart ise "Bir aile babası olarak bu tür ifadelere şaşırdım. Bu yazının ortaya çıkmasından hemen sonra internet sayfasından kaldırılmasını sağladık" dedi. 
     Küçük Jakob’u öldürmekten suçlu bulunan Gaefgen 2003 yılında ömür boyu hapis cezasına çarptırılmıştı. 
     
</TEXT>
</DOC>
