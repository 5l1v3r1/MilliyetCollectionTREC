<DOC>
<DOCNO> 333483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/dunya/dun01.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron İran'ı tek yanlı vurmayacağız 
</HEADLINE>
<TEXT>



İsrail Başbakanı Ariel Şaron, İran'ın nükleer kapasitesini yok etmek için tek yanlı saldırıda bulunmayacaklarını söyledi. CNN International televizyonunun sorularını yanıtlayan Şaron, İran'ın nükleer silahlanma isteğiyle ilgili sorunun çözümünde İsrail'in "öncü rol oynamak istemediğini" belirterek, bu sorunla, uluslararası koalisyon halinde ilgilenilmesi gerektiğini kaydetti. İran'ın nükleer silah yapmak için "yıllara ihtiyacı olduğunu" vurgulayan Şaron, "Ancak nükleer silah yapmaya yönelik teknik sorunları çözmeleri için aylar yeterli olacak. Bu teknik sorunları çözmelerinin ardından da artık geri dönülmez bir nokta geçilmiş olacak" dedi. Şaron, geçtiğimiz hafta ABD'de İran'ın nükleer programına ilişkin kaygılarını Başkan George W. Bush'a da iletmişti. 


</TEXT>
</DOC>
