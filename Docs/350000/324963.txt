<DOC>
<DOCNO> 324963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/siyaset/asiy.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Edelman'dan veda 
</HEADLINE>
<TEXT>


Tartışılan büyükelçi, ABD Başkanı Bush'a istifa mektubunu 11 Mart'ta gönderdi. Edelman "İstifam, Türkiye-ABD ilişkileriyle ve son gelişmelerle ilgili değil. Kişisel bir karar" dedi 

Utku Çakırözer - Ankara 


ABD'nin Ankara Büyükelçisi Eric Edelman, ABD Başkanı Bush'a gönderdiği mektupla 1980'de girdiği Dışişleri Bakanlığı'ndaki görevinden istifa etti. Edelman'ın ABD yönetiminde daha etkili bir görev beklentisinde olduğu öne sürüldü. 
Ankara'daki görevine 15 Ağustos 2003'te başlayan Edelman, dün büyükelçilik çalışanlarını sürpriz bir toplantıya çağırdı. Bush'a, görevinden ayrıldığını bildiren mektubu 11 Mart'ta gönderdiğini kaydeden Edelman, "Kararımın son günlerde yaşanan gelişmelerle hiçbir ilgisi yok. Eşim ve ben bir süredir bunu konuşuyorduk. Dışişleri Bakanımız Condeleezza Rice'a da fikrimi açmıştım" dedi. Türkiye'den haziranda ayrılacağını söyleyen Edelman, Büyükelçilikteki çalışma arkadaşlarını şaşırtan açıklamasını, "Türkiye'yi ve sizi özleyeceğim" diye bitirdi. 
Edelman'ın Ankara'daki görevinde 2. yılını doldurmadan Türkiye'den ayrılması Dışişleri Bakanlığı'nda 'sürpriz' olarak değerlendirildi. Diplomatik kulislerde ise, Edelman'ın ABD yönetiminin en etkili isimlerinden Paul Wolfowitz'den boşalacak Savunma Bakan Yardımcılığı ile Douglas Feith'den boşalan Savunma Bakanlığı Müsteşarlığı için 'müsait pozisyonda olduğunu' göstermek için istifa ettiği iddiaları dile getirildi. 

Fırtınalı günler 
Edelman, Irak'ın Süleymaniye kentinde 4 Temmuz 2003'te Türk askerlerinin başına ABD birliklerince çuval geçirilmesiyle Türk - ABD ilişkilerin dibe vurduğu bir dönemde Ankara'ya atandı. Yaptığı çıkışlarla gündemde kalan Edelman'ın, Başbakan Recep Tayyip Erdoğan'dan 5 hafta randevu alamaması krize dönüştü. Edelman, Türk basınında ABD'yle ilgili çıkan her olumsuz iddia için büyükelçiliğe açıklama yaptırdı. Edelman, son olarak Cumhurbaşkanı Sezer'in Suriye gezisi çerçevesinde kamuoyunun gündemine geldi. 
"Suriye'nin Lübnan'dan çekilmesi konusunda uluslararası camianın takındığı ortak tutuma Türkiye'nin de katılmasını umut ediyoruz" demesi, Sezer'in gezisinin ertelenmesi yönünde telkin olarak yorumlanan ABD'li diplomat Ankara'nın tepkisine neden oldu. 

'Başarılı diplomat' 

Dışişleri Sözcüsü Namık Tan, önceki gün Edelman için "Türkiye ve ABD ilişkilerine olumlu katkı yapan başarılı bir diplomat" ifadelerini kullanmıştı. 

Washington için sürpriz olmadı 
'Diplomatlığı bırakıyor' 

Edelman'ın istifasını değerlendiren ABD'li bir yetkili, "Dışişleri'nden emekliye ayrılacak" dedi 

Yasemin Çongar - Washington 


ABD'nin Ankara Büyükelçisi Eric Edelman'ın istifa kararı, Büyükelçi'nin bu yöndeki eğilimini "uzun süredir" bilen Washington bürokrasisi için sürpriz olmadı. 
Büyükelçi'nin istifasını Washington'da Milliyet'e değerlendiren ABD'li bir yetkili, "Edelman diplomatlığı tümüyle bırakarak, Dışişleri Bakanlığı'ndan emekliye ayrılacak" dedi. Edelman'la bizzat konuştuğunu belirten ABD'li yetkili, istifa kararının tümüyle "kişisel" olduğunu, "Türkiye'deki gelişmeler ya da Türkiye - ABD ilişkileriyle bağlantısının bulunmadığını" da vurguladı. Washington'da Edelman'ı tanıyan ve Türkiye'yi izleyen diplomatik çevreler de, Büyükelçi'nin istifasının, "kendisine karşı bir kampanyanın sonucu olmadığında" ısrarlı. Türkiye'de bazı sivil toplum kuruluşları ve gazeteciler tarafından Edelman'ın "istenmeyen kişi" ilan edilmesi talebini değerlendiren bir kaynak, "Edelman'la özdeşleştirdikleri bazı politikaların aslında ABD politikası olduğunu görmek, kimilerini hayal kırıklığına uğratabilir" dedi. 
Washington'da 2. George W. Bush yönetiminde dışişleri ve savunma bakan yardımcılıkları için de adı geçen Edelman'ın, Pentagon'da "2. ya da 3. adam" olabileceğini "olasılık dahilinde" sayanlar var. 


</TEXT>
</DOC>
