<DOC>
<DOCNO> 349981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/soneko24.html </URL>
<DATE> 2005/06/08/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
IMF Yeni program, devam eden kırılganlıkları azaltmayı amaçlıyor 
</HEADLINE>
<TEXT>

     Yeni üç yıllık stand-by programının, Türkiye'nin ekonomik performansını arttırarak, halen devam eden kırılganlıkları da azaltmayı amaçladığı bildirildi. 
     Uluslararası Para Fonu'nun IMF yayın organı olan IMF Survey Dergisi'nde yer alan yazıda, Türkiye'nin, IMF ile 10 milyar dolarlık bir destek içeren üç yıllık stand-by anlaşması imzaladığı belirtilirken, IMF'nin, Türkiye'nin, makroekonomik politikası ve ekonomik reformlarına olan desteğinin bu anlaşmayla devam edeceği kaydedildi. 
     Yazıda, Türkiye'nin uyguladığı IMF destekli programın da desteğiyle, enflasyonun önemli ölçüde düştüğü, ekonomik büyümenin arttığı, borçların da önceki yıllara oranla azalmaya başladığı ifade edildi. 
     Üç yıllık stand-by programının, Türkiye'nin ekonomik performansını daha da arttıracağı vurgulanırken, Türkiye'nin 2000-2001 krizinden kurtularak, yüksek enflasyon ve düşük büyüme trendini kırdığı, bundan önceki IMF programını da başarıyla tamamladığı kaydedildi. 
     
     YENİ STAND-BY PROGRAMININ GETİRECEKLERİ... 
     Yazıda, yeni üç yıllık stand-by programı çerçevesinde, Türk yetkililerin, Türk halkının yaşam standardını yükseltmeyi ve işsizlik sorununu azaltmayı amaçlayan sürdürülebilir bir ekonomik büyümenin altyapısını yaratmaya çalışacakları, ekonominin Avrupa Birliği'ne uyumu için gayret gösterecekleri kaydedildi. 
     Yeni stand-by programı sonucunda, Türk yetkililerin, Türkiye'nin, bundan böyle IMF'den kredi almasına gerek kalmayacak bir yapıyı oluşturmayı amaçladıkları da vurgulandı. 
     
</TEXT>
</DOC>
