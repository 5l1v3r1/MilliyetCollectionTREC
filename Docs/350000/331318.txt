<DOC>
<DOCNO> 331318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/spor/spo15.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli kampa baskın 
</HEADLINE>
<TEXT>


Rekortmen atletlerin olumsuz koşullarının Milliyet aracılığıyla kamuoyuna yansıması üzerine Burhan Felek Kamp Eğitim Merkezi'ne gelen yetkililer, sporcuların ifadelerini aldı 

MURAT AĞCA 


Milli atletlerin Burhan Felek Kamp Eğitim Merkezi'nde yaşadığı sorunlarla ilgili olarak Gençlik ve Spor Genel Müdürlüğü yetkilileri kampa adeta baskında bulundu. Federasyon ve İl Müdürlüğü'nden ilgililer de merkeze akın etti. 
Milliyet'in iki gün önce parmak bastığı konuyu incelemek üzere kampa gelen bir müfettiş, sporcuların tek tek ifadelerini aldı. Gazetemizde yer alan yiyecek, kondisyon salonu, pist gibi sorunlara ilişkin sorular soran yetkili, hazırlayacağı raporu Genel Müdürlük'e sunacak. 
Öte yandan tesisin bodrumundaki izbe kondisyon salonu, konunun gündeme gelmesinin ardından hemen bakıma alındı. Duvarları badana boya yapılan salonun malzemelerinin de tesisteki güreş antrenmanlarının bitiminde tamamlanacağı öğrenildi. 
Kampı biten milli atletlerin dün sabah erken saatte merkezden ayrılması istenirken, antrenman pistinde de yine benzer aksaklıklar devam etti. Giriş - çıkışın kontrol edilmemesi nedeniyle atletlerin antrenmanı sırasında bu kez top oynayan çocuklar çalışmaları engelledi. 

Problem çözülüyor 

Burhan Felek'te yapımı 1.5 yıldır tamamlanamayan 50 metrelik kapalı yüzme havuzunun bitirilmesi için düğmeye basıldı. Galatasaray'a kiralanan havuzun önümüzdeki hafta bitirilmesi için çalışmaya başlanacak. Müteahhitin değişmesinden dolayı yapımının uzun süre bekletildiğini belirten Galatasaray Yüzme Şubesi Sorumlusu Ercümen Gümrük, havuzun yaz yarışlarına yetiştirileceğini söyledi. 

Doping klasiği 

AYŞE YEŞİN 

Kütahya'da 19-20 Mart'ta yapılan Balkan Şampiyonası Milli Takım seçmelerine katılan beş vücutçuda doping çıktı. Yapılan testler sonucunda Alev Karaman, Adem Aydoğan, Kerim Topsakal, Yunus Emre Aslaner ve Yavuz Oymak'ın idrar numunelerinde yasaklı madde bulundu. Yunus Emre Aslaner'de 11, Yavuz Oymak'ta ise 8 ayrı madde tespit edildi. Ceza Kurulu'na sevk edilen beş sporcu, yönetmelik gereği ikişer yıl müsakabalardan men cezası alacak. 

Nefesler tutuldu 

Final - Four'a kalan erkek voleybol takımları bugün Samsun Yaşar Doğu'da başlayacak ilk kademe maçlarıyla şampiyonluk yarışına giriyor. Erdemir, Halkbankası, Polis Akademisi ve Arkas Saint Joseph'in mücadele edeceği müsabakalar 10 Nisan'da sona erecek. 

Final programı 
Bugün 
16.00 Halkbank-Polis Aka. 
18.00 Erdemir-A.S.Joseph 
Yarın 
14.00 A.S.Joseph-Halkbank 
16.00 Polis Aka.-Erdemir 
Pazar 
13.00 Polis Aka.-A. S.Joseph 
15.00 Erdemir-Halkbank 


</TEXT>
</DOC>
