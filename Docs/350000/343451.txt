<DOC>
<DOCNO> 343451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sontur57.html </URL>
<DATE> 2005/05/17/ </DATE>
<TIME> 23.20 </TIME>
<AUTHOR>  </AUTHOR>
<HEADLINE>
"2004 Milliyet Abdi İpekçi Gazetecilik Ödülleri" sahiplerini buldu... 
</HEADLINE>
<TEXT>

     Doğan Medya Center’daki ödül töreninde konuşan Devlet Bakanı Beşir Atalay, ödül alan gazetecileri ve ödülleri düzenleyen Milliyet Gazetesi’ni kutladı. 
     Atalay, "Milliyet Gazetesi bir kurum. Kurum olmak kolay değil. 
     Kurumlaşma iki önemli unsurla mümkün. Birincisi ilkeli olma, ikincisi gelenekleri oluşturma ve bunları yaşatma. Milliyet Gazetesi geleneği yaşatıyor ve vefa duygusu gösteriyor" dedi. 
     Abdi İpekçi’nin, araştırmacı gazeteciliğin öncüsü olduğunu kaydeden Atalay, Milliyet’in de bu ödüllerle vefasını gösterdiğini söyledi. 
     Toplumsal hayatın her boyutunda iyileri teşvik etme ve olumluları ödüllendirmenin önemli bir uygulama olduğunu vurgulayan Atalay, "Toplumsal hayat müeyyidelerle yürür. Ödüllendirme de bu müeyyidelerdendir. Ödüllendirmeye basın mesleğinin ihtiyacı var. Hem basın etik kuralları geliştirme, hem standardı yükseltme, bu ödüllendirmenin en önemli enstrümanlarından biri" diye konuştu. 
     
     HANZADE DOĞAN 
     Doğan Gazetecilik İcra Kurulu Başkanı Hanzade Doğan da basının kimi zaman "dördüncü kuvvet", kimi zaman da "tarihin ilk kaydı" olarak adlandırıldığını ifade ederek, bir güçten bahsedilmek isteniyorsa basının değil okurun ve toplumun gücünden bahsedilmesi gerektiğini, dördüncü kuvvet olarak basının değil halkın görülmesi gerektiğini söyledi. 
     Demokratik bir toplumda basının gücünün, sadece halkın gerçek güç olduğunu görmesinden ve doğruyu söylemesinden geçtiğini dile getiren Doğan, insanların dünyadaki olaylardan sadece doğrunun peşinde koşan gazeteciler sayesinde haberdar olduklarını kaydetti. "Türkiye’de gazeteciler her türlü sınırlamalar karşısında bile doğruyu yazmakta ısrar etmeselerdi, milyar dolarlık yolsuzluklar ortaya çıkamayacaktı" diyen Doğan, gazetecilerin doğruyu yazmalarının yanı sıra, doğrunun ve gerçeğin tarafında olduklarını ifade etti. 
     Doğan, Milliyet Gazetesi’nin, Abdi İpekçi’yi, matem tutarak değil, basın mesleği adına bir şeyler yaparak andığını söyledi. 
     
     "HER ZAMAN DOĞRULARIN YANINDA OLDU" 
     Milliyet Gazetesi Genel Yayın Yönetmeni Sedat Ergin de İpekçi’nin koltuğunda oturmanın kendisi için çok önemli olduğunu dile getirerek, Abdi İpekçi’yi hatırlamanın, O’nun Türk basınına kazandırdıklarını hatırlamak açısından önemli olduğunu kaydetti. 
     Ergin, İpekçi’nin, uluslararası kabul gören gazetecilik ilkelerini hayata geçirdiğini belirterek, gazetecilere yol gösterdiğini ve her zaman doğruların yanında olduğunu anımsattı. 
     İpekçi’nin ölümünden bu yana geçen 26 yılda, dünyada ve Türkiye’de hızlı bir değişimin yaşandığına işaret eden Ergin, bu dönemde özellikle Yüce Divan’da süren davaların büyük çoğunluğunun gazeteciler tarafından ortaya çıkarıldığını kaydetti. 
     Ergin, bugün haber dalında ödül alacak Tolga Şardan ile Gökçer Tahincioğlu’nun, "Yargıtay Başkanı ile MİT görevlileri arasındaki ilişkileri ortaya çıkaran haberleri yaptığını" dile getirdi. 
     Törende daha sonra, "Çakıcı Dosyası" adlı haberle 2004 Milliyet Abdi İpekçi Gazetecilik Ödülü, Milliyet Gazetesi’nden Tolga Şardan ile Gökçer Tahincioğlu’na, Devlet Bakanı Atalay ve Doğan Holding Yönetim Kurulu Başkanı Aydın Doğan tarafından verildi. 
     Fotoğraf dalında da "Alibeyköy’deki sel" fotoğrafı ile Sabah Gazetesi’nden Güngör Karakuş’a ödülü, İstanbul Büyükşehir Belediye Başkanı Kadir Topbaş ile Doğan Medya Yayın Grubu Başkanı Mehmet Ali Yalçındağ tarafından sunuldu. 
     
     "KENTİN KÖTÜ KULLANIMININ FATURASI" 
     Topbaş, Karakuş’a ödülünü sunarken, "Yılın fotoğrafı İstanbul’un hiç görmek istemediğimiz yüzünü yansıtıyor. Diliyorum ki, bu tarz enstantaneler artık İstanbul’da olmayacak" dedi. 
     Fotoğrafta anlatılanın, geçmişten gelen yanlışların bir yansıması ve kentin kötü kullanımının faturası olduğunu dile getiren Topbaş, bir daha bu tarz enstantanelerin bulunamayacağını söyledi. 
     Törende daha sonra toplu fotoğraf çekildi. 
     Ödül törenine, Devlet Bakanı Beşir Atalay’ın eşi Yıldız Atalay, İstanbul Vali Yardımcısı Mustafa Kemal Keskin, Abdi İpekçi’nin kızı Nükhet İpekçi İzzet, Türkiye Gazeteciler Cemiyeti Başkanı Orhan Erinç ve Hürriyet Gazetesi Genel Yayın Yönetmeni Ertuğrul Özkök’ün de aralarında bulunduğu çok sayıda gazeteci ve davetli katıldı. 
     
</TEXT>
</DOC>
