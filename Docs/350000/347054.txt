<DOC>
<DOCNO> 347054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/spor/spo10.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Güle güle Hagi 
</HEADLINE>
<TEXT>


VOLKAN KARSAN 


Beyinlerde ve gönüllerde Hagi'nin bileti kesildi... 5-1'lik rötarla da olsa bu iş bitti, belki de tüm Rumen hikayeleri de birlikte... Becali'li, Popescu'lu, Lucescu'lu, Bratu'lu, Petre'li, hatta Plesan'lı yılan hikayeli dönem kapanıyor. Başarılarda payı olanlar sağolsunlar... Ama Hagi'nin o muhteşem sol ayağı dışında söylenecek o kadar fazla güzel söz bulamıyor insan... Hele telefonla üstüne tüy dikmesine... 
Büyük camiaların tarihleri, devirlerini kapayan büyük isimlerle doludur. Bir de devirleri kapanmasın isteyenler var. Nitekim, başarı bezirganlığı yaparak Galatasaray'ın finansal geleceğini ipotek altına sokanlar, yeniden ortaya dökülmek için can atıyor. 
Galatasaray'da kongre rüzg rları estirenler arasında iyi ve doğru isimler de olabilir. Ama Sultani'nin duvarlarına tribün terörü bulaştıranlara tekrar iktidar izni verecek de yoktur sanırız. 
Başarısız sonuçlar bile göze alınarak, ekonomik tedavi gerçekleşince, buna Seyrantepe projesi de eklenince, oluşan gelecek için umutlar birilerinin iktidar iştahını kabartabilir, belki... 
100. yılda birbiriyle uyumsuz bu kadar unsura rağmen, parmaklarının ucundan kaçan şampiyonluk, beş'lik kupa ve UEFA'ya katılma hakkı bir sezon öncesine göre başarı bile sayılabilir. Bundaki en büyük pay, formasını seven bazı futbolcular, yönetimin onlara inanan bir bölümüne ait... Taktik başarı ile kazanılan maç sayısında üç örnekten fazla bulursanız, Hagi'ye de pay verin... 
Yeni sezon için gönlümüz Raşit Çetiner'den yanaydı ama, büyük bir aksilik çıkmazsa Belçikalı Eric Gerets'e bol şans dilememiz gerekecek... 



</TEXT>
</DOC>
