<DOC>
<DOCNO> 325490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sondun26.html </URL>
<DATE> 2005/03/21/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Bağdat'ta bir Türk şoförün cesedi bulundu... 
</HEADLINE>
<TEXT>

     Irak'ın başkenti Bağdat'ın kuzeyinde biri Türk, 3 kamyon şoförünün cesedinin bulunduğu bildirildi. 
     Polis kaynakları, Beyci kentinin kuzeyinde bir Türk kamyon şoförünün, Duluiye bölgesinde de kimliği belirlenemeyen 2 kamyon şoförünün cesedinin bulunduğunu belirttiler. 
     Türk kamyon şoförünün kimliğine ilişkin bilgi verilmedi. 
     Kazimiye bölgesinde meydana gelen bir patlamada ise bir askerin öldüğü, Ducail'de düzenlenen havan topu saldırısında da bir askerin hayatını kaybettiği, birinin yaralandığı kaydedildi. 
     Öte yandan, Bağdat'ın batısındaki El Ennazi bölgesinde Adnan Abed Caber adlı bir sivilin cesedinin bulunduğu bildirildi. 
     Bağdat'ın güneyindeki Haşemi kasabasında, bir bombanın infilak etmesi sonucu 7-10 yaşları arasındaki 3 çocuğun öldüğü açıklandı. 
     Polis yetkilisi Said Muhsin, ''çocukların eski bir askeri kampta oynadığı sırada bombanın infilak ettiğini, patlamada ayrıca iki kadının yaralandığını'' kaydetti. 
     Bu arada, Irak güçlerinin, 9 Mart'ta Bağdat'taki Tarım Bakanlığı'na kamyonla intihar saldırısı planladıklarını itiraf eden 10 kişiyi yakaladığı bildirildi. 
     
</TEXT>
</DOC>
