<DOC>
<DOCNO> 339689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonyas03.html </URL>
<DATE> 2005/05/04/ </DATE>
<TIME> 06.50 </TIME>
<AUTHOR>  </AUTHOR>
<HEADLINE>
Napolyon mide kanserinden ölmüş 
</HEADLINE>
<TEXT>

     İsviçreli bilim adamları, Napolyon’un zehirlenme sonucu değil, mide kanserinden öldüğünü belirlediler.Basel Üniversitesi Tıp Fakültesi Anatomi - patoloji bölümü uzmanlarınca yapılan incelemede, Napolyon'un ölümünden önce anormal kilo verdiği tespit edildi. 
     Zehirlenme tezinin savunucuları, ünlü Fransız devlet adamının mide kanserine yakalanmış birisi için çok yüksek kiloya sahip olduğunu öne sürerken, İsviçreli bilim adamları Napolyon’un St.Helen Adası'ndaki sürgünü sırasında ve öncesinde giydiği 9 pantolonu kıyaslayarak, ölümünden önceki 5 ayda en az 11 kilo verdiğini belirlediler. 1 metre 67 santim boyundaki Napolyon, 5 Mayıs 1821'de öldüğünde 75.7 kiloydu. Araştırmaya göre, 1820'den itibaren mide kanserine yakalanan Napolyon'un sağlık durumu, Mayıs 1821'e kadar giderek bozuldu. Bilim adamları, zehirlenme tezinin kökeni olan, Fransız devlet adamının saçında arsenik izine rastlanmasını ise, o dönemde şarap fıçılarının ve kaplarının arsenikle yıkanması geleneğiyle açıklıyorlar. 
     
</TEXT>
</DOC>
