<DOC>
<DOCNO> 346603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/spor/spo09.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte zaferin sırrı 
</HEADLINE>
<TEXT>


Liverpool'un tarihi başarısında AC Milan'ın erken şampiyonluk kutlaması büyük etken oldu. Traore devre arasında rakibin mutluluk çığlıklarının kendilerini kamçıladığını açıkladı 


Erken öten horozun başını keserler' atasözünün doğruluğu Şampiyonlar Ligi finalinde bir kez daha ispatlandı. Tarihi finalde forma giyen Liverpool savunmasının başarılı ismi Djimi Traore, zaferin sırrını açıkladı. Malili defans oyuncusu, soyunma odasına girerken, şampiyonluk naraları atan Milanlı futbolcuların bu tutumunun kendilerini kamçıladığını söyledi. Traore, "İçeri girerken öyle bir sevinç gösterisi vardı ki, Milan daha devre arasında adeta şampiyonluğunu ilan etmişti. Bu görüntü bizi deliye döndürdü ve bize maçı çevirip, kazanma arzusu verdi" diye konuştu. 
Traore ayrıca "Benitez bize 'ilk 5 dakika içinde gol bulursanız Milan şoka girecektir. Ancak bu şekilde maçı çevirebiliriz' demişti. Bunu gerçekleştirdik. Milan gerçekten ilk golü yiyince çözüldü. Hamann'ın orta sahadan verdiği destek de bize büyük katkı sağladı" ifadesini kullandı. 

Stevie Wonder 

Yer Anfield Road... Tarih 8 Aralık 2004... Liverpool, Olympiakos önünde 2-1 üstün ama bu skor onlara yetmiyor. Gereken golü bitime 4 dakika kala Steven Gerrard atıyor ve bu İngiliz ekibi için dönüm noktası oluyor. Gerrard o vuruşu yapmasa Liverpool daha grupta Devler Ligi'ne veda edecekti. Ve kaptan finalde de attığı golle skoru 3-1'e getirip, Kırmızı - Beyazlılar'ı dirilten adam oluyor. İngiliz basınının, ünlü şarkıcı Stevie Wonder'a atıfta bulunarak taktığı bu lakabı gerçekten en çok hak eden isimdi Liverpool kaptanı... 

Ancelotti bilmecesi 

İstanbul'da Liverpool'a avucunun içindeki Şampiyonlar Ligi Kupası'nı kaptıran Milan'da şok sürüyor. Onursal Başkan Silvio Berlusconi'nin kimsenin görevine son vermeyeceği yönündeki açıklamasına rağmen Teknik Direktör Ancelotti'nin durumu tartışılıyor. İtalyan spor basını deneyimli çalıştırıcının geleceğinin belirsizliğini koruduğunu belirtirken, Corriere dello Sport, "Ancelotti muamması" başlığını attı. Milan'ın işine son vermesi durumunda Roma'nın Ancelotti'yi görev getireceği bildirildi. La Gazzetta dello Sport, "Ancelotti direniyor ama kuşatma altında" ifadesini kullanırken, Berlusconi'nin gönlünde yatan aslanın Juventus Teknik Direktörü Capello olduğu öğrenildi. 

Yıldıray ayrım yapmıyor 

Alman Ligi'ni 4. sırada bitiren Hertha Berlin'de forma giyen Yıldıray Baştürk, özel yaşamına ilişkin açıklamalar yaptı. Bild gazetesine konuşan milli yıldız, bekar olmasının hoşuna gittiğini belirtip, "Şu ana kadar eş arayışım olmadı. Hayalimdeki kadının illa ki Türk olması gerekmiyor. Önemli olan birbirimizi anlamamız" dedi. Berlin'de çok mutlu olduğunu söyleyen Yıldıray tatilini ise Bodrum'da geçireceğini açıkladı. 

'Ronaldo satılık değil' 

Real Madrid Yönetimi, Brezilyalı golcü oyuncuları Ronaldo'nun satılık olmadığını bildirdi. Kulübün internet sitesinde yapılan açıklamada, "Ne başkan ne de bir başkası, dünyanın en iyi golcü oyuncusu Ronaldo için bir transfer çalışması içinde değildir" ifadesi kullanıldı. İspanyol Marca gazetesi, Milan'ın 60 milyon Euro'luk teklifi üzerine Real'in Ronaldo için İtalyanlar ile görüştüğünü iddia etmişti. 

M.United'da temizlik 

İngiltere Premier Ligi takımlarından Manchester United, yeni sezon hazırlıklarına erken başladı. Ligi 3. sırada bitiren Kırmızı - Beyazlılar'da, yönetim daha önce Ramon Calliste, Ben Collett, Daniel Nardiello, David Poole, Lee Lawrence ve Paul Tierney'yi takımdan gönderirken, şimdi de iki kaleci İrlandalı Roy Carroll ve İspanyol Ricardo ile de yollarını ayırdı. Diğer file bekçisi Tim Howard ise takımda kaldı. 


</TEXT>
</DOC>
