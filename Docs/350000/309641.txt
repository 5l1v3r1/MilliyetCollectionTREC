<DOC>
<DOCNO> 309641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur15.html </URL>
<DATE> 2005/01/26/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Turizmciler F1 yarışlarını bekliyor... 
</HEADLINE>
<TEXT>

     İstanbul'da 21 Ağustos'ta yapılacak ''Formula-1 F1 '' yarışları heyecanla beklenirken, turizmciler, Türkiye'ye gelecek yarışseverlere yönelik İstanbul'a yakın kentlere günübirlik turlar düzenlemek için harekete geçti. 
     Türkiye Seyahat Acenteleri Birliği TÜRSAB Güney Marmara Temsilcisi Hasan Erdem, AA muhabirine yaptığı açıklamada, F1 yarışlarının ekonomi ve turizm alanında gelişmenin yanı sıra kentlerde canlılık yaratması nedeniyle çok önemli olduğunu, bunun en iyi şekilde değerlendirilmesi gerektiğini söyledi. 
     Türkiye'de henüz F1 yarışlarıyla ilgili kültürün oluşmadığını, bir beklenti içine girildiğini kaydeden Erdem, herkesin İstanbul'da 21 Ağustos'ta yapılacak yarışları beklediğini, organizasyonda elde edilecek başarı ya da başarısızlığın ardından harekete geçileceğini kaydetti. 
     Erdem, yarışları izlemeye gelecek yabancı turistler için Güney Marmara ve Bursa'ya tur düzenleyeceklerini ve bu konuda bir sıkıntılarının olmadığını belirterek, ''Yabancı yarışseverlere günübirlik turların düzenlenmesi konusunda yeterli altyapıya, yatak kapasitesine sahibiz. Bu konuda sıkıntı yaşayacağımızı sanmıyorum'' dedi. 
     
     ''TURİSTLERİN İLGİSİ DİĞER KENTLERE DE ÇEKİLMELİ'' 
     Yarışlar için İstanbul'a gelecek yabancı turistlerin ilgisinin diğer kentlere çekilmesi amacıyla, dinamiklerin harekete geçmesi gerektiğine işaret eden Erdem, ''F1 yarışları önemli bir fırsat. Bunu en iyi şekilde değerlendirmeliyiz. Özellikle Bursa'da iki otomobil fabrikası var. Bu fabrikalar, yarışlar için gelecek pilotları davet ettirip, özel organizasyonlar gerçekleştirirse turistleri Bursa ve diğer kentlere çekmek daha kolay olur'' diye konuştu. 
     Hasan Erdem, F1 yarışlarının İstanbul'un yanı sıra Bursa'da düzenlenmesi için girişimde bulunulması gerektiğini belirterek, şunları kaydetti 
     ''Türkiye'ye bir F1 yarışı yetmez. Bir etabının Bursa'ya alınması için kentin tüm dinamiklerinin harekete geçmesi lazım. Bununla ilgili başta otomobil fabrikaları olmak üzere herkesin üzerine düşeni yapması gerekiyor. Çünkü F1, alternatif turizm çeşitliliğidir. F1, diğer ülkelerde birkaç kentte yapılabiliyor. Bu neden Türkiye'de de olmasın.'' 
     
</TEXT>
</DOC>
