<DOC>
<DOCNO> 316292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/siyaset/axsiy01.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna'yı sildiler 
</HEADLINE>
<TEXT>


İstanbul Büyükşehir'in internet sitesinde eski başkan Gürtuna'nın tüm dosyaları silindi. Ama 1923'teki başkan Haydar Bey'le ilgili bilgiler bile var 

Şenol Demirci - İstanbul 


İstanbul Büyükşehir Belediyesi'nin resmi internet sitesinden, eski başkan Ali Müfit Gürtuna'yle ilgili tüm bilgiler silindi. "Belediye başkanları" bölümünde de, 1923'ten bu yana koltuğa oturmuş tüm başkanlar arasında yalnızca Gürtuna'nın fotoğrafına yer verilmedi. 
Aziz Nesin'in "Ne Yaşar Ne Yaşamaz" hik yesini akla getiren olay şöyle yaşandı Başkan Kadir Topbaş iddiaya göre, belediyenin ibb.gov.tr adresindeki internet sitesinden Gürtuna'nın isminin geçtiği tüm dosyaların çıkarılmasını istedi. Siteyi hazırlayan İnterajans'ın bu isteği geri çevirdiği ve yeni internet sitesi ihalesine katılmadığı öne sürüldü. Siteyi, 2005'ten itibaren "Beone İnternet Çözümleri A.Ş." tarafından hazırlamaya başladı. Bu süreçte, sitede yer alan Gürtuna'yla ilgili bilgiler silindi. Böylece 1998- 2004 yılları arasındaki belediye çalışmaları artık incelenemiyor. 1998 - 2004 yılları arasında başkanlık yapan Gürtuna'nın ismi, "arama" motoruna girildiğinde bir sonuç alınamıyor. Gürtuna'nın ismi, yalnızca sitenin "başkanlar" bölümünde yer alıyor. Bu bölümde İstanbul'un geçmiş 29 belediye başkanının resimleri ve görev dönemleri yazıyor. Tıkladığınızda karşınıza resmiyle birlikte görev sürelerinin belirtildiği bir bölüm çıkıyor. Sitede, 1923 - 1924 yılları arasında başkanlık yapan Haydar Bey'in görev süresi ve fotoğrafı bile bulunuyor. Gürtuna bölümünü tıkladığınızda ise 'sonuç bulunamadı' ibaresi çıkıyor. 
Eski başkan Bedrettin Dalan'ın 7, Nurettin Sözen'in 17, Erdoğan'ın 175 dosyası bulunmasına rağmen, 9 aydır başkan olan Kadir Topbaş'la ilgili 838 dosya yer alıyor. 
Gürtuna ise, "Basit bir davranış. Bu bir hazım, bir olgunluk ve anlayış meselesidir. Benden olan ve olmayan ayrımı bu kadar hiçbir yerde ortaya konmamıştı. Üzgünüm" dedi. Belediye yetkilileri ise, konuyla ilgili bir açıklama yapmadı. 


</TEXT>
</DOC>
