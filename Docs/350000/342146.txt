<DOC>
<DOCNO> 342146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sondun15.html </URL>
<DATE> 2005/05/13/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Özbekistan'da uluslararası ajanslara sansür... 
</HEADLINE>
<TEXT>

     Özbekistan’ın Andican kentindeki olayların ardından, ülkede yabancı haber kanallarının engellendiği bildirildi. 
     AP ajansı, Özbek hükümetinin yabancı haber yayınlarını engellediğini duyurdu. Haberde, yetkililerin CNN ve BBC dahil tüm yabancı televizyon haber kanallarının yayınını keserek yerine Özbek ve yabancı eğlence kanalları yayınladığı belirtildi. Bu arada, Özbekistan Dışişleri Bakanlığı sözcüsü, Reuters ajansına yaptığı açıklamada, "kentte durumun kontrol altında olduğunu ve tüm kamu dairelerinin normal bir şekilde faaliyetini sürdürdüğünü" söyledi. 
     Yargılanan mahkumlardan birinin kardeşi Valiyan Atakhonyonov ise AP ajansına verdiği demeçte, "yerel yönetim binası önünde binlerce kişinin eylem yaptığını, daha fazla iş, bölgesel ve ulusal ekonominin iyileştirilmesi" gibi ekonomik taleplerde bulunduklarını kaydetti. 
     Devlet başkanlığından verilen bilgiye göre, isyancılar dün gece bir cezaevini basarak mahkumları serbest bırakırken yerel güvenlik güçlerinin bulunduğu bina ile yerel yönetim binasına başarısız saldırı girişiminde bulundular. 
     Andican’da kökten dincilikle suçlanan 23 kişinin yargılanmasının protesto edildiği gösteriyle başlayan isyanda şu ana kadar 9 kişi öldü, 34 kişi yaralandı. 
     Reuters, Andican’daki muhabirine dayanarak ölenler arasında bir asker bulunduğunu, cesedinin ulusal güvenlik servisi karargahının önünde olduğunu aktardı. Rehin alınan polislerle ilgili müzakerelerinse devam ettiği belirtildi. 
     
</TEXT>
</DOC>
