<DOC>
<DOCNO> 307636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonyas22.html </URL>
<DATE> 2005/01/18/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Nicole Kidman boğaz tokluğuna çalışacak... 
</HEADLINE>
<TEXT>

     Oscarlı ünlü aktris Nicole Kidman'ın kelebekten korktuğu ortaya çıktı. 
     Internetteki ''wenn'' sitesinin haberine göre, kelebeklerden çok korktuğunu itiraf eden güzel yıldız, bütün çabalarına rağmen bu fobisinin önüne geçemediğini, özellikle bahar aylarında büyük sıkıntı çektiğini kaydetti. 
     Küçük bir çocukken okuldan geldiğinde kelebeklerin korkusundan evine giremediğini anlatan Kidman, ''Bazen okuldan eve döndüğümde kapının önünde dev gibi bir kelebek olurdu. Çitin üzerinden atlar, komşunun evine sığınırdım'' dedi. 
     Korkusunu yenmek için Amerika Tabiat Tarihi Müzesi'nde kelebek bölümünü ziyaret ettiğini belirten Kidman, ''Sanki kelebekler üzerime üzerime geldi. Uçaklardan atladım, korkmadım. Hamam böceklerinin içinde bile oturabilirim. Hiçbir böcekten korkmam, ama kelebek kanadını çırpmaya başlayınca içim ürperiyor'' diye konuştu. 
     
     BOĞAZ TOKLUĞUNA ÇALIŞACAK 
     Hollywood'un en çok kazanan oyuncularından Nicole Kidman, Avustralya yapımı yeni filminde ülkesinin film sektörüne katkıda bulunabilmek için haftada 570 dolar ücretle rol almayı kabul etti. 
     ''Eucalyptus'' adlı filmde Russel Crowe ile kamera karşısına geçecek olan Kidman, kelimenin tam anlamıyla ''boğaz tokluğuna'' çalışacak. 
     Ülkesinin film sektörüne katkıda bulunabilmek amacıyla filmde makyajcısından bile az ücret alacak olan sanatçı, bugüne kadar ücretinin sürekli konu edilmesinden de sıkıntı duyduğunu söyledi. Kidman, ''Siz komşunuza yaptığı işten ne kadar kazandığını soruyor musunuz Niye sürekli bana bu soruluyor '' sözleriyle tepki gösterdi. 
     
</TEXT>
</DOC>
