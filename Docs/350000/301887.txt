<DOC>
<DOCNO> 301887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/soneko39.html </URL>
<DATE> 2004/12/29/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Tüzmen Çin mallarına kota uygulanması yaptığımız haklı bir müracaattır 
</HEADLINE>
<TEXT>

     Devlet Bakanı Kürşad Tüzmen, ''Bazı Çin mallarına kota uygulanması yerli sanayimizin zarar görmemesi açısından yaptığımız haklı bir müracaattır'' dedi. 
     Tüzmen, Dünya Ticaret Örgütü ile koordinasyon kurulu toplantısının ardından gazetecilerin Çin'e yönelik kota uygulamasıyla ilgili sorularını yanıtladı. 
     Bakan Tüzmen, Çin tarafından bu dönem içerisinde kendilerinin Türkiye'deki muhataplarının görüşmeler yaparak, bu konuda beraberce ortak çözüm yapma yolunda adım atılmasını istediklerini söyledi. 
     Bu uygulamanın sadece Türkiye'nin aldığı bir tedbir olmadığını ifade eden Tüzmen, benzeri tedbirlerin ABD tarafından da alındığını kaydetti. 
     Daha önce 2005 yılı sonrası için çalışma grubu oluşturduklarını hatırlatan Tüzmen, 2003 yılından beri Türkiye'nin takip ettiği çalışmaların nihai aşaması olduğunu bildirdi. 
     Devlet Bakanı Kürşad Tüzmen, şöyle devam etti 
     ''Biz üçüncü ülkelerden sapmayla gelen bu tip Uzakdoğu ülkelerinin mallarını da bir şekilde takibe almak zorundayız. Çünkü bizim ekonomimiz içerisinde tekstil ve konfeksiyonun önemli bir ağırlığı var. Dünyada da rekabetçi olduğumuz sektörlerin başında gelmektedir. Bizim özel ihtimam göstermemiz gereken bir sektördür. Bir de Dünya Ticaret Örgütü kuralları ve AB ile yaptığımız Gümrük Birliği Anlaşması çerçevesinde buna uygun platformda çalışmalarımızı sürdürüyoruz.'' 
     
</TEXT>
</DOC>
