<DOC>
<DOCNO> 307007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sontur27.html </URL>
<DATE> 2005/01/16/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Hacı adayları kutsal topraklarda... 
</HEADLINE>
<TEXT>

     Hac farizası için kutsal topraklarda bulunan hacı adayları, ibadet ve kutsal mekanlara yaptıkları ziyaretlerden artan zamanlarında alışveriş yapıyor. 
     Milyonlarca hacı adayının konakladığı Mekke'deki alışveriş merkezleri en canlı günlerini yaşıyor, kent adeta panayırı andırıyor. 
     İşyerini 24 saat açık tutan esnafın yanı sıra çeşitli ülkelerden gelen çok sayıda kişi, beraberinde getirdiği ürünleri kaldırımlarda sergileyerek hacı adaylarına satmaya çalışıyor. Başka ülkelerden getirilerek kaldırımlarda satışa sunulan tespih, inci, vazo, elektronik eşya, seccade ve çeyizlik ürünler, en fazla Suudi kadınların ilgisini çekiyor. 
     Özbekistan, Türkistan ve Mısır'dan hac farizası için Mekke'ye gelen Müslümanlar beraberinde getirdikleri ürünleri satarak aynı zamanda ticaret de yapıyor. 
     Mekke'deki Türk hacı adayları en fazla tespih, seccade, battaniye, ezan okuyan Çin saati ve dijital fotoğraf makinesine alıcı oluyor. Diyanet İşleri Başkanlığı görevlileri, Türk hacı adaylarına, bu ürünlerin Türkiye'de bulunduğunu belirtip hurma, misvak ve zemzem suyu dışında ürün satın almamalarını öneriyor. 
     
     380 BİN YTL'YE KABE KAPISI 
     Bu arada, Mekke'deki bir mağazada Kabe'nin kapısının altından yapılmış minyatürü 380 bin Yeni Türk Lirası'na YTL satılıyor. Hediyelik eşya mağazasını işleten İbrahim Çakmakçı, kapıya Güney Afrika, İngiltere, Malezya ve Endenozya'dan gelen hacı adaylarının büyük ilgi gösterdiğini söyledi. 
     Hacı adaylarının hayranlıkla seyrettiği kapının minyatürünün 1.5 aylık hassas bir çalışmanın ürünü olduğunu belirten Çakmakçı, şöyle konuştu 
     ''Kapının üzerindeki bütün ayetler ve kitabeler orijinaliyle aynı. Suriye'de bir atölyede yapılan kapının ağırlığı 125 kilogram. Kapının üzerindeki kaplamalar 22 ayar altın. Boyu 2.60, eni 1.60 metre olan kapının fiyatı 380 bin YTL. Bu hac mevsiminde 2 tane sattım, 5 tane de sipariş aldım. Kabe'nin kapısının yanı sıra Mescid-i Haram'ın aynalı minyatürü de ilgi çekiyor. Bu minyatür duvara da asılabiliyor.'' Çakmakçı, sipariş edilen ürünleri özel ambalajlar içinde kargo bedeli almaksızın alıcılara gönderdiklerini bildirdi. 
     
</TEXT>
</DOC>
