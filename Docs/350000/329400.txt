<DOC>
<DOCNO> 329400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonspo46.html </URL>
<DATE> 2005/04/01/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Yıldıray Şiddetli başağrısı çekiyorum ve sol omuzum ağrıyor... 
</HEADLINE>
<TEXT>

     Almanya 1. Futbol Ligi Bundesliga takımlarından Hertha BSC Berlin'de oynayan milli futbolcu Yıldıray Baştürk, Gürcistan'a karşı oynadığı maçta geçirdiği sakatlık dolayısıyla şiddetli başağrıları çektiğini ve sol omuzunun ağrıdığını bildirdi. Yıldıray, Bild gazetesine yaptığı açıklamada, ''Şiddetli başağrısı çekiyorum ve sol omuzum da ağrıyor. Beni ittiler ve kaleciyle çarpıştım. Kısa bir süre kendimden geçtim'' dedi. 
     Berlin'deki bir hastanede sakatlığı nedeniyle kontrolden geçeceği bildirilen Yıldıray'ın, ''Bakalım kontrol sonuçları ne olacak. Ağrılar geçerse Dortmund maçında oynamak istiyorum'' dediği de belirtildi. 
     Gürcistan-Türkiye milli maçını televizyondan izleyen Hertha BSC Berlin Teknik Direktörü Falko Götz de ''Televizyonda olayı izlerken öldüğünü zannettim'' açıklamasını yaptı. 
     Yıldıray Baştürk, Dünya Futbol Şampiyonası Avrupa elemeleri maçları kapsamında Türkiye'nin Gürcistan'a karşı oynadığı maçın 20. dakikasında bir atak sırasında kaleci ile çarpışmış ve bir süre ayağa kalkamamıştı. 

     
</TEXT>
</DOC>
