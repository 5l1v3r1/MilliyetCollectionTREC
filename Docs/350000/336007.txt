<DOC>
<DOCNO> 336007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur42.html </URL>
<DATE> 2005/04/22/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Karaya oturan tanker... Çanakkale Boğazı tek taraflı olarak açıldı 
</HEADLINE>
<TEXT>

     Çanakkale Boğazı Kilitbahir önlerindeki bir tankerin karaya oturmasıyla saat 02.00'den itibaren çift taraflı olarak trafiğe kapatılan transit gemi geçişi, bugün öğle saatlerinden itibaren tek yönlü olarak açıldı. 
     AA muhabirinin edindiği bilgiye göre, kapalı olan Çanakkale Boğazı'ndaki transit gemi geçişlerine tek yönlü ve kılavuz kaptan eşliğinde izin verildiği bildirildi. 
     Ukrayna'dan Cenova'ya giden gaz-oil yüklü 189 metre boyunda 24 bin grostonluk Keymen Adaları bandıralı ''Chinook'' adlı tanker, Çanakkale Boğazı'nın en dar yeri olan Kilitbahir önlerinden geçtiği sırada dümen arızası yaparak, demir atmasına karşın sürüklenmeye başlamış, Kilitbahir İskelesi'ne çarpmak üzereyken gemideki kılavuz kaptanın müdahalesiyle hız keserek karaya oturmuştu. 
     Yetkililer, tanker kaptanının henüz kurtarma talebinde bulunmadığını kaydettiler. 
     
</TEXT>
</DOC>
