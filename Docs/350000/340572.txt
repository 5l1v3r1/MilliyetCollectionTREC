<DOC>
<DOCNO> 340572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/dunya/dun01.html </URL>
<DATE> 2005/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Caferi, boş kalan 5 bakanlığı doldurdu 
</HEADLINE>
<TEXT>


DIŞ HABERLER SERVİSİ 


Irak Başbakanı İbrahim El Caferi, 28 Nisan'da yemin ederek göreve başlayan hükümetinde boş bırakılan 2 başbakan yardımcısından birinin ve 5 bakanlığın doldurulduğunu açıkladı. 
Cumhurbaşkanı Celal Talabani ile 2 yardımcısının yeni atanan 5 bakan ve bir başbakan yardımcısıyla ilgili atamaları onayladığını söyleyen Caferi, ek kabine listesinin bugün 275 üyeli meclisin onayına sunulacağını belirtti. Caferi, yeni atanan bakanların isimlerini açıklamadı, ancak gazetecilere, "Yarın bugün görürsünüz" dedi. 
Caferi'nin mensup olduğu Şii Birleşik Irak İttifakı kaynakları, yeni atanan bakanlardan en az ikisinin Sünni olacağını, savunma bakanlığı ile başbakan yardımcılıklarından birine Sünnilerin getirileceğini söylediler. Savunma Bakanlığı için dün Sünni Sadun El Duleymi'nin adı geçti. Caferi ise İnsan Hakları Bakanlığı'na bir Sünni'nin atandığını bildirmekle yetindi. Caferi, boş kalan son başbakan yardımcılığı için de bir kadının arandığını söyledi. 


</TEXT>
</DOC>
