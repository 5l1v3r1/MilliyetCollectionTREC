<DOC>
<DOCNO> 313039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/yasam/axyas02.html </URL>
<DATE> 2005/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sobayı yakamayınca soğuktan dondular 
</HEADLINE>
<TEXT>


Gecekonduda yaşayan yaşlı çift, ısınmak için sobayı yakamayınca, yorgana sarılıp uyudu. Güldane Erikli uykusunda öldü, eşi ise son anda kurtarıldı 

M. AKİF ERDEM İstanbul 

İzmit'te 17 Ağustos 1999'daki depremde iki çocuğuyla bir torununu kaybeden Ali - Güldane Erikli çiftinin ocağına bu kez "soğuk" felaketi düştü. Göztepe'de yaşadıkları gecekonduda soğuktan donan Güldane Erikli 73 öldü, Ali Erikli 75 tedaviye alındı. Güldane - Ali Erikli çifti, 17 Ağustos 1999 depremine kadar İzmit'te çocuklarıyla beraber yaşıyordu. Durumları iyi olmasa da en azından karınlarını doyurabiliyorlardı. 

Bacayı yerleştiremediler 
İki çocukları ve bir torunlarını depreme kurban verdikten sonra yaralarını sarmak için İstanbul'a göçtüler. Zaten bir kızları da İstanbul'da yaşıyordu. Çift, Göztepe'de bir gecekonduya yerleşti ve kızlarının yaptığı yardımlarla geçinmeye başladı. Ancak hayata tutunma çabaları fazla sürmedi. Önceki akşam hava soğuyunca Erikli çifti, gecekondudaki sobayı yakmaya çalıştı. İki yaşlı, yuvasından çıkan bacayı bir türlü yerine yerleştiremedi. 

Komşular yardım etti 
Bu yüzden sobayı yakamayan Erikli çifti, mecburen yorgana sarılıp yataklarına yattı. Güldane Erikli uykusunda donarak can verirken, Ali Erikli dün sabah saatlerinde uyandı. Vücudunun çeşitli bölgelerinde donma belirtileri başlayan Ali Erikli, gücünü toplayıp komşularından yardım istemeyi başardı. Erikli, tedavi için Haydarpaşa Numune Hastanesi'ne kaldırıldı. 




</TEXT>
</DOC>
