<DOC>
<DOCNO> 310578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sontur09.html </URL>
<DATE> 2005/01/29/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Siz keyfinize bakın biz dükkanı boşalttık 
</HEADLINE>
<TEXT>

     Geceyarısı gelen bu telefonu arkadaşlarının bir şakası zanneden damat Mehmet Dilker, önce gerdek odasından çıkmak istemedi. Ancak daha sonra kuşkulanıp işyerine giden damat soyulduğunu anladı Konya'nın Hüyük İlçesi'nde 23 yaşındaki Mihriban Dikler ile 30 yaşındaki Mehmet Dikler, önceki akşam çok sayıda davetlinin katıldığı düğünün ardından gerdeğe girdi. Hediyelik eşya, parfümeri ve cep telefonu satış mağazası bulunan damadı geceyarısından sonra telefonla arayan hırsızlar, "Siz keyfinize bakın, biz dükkanı boşalttık" dedi. 
     Önce bunun gerdek gecesi yapılan bir şaka olduğunu zanneden Mehmet Dikler, gerdek odasından çıkmak istemedi. Bir süre sonra soygunun gerçek olabileceğinden kuşkulanan damat, akrabalarıyla birlikte mağazayı kontrol etmeye gitti. 
     Mağazanın kepenk kilitlerinin demir makası ile kesildiğini ve kırılan camdan giren hırsızların kasadaki 800 YTL'yi 800 milyon lira aldığını gören Mehmet Dikler polise haber verdi. Hüyük'te günün konusu olan gerdek gecesi soygununu gülerek anlatan damat Mehmet Dikler "Aylardır heyecanla beklediğim düğünüm oldu. 
     Herkes eğlendi ben herkesten daha çok eğlendim. Düğün gecesi davetliler gittikten sonra gerdek odasına girdim. Hemen arkasından bir telefon geldi.'Siz keyfinize bakın, biz dükkanı boşalttık'diye. Önce bunu arkadaşlarımın yaptığı bir şaka zannettim. Çünkü böyle şakalar gerdeğe girdikten sonra hep yapılır. Ardından içime kuşku düştü. Bir kaç yakınımla birlikte eşofmanlarımla evden çıkıp dükkana gittiğimde gerçekten soyulduğumu anladım" dedi. 

     
</TEXT>
</DOC>
