<DOC>
<DOCNO> 330872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonyas01.html </URL>
<DATE> 2005/04/06/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
ABD'de maç sonrası ölen ilk kadın boksör... 
</HEADLINE>
<TEXT>

     ABD'de üç yıl önce bölgesel boks şampiyonu unvanını kazanan bir üniversite öğretim üyesi kadın boksör, Denver kentinde yaptığı karşılaşmada başına aldığı yumruklar sonucu beyin kanaması geçirerek öldü. 
     Amerikan Boks Federasyonu yetkilileri, 34 yaşındaki Becky Zerlentes'in ABD'de maç sonrası ölen ilk kadın boksör olduğunu belirterek, otopsi sonuçlarının henüz belli olmamasına karşın Zerlentes'in başına aldığı yumruk nedeniyle geçen pazar günü beyin kanaması sonucu öldüğünü kaydettiler. 
     Federasyon yetkilileri, cumartesi gecesi yapılan karşılaşmada Zerlentes'in başında koruyucu başlık bulunmasına karşın 3. raundda aldığı bir yumrukla bilinçsiz şekilde yere düştüğünü bildirdiler. 
     Zerlentes'in rakibi Heather Schmitz ise karşılaşmadan sonra televizyonlara yaptığı açıklamada, ''ona zarar vermek istemediğini ve çok üzgün olduğunu'' söyledi. 
     Denver polisi, savcılığın konuyla rutin bir dava olarak ilgilendiklerini, Schmitz hakkında dava açılmasının beklenmediğini belirtti. 
     
</TEXT>
</DOC>
