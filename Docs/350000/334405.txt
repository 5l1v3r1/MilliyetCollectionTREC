<DOC>
<DOCNO> 334405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun30.html </URL>
<DATE> 2005/04/18/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Papalık seçimi için özel ayin sona erdi 
</HEADLINE>
<TEXT>

     Roma Katolik Kilisesi'nin listesine göre tarihin 265. papasını belirleyecek seçimin bu akşam resmen başlayacak olması vesilesiyle, Aziz Petrus Bazilikası'nda düzenlenen özel ayin sona erdi. 
     Kardinaller Kurulu Başkanı Joseph Ratzinger'in yönettiği, halka açık olarak yapılan ayinde, papa seçimi konusunda Tanrı'dan yardım dilendi. Kardinal Ratzinger, yaklaşık iki saat süren ayin sırasında yaptığı konuşmada, ''Tanrı'nın Kilise'ye yaşamı mükemmel ve kendini tümüyle hizmete adayacak bir Papa bahşetmesi için hep birlikte dua edelim'' dedi. 
     52 ülkeden gelen 115 seçmen kardinalin Sixtus Şapeli'ne uğurlama merasimi ise akşam saatlerinde yapılacak. TSİ 17.30'da Vatikan'daki Kutsama Salonu'nda bir araya gelecek 115 seçmen kardinal, ''Veni Creator'' ilahisi eşliğinde nizami şekilde yürüyerek Papalık seçiminin gerçekleştirileceği mekan olan Sixtus Şapeli'ne geçecek. 
     Yemin töreninden sonra Vatikan ayin törenleri sorumlusu Kardinal Piero Marini'nin Latince olarak ''Extra omnes '' Herkes dışarı diye bağırmasıyla birlikte, 115 seçmen kardinal ve kendilerinin yardımcıları konumundaki özel izne tabi kişiler haricinde herkesin Sixtus Şapeli'nden dışarı çıkmalarının sağlanmasının ardından Papalık seçimi resmen başlamış olacak. 
     
</TEXT>
</DOC>
