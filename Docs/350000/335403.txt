<DOC>
<DOCNO> 335403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/spor/spo07.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ey Türk gençliği 
</HEADLINE>
<TEXT>


Türk futbolunun geleceği olan gençler adeta çılgına döndü. PAF Ligi'nde 10 Nisan'da oynanan iki maçta sahada tekme tokat birbirine giren 16 futbolcuya, PFDK toplam 58 maç hak mahrumiyeti cezası verdi 

CEMAL ERSEN 


PAF Ligi'nde, aralarında defalarca yıldız ve genç milli takım forması giymiş isimlerin de yer aldığı 16 oyuncu "tedbirli olarak" sevk edildikleri Profesyonel Futbol Disiplin Kurulu tarafından toplam 58 maç hak mahrumiyeti cezasına çarptırıldılar. 
Profesyonel Futbol Disiplin Kurulu 10 Nisan 2005 tarihinde Ankara Yenikent Stadı'nda Gençlerbirliği ile Samsunspor PAF takımları arasında oynanan maçta çıkan olaylar nedeniyle iki sezon önce Beşiktaş'tan başkent ekibine transfer olan milli oyuncu Ali Öztürk'e 5, Ercüment Kafkasyalı, Emrah Özkan, Murat Kalkan ve Celal Çırpanlı'ya 3'er maç ceza verdi. Meydan kavgasına karışan Samsunsporlu genç oyuncular Seyhun Türe, Onur Gören, Yaşar Çetin, Emre Balak, İskender Aycan ve Mustafa Bulat da 3'er maç hak mahrumiyeti cezası aldı. 

Başkan da şaşırdı 
İlk kez bir PAF takımı maçında bu kadar çok futbolcunun karıştığı bir olayla karşı karşıya kaldıklarını belirten Profesyonel Futbol Disiplin Kurulu Başkanı Adnan Türkkan, İstanbul'da 10 Nisan 2005 tarihinde Galatasaray ve Ankara Büyükşehir Belediyespor takımları arasındaki PAF maçında da 5 futbolcuya toplam 23 maç ceza verdiklerini ifade etti. 
Rakiplerine ve maçın hakemine yönelik saldırıları nedeniyle başkent ekibinden Ediz Bahtiyaroğlu 6, Anıl Abanoz ve Ferhat Güçlü Kenan Yomralı'ya 4'er maç ceza verildi. Olaylara karışan genç Galatasaraylı Erkan Ferin ise 3 maç ceza aldı. 


</TEXT>
</DOC>
