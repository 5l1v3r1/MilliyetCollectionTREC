<DOC>
<DOCNO> 349810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/ekonomi/aeko.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Devler Tüpraş'ın peşinde 
</HEADLINE>
<TEXT>


İtalyan ENI'den, ABD'li Shell'e, Rus Repsol'dan Hindistanlı IOC'ye, pek çok firmanın gözü Tüpraş ihalesinde. İhalede şimdiye kadar 12 adet şartname satılırken bunların dördünü Türk firmaları aldı 


İkinci kez "görücüye çıkan" Tüpraş'ın yüzde 51'lik bölümünün blok satışına ilişkin ihale dev şirketlerin yarışına sahne olacak. Edinilen bilgiye göre, Tüpraş'ta 4'ü yerli 8'i yabancı olmak üzere şimdiye kadar 12 firma veya konsorsiyuma şartname satıldı. 
Şimdiye kadar şartname alan yerli şirketler içinde Zorlu Grubu, POAŞ, OYAK ve Opet'in olduğu belirtilirken, 8 yabancı şirket ya da konsorsiyumun da şartname satın aldığı belirtiliyor. Şartname alan yabancı şirketler arasında Rusya'dan Repsol, Polonya'dan PKN, Hindistan'dan IOC, İtalya'dan ENI Spa, Avusturya'dan OMV, ABD'den içinde finansör ve operatörlerin yer aldığı ortak girişim grupları ile Shell'in bulunduğu öğrenildi. 
Tüpraş ihalesine ilişkin şartnamelerin satışına, 3 Mayıs'tan itibaren başlanırken, yatırımcılar 20 bin dolar karşılığı buna sahip olabiliyor. 

Son teklif 2 Eylül'de 
Tüpraş ihalesine katılabilmek için ön yeterlilik şartı aranırken, 22 Haziran 2005 ön yeterlilik için son başvuru tarihi olarak belirlendi. İhalede, 1-29 Temmuz 2005 tarihleri arasında elektronik ortamda data room süreci işleyecek, bu sürece katılacak yatırımcılar da 50 bin dolar ödeyecek. 
Teklif sahiplerinden ihaleye katılabilmek için 30 milyon dolar tutarında geçici teminat alınacak. Tekliflerin, en geç 2 Eylül 2005 günü saat 16.00'ya kadar İdare'ye teslimi gerekiyor. 

1.3 milyar dolar 
Tüpraş'ın yüzde 65.76'lık bölümünün özelleştirilmesi için geçen yılın ocak ayında yapılan ihalede en yüksek teklifi 1 milyar 302 milyon dolar ile Efremov Kautschuk GmbH Tatneft-Zorlu Grubu vermiş ve Özelleştirme Yüksek Kurulu da satışı onaylamıştı. Ancak ardından yaşanan mahkeme sürecinde Danıştay Tüpraş'ın satışını iptal etmişti. 
Daha sonra ÖİB, elindeki Tüpraş hisselerinin yüzde 14.76'lık bölümünü, Borsa Toptan Satışlar Pazarı'nda, yurtdışında yerleşik kurumsal yatırımcılara satmış ve yaklaşık 446 milyon dolar gelir elde etmişti. 

Şartnameyi alanlar Şirket adı Ülkesi ENI Spa İtalya IOC Hindistan OMV Avusturya Opet Türkiye OYAK Türkiye POAŞ Türkiye PKN Polonya Repsol Rusya Shell ABD Zorlu Grubu Türkiye 


</TEXT>
</DOC>
