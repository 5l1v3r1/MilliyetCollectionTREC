<DOC>
<DOCNO> 338601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/spor/yersen.html </URL>
<DATE> 2005/05/01/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Başkent bunu özlemişti 
</HEADLINE>
<TEXT>



Çok uzun bir zamandır eksik olan bir şey vardı Ankaragücülü futbolcularda dün. Sadece kazanmayı değil, savaşmayı da unutan bu takım, bir kupa finalinden daha anlamlı görünen mücadelede sahaya yüreğini koydu. Yıllardır futbol izleriz. Bir takımın sahaya çıkışı bilenlere çok şey anlatır. 
Kimse telaffuz edemiyordu ama, bu doksan dakika Ankaragücü için tam anlamıyla bir varolma maçıydı. Sarı - Lacivertli futbolcuların en çömezinden, en kıdemlisine kadar bu bilinçle mücadele etti. 
Sezon bitmeden üç teknik adamla çalışmanın yarattığı tahribat elbette kolay değildi. Hele bir de kümede kalma mücadelesi veriyorsanız, sonuncusu için yara - bere sarmak, takımı toparlamak, adam etmek kolay değildir. Ama Adnan Şentürk'ün kısa bir süre içinde Ankaragücülü futbolculara anlattıkları ve vermeye çalıştıkları hepsinden farklıydı. Nitekim 90 dakika boyunca sahaya yansıyan mücadelenin ruhunda "bu gizem" vardı. 
Ligde tutunma uğraşında üzerindeki bir takımın önüne geçmek küçümsenmeyecek bir avantajdır. Moraldir, kalan haftalar için motivasyondur. Son 5 maçında puan yüzü görmeyen bir takımın Diyarbakırspor maçındaki gergin atmosferden üç puan çıkarması elbette çok önemli bir sonuçtur. Fikstür dezavantajıyla aynı hedefteki takımlara oranla şanssız görünen Sarı - Lacivertliler, 34 puan barajını yakaladıkları takdirde haftalardır gördükleri k bustan kurtulacaktır. 
Maç öncesi rakibine oranla daha rahat bir konumda bulunan Diyarbakırspor, Başkent'teki farklı yenilgiyle bir anda tehlikenin içine düştü. Bu müsabakanın önemini Ankaragücü kadar iyi kavrayamayan konuk takım, ortaya çıkan skoru da hak etti. 



</TEXT>
</DOC>
