<DOC>
<DOCNO> 327054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonsiy08.html </URL>
<DATE> 2005/03/25/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
MEB Maliye Bakanlığı'ndan 10 bin yeni kadro talep edeceğiz 
</HEADLINE>
<TEXT>

     Milli Eğitim Bakanlığı Personel Genel Müdürü Remzi Kaya, bu yıl Maliye Bakanlığı'ndan 10 bin yeni kadro talep edeceklerini belirterek, ''Ücretli öğretmenlik uygulaması da devam edecek. Çünkü 10 bin kadro yine yetmeyecektir'' dedi. 
     Remzi Kaya, AA muhabirine yaptığı açıklamada, geçen yıl 5 bin İngilizce, 4 bin sınıf öğretmeni ve 4 bin bilgisayar öğreticisi aldıklarını, ancak diğer branşlarda bazı bölgelerdeki eksiklerin kapatılamadığını ifade etti. 
     İhtiyaç duyulan yerlerde dışarıdan çalıştırılan ücretli öğretmenlerin düşük ücret aldıklarını ve sosyal güvenceleri bulunmadığını belirten Kaya, şöyle devam etti 
     ''Bu yıl Maliye Bakanlığı'ndan 10 bin kadro talep edeceğiz. Gereken yerlerde sözleşmeli öğretmen istihdam edeceğiz. Öğretmensiz okulumuz kalmasın istiyoruz. Bundan, MEB, sözleşmeli öğretmene doğru mu gidiyor sonucu çıkmasın. Kesinlikle hayır. Bu yıl kadrolu 20 bin öğretmen aldık ama yetmiyor. Okullarda derslerin boş geçmesini istemiyoruz. Ücretli öğretmenlik uygulaması da devam edecek. Çünkü 10 bin kadro yine yetmeyecektir. Ücretli öğretmen görevlendiremediğimiz yerlerde sözleşmeli öğretmen görevlendireceğiz. Ücretli öğretmenler, bugünkü rakamla 619.50 YTL 619 milyon 500 bin lira alırlarsa, sözleşmeli öğretmenleri görevlendiremediğimiz yerlere seve seve gidecektir.'' Genel Müdür Kaya, tahsis edilmesi durumunda 10 bin kadroyu illere dağıtacaklarını belirterek, ''Örneğin Niğde'ye 50 kadro tahsis ettiysek, bunun dağıtımını, ihtiyaç olan okullara İl Milli Eğitim Müdürlüğü yapacak. Ayrı bir sınav yapılmayacak. Başvurularda, KPSS puanı kimin yüksekse ona öncelik tanınacak'' dedi. 
     
</TEXT>
</DOC>
