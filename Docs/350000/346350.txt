<DOC>
<DOCNO> 346350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/soneko24.html </URL>
<DATE> 2005/05/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Şık otomobiller fuarı açıldı... 
</HEADLINE>
<TEXT>

     CNR Fuarcılık tarafından organize edilen Uluslararası Oto Modifiye, Oto Hi-Fi ve Aksesuarları Fuarı Tuning Show İstanbul 2005 açıldı. 
     Yeşilköy CNR Expo’da gerçekleştirilen fuarın açılışında konuşan Sanayi ve Ticaret Bakanlığı Müsteşarı Adem Şahin, otomotiv sektörünün ihracatta tekstil ile yarışır hale geldiğini, çok sayıda yan sanayi dalını da bünyesinde taşıdığını ifade etti. 
     Şahin, Tuning Show’un dünyaya taşıyacak bir desteği de hak ettiğini söyledi. 
     İstanbul Ticaret Odası İTO Yönetim Kurulu Başkanı Murat Yalçıntaş ise bir otomobil tutkunu, potansiyel bir "tuner" olarak fuarı gezerken çok heyecanlandığını ifade etti. 
     Yalçıntaş, tuning işlemi ile kişinin aldığı aracı kişiselleştirdiğini ifade ederken, "mantığı farklılık ve kişiselleştirmedir. İnsanlar sıradan bir otomobili alıp onu değiştiriyor, geliştiriyor" dedi. 
     Uluslararası otomotiv tasarımcılarının gelecekte kendi dizayn edecekleri araçlar için bu işlemlere baktıklarını dile getirerek, "tuning, otomotivin yarınını bugünden dizayn eden sektördür" diye konuştu. 
     Konuşmaların ardından, Adem Şahin ve Murat Yalçıntaş fuarın açılışını gerçekleştirdiler. 
     Motor ve yürüyen aksam, hava filtresi, buji, egzoz sistemleri, fren disk ve balataları, jant, lastik, akü, havalandırma ızgaraları, turbo kitleri, müzik sistemleri, aksesuar gibi konularda katılımcıların yer aldığı fuar 29 Mayıs’ta sona erecek. 
     Özellikle otomobil makyajı olarak düşünülen tuning ve modifikasyon işlemleriyle uğraşanların ilgisini çekecek olan fuarda, otomobil güzellik yarışması da gerçekleştirilecek. 
     
</TEXT>
</DOC>
