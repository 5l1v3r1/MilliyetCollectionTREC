<DOC>
<DOCNO> 314868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sondun23.html </URL>
<DATE> 2005/02/13/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Gazze'den çekilmeye destek veren bakanlara ölüm tehdidi 
</HEADLINE>
<TEXT>

     İsrail'de, Başbakan Ariel Şaron'un Gazze'den çekilme planına destek veren bakanların ölüm tehditleri aldığı belirtildi. 
     En son, Likud'lu Ulaştırma Bakanı Meit Şeetrit ile Altyapı Bakanı Binyamin Ben-Eliezer'in, kendilerine ve ailelerine yönelik ölüm tehditleri içeren çok sayıda telefon, faks ve mektup aldıkları kaydediliyor. 
     ''Çocuklarının cenazesini göreceksin. Seni ve eşini öldüreceğiz'' yazılı mesajlar alan Eliezer, tehdit mektubunu bugünkü Bakanlar Kurulu'nda okudu. 
     Mektubun imzalı olduğunu belirten Ben-Eliezer, mektupta, ''Damarlarında Arap kanı dolaşıyor. İsrail'i terk et, Irak'a dön ve Saddam Hüseyin'i savun. Sen sefil bir Iraklısın'' ifadesinin yer aldığını belirtti. Bakanlar Kurulu'nda, aşırı sağcıların Başbakan Ariel Şaron'a da suikast girişiminde bulunabilecekleri uyarısında bulunan Ben-Eliezer, Rabin suikastını hatırlattı. 
     Şaron'un da bakanlara yönelik tehditleri ''çok ciddi'' bulduğu belirtilerek, gelecek günlerde konunun ele alınacağı bir toplantı düzenleyeceği kaydedildi. 
     Aynı türde tehditler alan Altyapı Bakanı Meir Şeetrit'in eşi, Ordu Radyosu'na yaptığı açıklamada, aile üyelerinin defalarca telefonla arandığını belirterek, bunun ''çok korkutucu'' olduğunu söyledi. 
     Maliye Bakanı Binyamin Netanyahu da geçen hafta Tel Aviv'de, bir arkadaşının oğlunun düğününden çıkarken, bir grup gencin saldırısına uğramış ve korumaları tarafından olay yerinden uzaklaştırılmıştı. 
     İç Güvenlik Ajansı Şin Bet'in, tehditlerle ilgili soruşturmaları derinleştirdiği, bakanlar ve üst düzey kamu görevlilerine yönelik güvenlik önlemlerinin artırıldığı kaydedildi. 
     
</TEXT>
</DOC>
