<DOC>
<DOCNO> 314231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur33.html </URL>
<DATE> 2005/02/10/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Eczacılar, ilk günde SSK'lılara ilaç veremedi 
</HEADLINE>
<TEXT>

     SSK'lıların serbest eczanelerden yararlanması uygulamasının ilk gününde eczacılar, geri ödemeler konusundaki tereddütler ve provizyon sistemindeki aksaklıklar nedeniyle hastalara ilaç veremedi. 
     Eczacı Tuncer Patır, A.A muhabirine yaptığı açıklamada, SSK'lı hastalar için istenen belgelerin çokluğundan yakınırken, kendilerinden bir tek ''tarla tapusu'' istenmediğini söyledi. Patır, ayrıca doktorların kurumun kendi talimatlarına uymamaları nedeniyle hastalar karşısında güç durumda kaldıklarını ifade etti. 
     Belgelerdeki eksikleri hastalara anlatmakta güçlük çektiklerine işaret eden Patır, bütün eczacıların hastalara tek tek bunları anlatmak istemediklerinden ''ilaç yok'' demek durumunda kaldıklarına dikkati çekti. 
     Eczacı Recep Ulucan ise uygulamadan övgüyle söz ederken, başlangıçta aksamalar yaşanmasının doğal olduğunu söyledi. Bazı arkadaşlarının ''eylem yapma'', ''bu işe karşı durma'' eğiliminde olduklarını dile getiren Ulucan, bu tepkileri ''yürüyen kervana taş koymak'' olarak nitelendirdi. 
     Eczacı Esra Çetintürk, SSK ile yaptığı sözleşmenin ve reçeteleri işlemek için gerekli şifrenin kendisine dün ulaştığını belirterek, sistem konusunda yeterli bilgisi olmadığı için, çok istemesine rağmen hastalara ilaç veremediğini anlattı. 
     Uygulanması gereken prosedür ve ilaçlarda uygulanacak ıskonto listesini ancak bugün edinebildiğini söyleyen Çetintürk, bu bilgilerin daha önce ellerine geçmemesini nedeniyle zor durumda kaldıklarını kaydetti. Çetintürk, eczacıların sistem konusunda yeterli bilgiye sahip olabilmeleri için uygulamanın 1 Mart'a kadar ertelenmesi önerisinde bulundu. 
     Eczacı Ekmel Özkan da SSK ile anlaşma yapmasına karşın reçete işlemek için gerekli şifrenin henüz kendisine ulaştırılmadığını söyledi. 
     Yaklaşık 40 milyona yakın SSK'lı hastaya verilecek ilaçların geri ödemesinin çok büyük bir soru işareti oluşturduğunu dile getiren Özkan, SSK'nın geri ödemeler konusunda bir garantisinin bulunmadığını, bu sorunun çözülmemesi halinde ise anlaşma yapan eczane sayısının sınırlı kalacağını öne sürdü. 
     
     HASTALARIN DURUMU 
     Eczacıların, sıkıntılarını gerekçe göstererek SSK'lı hastalara ilaç vermeye sıcak bakmaması nedeniyle hastanelerdeki kuyruklar azalmadı. 
     SSK İhtisas Hastanesi Poliklinik Eczanesi'nden bir görevli, kendilerinden ilaç talebinde bulunan hasta sayısında bir azalma olmadığını söyledi. Eczanelerin paralarını alma garantisi olmadığı için hastalara ilaç vermek istemediklerini öne süren görevli, hastanedeki ilaç kuyruğunun da devam ettiğini kaydetti. 
     İlaçlarını almak için girdikleri kuyrukta sıranın kendilerine gelmesini bekleyen hastalar ise uygulama konusunda yeterli bilgi sahibi olmadıkları için eczanelere gitmediklerini ifade etti. Eczanelere giden hastalar ise ''aradıkları ilaçların kendilerinde bulunmadığı'' yanıtını aldıklarını dile getirdi. 
     SSK emeklisi Fikret Süer, uygulamadan bugün haberi olduğu için eczaneye gitmediğini anlatırken, ''Galiba eczanelerde de sıkıntılar varmış, ilaç vermeye yanaşmıyorlarmış'' diye konuştu. 
     Bir başka emekli İsmail Münür Şahin de, ''İlaç almaya gittiğimizde SSK'lıyız deyince, öcü görmüş gibi oluyorlar. Kimi ilacı vermiyorlar, verdiklerini de eksik veriyorlar'' dedi. 
     
</TEXT>
</DOC>
