<DOC>
<DOCNO> 325012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/yazar/pulur.html </URL>
<DATE> 2005/03/19/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Doğan Heper... 
</HEADLINE>
<TEXT>


DOĞAN Heper'le arkadaşlığımız, dostluğumuz, "abi-kardeş" yakınlığımız 37 yıl önce başlar... 
Yıl 1968, bazı arkadaşlar Abdi İpekçi ile anlaşmazlığa düşüp "Milliyet"ten ayrıldılar, yazı işlerinde gündüzleri biz ve İlhan Banguoğlu, geceleri de Kasım Yargıcı ile Mehmet Ali Kayabal kaldı. 
Abdi İpekçi, "Milliyet" bünyesinde başka görevlerde çalışan iki genç arkadaşı yazı işlerine çağırdı, biri Engin Kösebay, diğeri de Gazetecilik Enstitüsü öğrencisi Doğan Heper... 
Doğan Heper bir süre Adnan Tahir'in Magazin Servisi'nde, bir süre de Ali Gevgilili'nin Ekonomi Servisi'nde çalışmıştı. 

TAM 37 yıl, Doğan Heper bu 37 yıl Milliyet'ten dışarıya adım atmadı, bütün merdivenleri teker teker çıkarak bir gazetecinin erişeceği en yüksek görevleri, yazı işleri müdürlüğünden genel yayın müdürlüğüne kadar, hepsini başarıyla yaptı. 

BİZ, Abdi İpekçi'nin öldürülmesinden sonra gazetenin o günkü sahibi Ercüment Karacan'ın tercihini kabul etmedik, ısrar ve baskılara rağmen "Milliyet"ten ayrıldık, "Hürriyet"e geçtik, Doğan Heper kaldı. 

BİZ "Hürriyet"ten ayrılıp Güneş'e geçtik Doğan, hep "Milliyet"teydi, hani bir şarkı vardır "Kimler geldi, kimler geçti" diye... 
Doğan Heper, sanki bu şarkının canlı tanığıydı, kimler gelip kimler geçmişti, ama o, her şeyini "Milliyet"e adamıştı, canla başla çalıştı, hem insani, hem meslek başarılarını sürdürdü, "ahlak"ın arandığı yerlerde Doğan Heper örnek gösterilirdi. 

GELDİK 1988 yılına, "Güneş"ten ayrılmaya karar verdik, sebebini anlatmaya gerek yok, birçok yerden teklifler geliyordu, ama Doğan Heper'in bir telefonu yetti 
"Abi, artık yuvaya dön " 
Bunu o kadar içten söylemişti ki, elbette bu çağrıyı Sayın Aydın Doğan'ın bilgisiyle yapıyordu ama, sesinde öyle bir kardeşlik duygusunun yansıması var ki 
Yuvamıza döndük. 

DOĞAN Heper, beyin kanaması geçirip hastaneye kaldırıldığı gün köşesinde çıkan yazısına "ilahi tesadüf" denir 
"Ben uzun yıllar önce liseyi bitirdim, o günlerde okuduğum derslerden fitoftera enfenkansı, olpidyum brasıkayı, gastro podayı, artro podayı, penta takdili, mitoz-amitoz çoğalmayı, pisagoru ve benzerlerini, bir cismin ağırlık merkezinden geçen düşey doğrunun dayanma yüzeyinin dışına çıkınca o cismin devrileceğini biliyorum. Şimdi bu satırları okuyan uzmanlar, biraz yanlış hatırladığımı da saptamış olsalar, o günlerde not almak için beynimi nasıl da eritircesine yorduğum gerçeğini değiştiremezler. 
Bunları bilmesem ne çıkardı, diye sorduğum da oluyor. 
Eğitimciler bu kadar yıl sonra bu sorunun cevabını bulduysa, ne mutlu bugünkü öğrencilere..." 

SEVGİLİ Doğan Heper, iyileşeceksin, aramıza döneceksin ve "cumartesi sohbetleri"ne bıraktığımız yerden devam edeceğiz. 



</TEXT>
</DOC>
