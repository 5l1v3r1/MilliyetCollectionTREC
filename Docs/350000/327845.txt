<DOC>
<DOCNO> 327845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonsiy22.html </URL>
<DATE> 2005/03/28/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Arjantin'den Türkiye'ye Kıbrıs desteği... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül ve Arjantin Dışişleri, Uluslararası Ticaret ve Din İşleri Bakanı Rafael Bielsa iki ülke arasında 3 anlaşmaya imza attılar. 
     İki bakan Dışişleri Bakanlığı Konutu'ndaki görüşmelerin ardından, ''Kültürel Değişim'', ''Bitkileri Koruma'' ve ''Veterinerlik'' alanında işbirliği anlaşmalarını imzaladı. 
     İmza töreninin ardından düzenlenen ortak basın toplantısında Gül, Arjantin'in mesafe olarak uzak görülse de Türkiye'de iyi bilinen dost bir ülke olduğunu belirterek, ''İlişkilerimizi geliştirme kararındayız'' diye konuştu. 
     Arjantin'in Latin Amerika Ortak Pazarı'na Mercosur üye olduğunu hatırlatan Gül, Türkiye'nin Mercosur'la serbest ticaret anlaşması imzalamak istediğini kaydetti. 
     Gül, konuk bakanla Kıbrıs konusunda da görüştüklerini ve kendisine sürece ilişkin bilgi verdiğini söyledi. 
     Arjantin'in 2005-2006 BM Güvenlik Konseyi üyesi olduğuna işaret eden Gül, bu ülkenin adadaki BM Barış Gücü'nde bin askeri bulunduğunu kaydetti. 
     Bielsa da yaptığı açıklamada, coğrafi uzaklıkların önemli olmadığını belirterek, Türkiye ile Arjantin'in ilişkilerini daha da yakınlaştırması gerektiğini söyledi. 
     Türkiye ve Arjantin arasındaki yakınlığın sadece kültürel ve tarihsel olmadığını, iki ülkenin uluslararası platformda da benzer görüşlere sahip olduğunu ifade eden Bielsa, ''İşbirliğini geliştirmek için gereken temellere sahibiz'' dedi. 
     İki ülke arasındaki ticaret alanındaki işbirliğinin son derece önemli bir boyuta ulaştığını kaydeden Bielsa, benzer bir işbirliğinin bilim alanında da olmasını hedeflediklerini belirtti. 
     Bielsa, Arjantin'in borç takasına ilişkin ABD'de bir mahkemenin verdiği kararla ilgili bir soru üzerine, ''Kararı veren hakimin aldığı kararın yakın zamanda düzeltilecek bir hata olduğunu düşünüyoruz. 7 milyar dolarlık bonolar Arjantin hükümetine ait değil, Arjantin'e kredi açanlara ait. Borçlu olan ülkeye karşı bir hareket yapmaktansa, alacaklı olanlara yönelik bir hareket yapılması gerekirdi. Önümüzdeki saatlerde kararın düzeltileceğini düşünüyorum. 
     Konuk bakan, takas önerisini kabul etmeyen yüzde 24'lük kesime ilişkin bir soru üzerine de yeni bir öneri götürülmeyeceğini söyledi. Bielsa, takası kabul etmeyenler için yargı yoluna başvurmanın çıkar yol olabileceğini belirterek, ''Takas son buldu. Yeniden başlamayacak'' diye konuştu. 
     Arjantin'in, 102.6 milyar dolarlık borçlarını yeniden yapılandırılması çerçevesinde gerçekleştirdiği borç takasına yüzde 76.15 oranında katılım geldi. 
     
     KIBRIS KONUSUNDA DESTEK 
     Edinilen bilgiye göre, Gül ve Bielsa görüşmesinde ikili ilişkiler ve ağırlıklı olarak Kıbrıs konusu gündeme geldi. 
     Türkiye Kıbrıs sürecine ilişkin görüşlerini yinelerken, Bielsa, Ankara'nın tezlerine hak vererek, BM Güvenlik Konseyi'nin bu doğrultuda harekete geçmesi için ellerinden geleni yapacaklarını söyledi. 
     Ticaret ve ekonomik ilişkiler de iki bakanın önemli gündem maddelerinden birini oluşturdu. 
     Bu alanlardaki ilişkilerin geliştirilmesi ve yatırımların artırılması yönünde ortak görüş sergilenirken, bu konuda ayrıntılı bir plan hazırlanmasının gerekliliği ele alındı. 
     Türkiye'nin aleyhine olan ticari dengenin düzeltilmesi konusunda neler yapılabileceği görüşülürken, konuya ilişkin kısa bir süre içinde detaylı bir çalışmanın hazırlanması kararlaştırıldı. 
     Bielsa bu çerçevede stratejik ortaklık düşündükleri Türkiye ile doğrudan ticaretin yolunun açılması yönündeki isteklerini de aktardı. 
     Türkiye de Latin Amerika Ortak Pazarı'na girme isteğini yinelerken, Bielsa Türkiye'nin bu pazarın içinde olabileceğini kaydetti. 
     Görüşmede ayrıca, Atom Enerjisi Kurumu'nun bilimsel ve teknik olarak yaptığı alt yapı çalışmaları çerçevesinde iki ülke arasındaki işbirliği olanakları gündeme geldi. 
     Üst düzey ziyaretlerin yapılması, siyasi istişarelerin devamının önemine işaret edilen görüşmede, Bielsa'nın, Türkiye'yi uzak bulmadığını, kendisini evinde gibi hissettiğini söylediği öğrenildi. 
     
</TEXT>
</DOC>
