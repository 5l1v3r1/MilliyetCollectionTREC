<DOC>
<DOCNO> 316724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sonsiy08.html </URL>
<DATE> 2005/02/19/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Gül '2 yılda bütün sorunlar çözülecek' dersek eski siyasetçilere benzeriz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Eğer '2 yıl içinde bütün sorunlar çözülecek, çok daha fazla zengin olacağız' dersek, eski siyasilerin durumuna düşeriz'' dedi. 
     Gül, partisinin İl Danışma Meclisi Toplantısı'nda, Türkiye'nin her gün bir adım daha ileri gittiğini ve halkın sorunlarının çözüldüğünü söyledi. 
     Türkiye'nin bütün dertlerinin birkaç yıl içinde bitemeyeceğini belirten Gül, şöyle devam etti 
     ''Eğer '2 yıl içinde bütün sorunlar çözülecek, çok daha fazla zengin olacağız' dersek, eski siyasilerin durumuna düşeriz. Ancak, 2 yıl içinde yapılamaz denilen işler yapıldı. Biz, artık yeni yaptığımız yolların bile açılışını yapmıyoruz. Eskiden 3-5 kilometrelik yollar tamamlanınca bunlarla ilgili büyük merasimler yapılırdı. Biz temel atarken tören yapıyoruz.'' Birçok hükümetin, partinin rüyasında görmesine rağmen gerçekleştiremediği işleri yaptıklarını belirten Gül, şunları anlattı 
     ''Türkiye'de 35 milyon vatandaşımızı ilgilendiren bir konu vardı. SSK'lı vatandaşlar, iyi kötü bir yere muayene olur ilaçlarını alamazlardı. Saatlerce kuyruklarda beklerlerdi. 10 Şubat'tan itibaren 22 bin eczanenin 11 bininden diğer vatandaşlarımız gibi ilaçlarını almaya başladılar. Bunları birçok parti, hükümet rüyasında görürdü. Yeşil kartlılar ilaç alamazlardı. Hükümetimiz kimin yeşil kartı varsa aynı devlet memurları gibi muayene olmalarını ve ilaç almalarını sağladı. Tarihte ilk defa bütün hastaneler birleştirildi ve tek bir sisteme bağlandı. İster Bağkur'lu, ister emekli, ister SSK'lı ol, hangi hastaneyi gidersen git. Türkiye'deki bu büyük olay bugün başlıyor.'' Hükümetin ''hizmet kervanının'' yürüyeceğini ifade eden Gül, şunları kaydetti 
     ''Faizler yüzde 70'den 15'e düştü, daha da düşecek. Faizlerin 1 puan düşmesi Türkiye'ye 2.5 milyar dolar kazanç, tasarruf sağlıyor. Bu eski parayla yaklaşık 3 katrilyon liraya geliyor. Düşünün 1 puan düşüşle neler kazanıyoruz. Eskiden bu kürsülerde konuşanlar ne derlerdi hatırlayın. 'Bir yılda şu kadar faiz ödeniyor' diye konuşurlardı. Siz de 'Bu faizleri niye düşürmüyorsunuz' diye içinizden sorardınız. Ben size eskiden yüzde 70 olan faizi 2 yılda nasıl yüzde 15'e düşürdüğümüzü anlatıyorum.'' Türkiye'de hala yapılacak çok iş olduğunu belirten Gül, ''İşsizler var. Onlara iş bulmamız lazım. Halledilmesi gereken meseleler var. Ancak, Türkiye'de insana güven, itimat gelmiştir. Bugün herkes geleceğe umutla bakıyor'' dedi. 
     Toplantı da, hükümetin 2 yıllık çalışmalarının anlatıldığı sinevizyon gösterisi yapıldı. 
     
</TEXT>
</DOC>
