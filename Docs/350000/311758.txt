<DOC>
<DOCNO> 311758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonspo42.html </URL>
<DATE> 2005/02/02/ </DATE>
<TIME> 21.14 </TIME>
<AUTHOR>  </AUTHOR>
<HEADLINE>
Felaketzedelere yardım maçına ilgi yoktu... 
</HEADLINE>
<TEXT>

     Futbol Federasyonu tarafından, aralık ayında Güney Asya'da meydana gelen deprem sonrası oluşan tsunami faciasında zarar görenlere yardım amacıyla düzenlenen ''İnsanlık için top'tan destek'' kampanyası kapsamındaki futbol maçına sporseverler, ilgi göstermedi. 
     BJK İnönü Stadı'nda Türkiye karması ile yabancılar karması arasında yapılan maça, tüm çağrılara rağmen çok az sayıda sporsever gelirken, tribünlerde yaklaşık 4 bin vatandaş yer aldı. 
     İlginin azlığı nedeniyle kale arkası tribünlerde yer alan taraftarlar, kapalı tribüne geçti. Futbol Federasyonu tarafından maç biletlerinin 5, 10 ve 15 YTL'den satışa sunulmasına rağmen, soğuk hava ve naklen yayın nedeniyle tribünler boş kaldı. 
     Karşılaşmadan elde edilen bütün gelirin Güney Asya felaketinde zarar görenlere bağışlanacağı bildirildi. 
     Maça ilginin azlığı Futbol Federasyonu yetkililerini bir hayli üzdü. 
     
     KAMPANYAYA DESTEK 

     Kampanyaya destek olarak Kulüpler Birliği Vakfı'nın 150 bin YTL'lik bağışta bulunacağı, Türkiye Karması'nı oluşturan 18 kulübün kaptanı, takım arkadaşlarının da yardımıyla topladıkları parayı bağışlayacağı öğrenildi. 
     Bu arada, Türkiye Faal Futbol Hakemleri ve Gözlemcileri Derneği, üyelerinin katılımıyla oluşturduğu fonda birikecek parayı kampanyaya aktaracak. 
     Öte yandan, maçın hakemi Orhan Erdemir ve yardımcıları karşılaşmayı ücret almadan yönetirken, Birinci Süper Lig hakemlerinin de birer maç ücretlerini bağışlayarak, kampanyaya destek verecekleri bildirildi. 
     
     BAKAN ŞAHİN DE MAÇTAYDI 

     Karşılaşmayı Devlet Bakanı ve Başbakan Yardımcısı Mehmet Ali Şahin de izledi. 
     Ayrıca Gençlik ve Spor Genel Müdürü Mehmet Atalay, aralarında Beşiktaş Kulübü Başkanı Yıldırım Demirören ve Galatasaray Kulübü Başkanı Özhan Canaydın'ın da bulunduğu çeşitli kulüplerin başkanları da karşılaşmayı protokol tribününden takip etti. 
     Futbol Federasyonu Başkanı Levent Bıçakçı, maçta yer almazken, federasyonu, ikinci başkan Şekip Mosturoğlu ve diğer yöneticiler temsil etti. 
     
     
     ŞAHİN ''MAÇA İLGİ BEKLERDİM'' 

     Devlet Bakanı ve Başbakan Yardımcısı Mehmet Ali Şahin, maça ilginin az olmasına üzüldüğünü belirterek, ''İstanbulluların maça ilgi göstermesini beklerdim'' dedi. 
     Şahin, maç öncesi yaptığı açıklamada, insanlık tarihinin en büyük felaketine uğrayan insanlara yardım amacıyla bu organizasyonun düzenlendiğini vurgulayarak, ''Bu nedenle federasyona, kulüplere ve futbolculara teşekkür ediyorum. Elde edilen geliri 5 Şubat Cumartesi günü Başbakan Recep Tayyip Erdoğan ile birlikte bölgeye götüreceğiz. Burada yardımlarımızı teslim edeceğiz. Ayrıca yapılması gereken işler varsa bunları da yerine getireceğiz'' diye konuştu. 
     Milli Takımlar Teknik Direktörü Ersun Yanal ise bütün tribünlerin dolmasını istediklerini, ancak bunun olmadığını ifade ederek, ''Bu şahısların maçı değil. Toplumsal vicdanımızın bir organizasyonudur. Bunu en çok anlaması gereken toplumlardan biriyiz. Biz de felaketler yaşadık'' dedi. 
     Bu arada yabancılar karmasının başında sahaya çıkan Fenerbahçe Teknik Direktörü Christoph Daum, resimlerde felaketin boyutunu gördükten ve ölen insan sayısını duyduktan sonra büyük şok yaşadığını dile getirerek, şunları söyledi 
     ''O bölgedeki insanların desteğe ihtiyacı var. Dolayısıyla bugün yardımcı olmak için burdayız. Her zaman Türk insanının yardımsever olduğunu gördüm. Maça ilgi olmasa da bunun böyle olduğuna inanıyorum. Kar yağışı anonsu nedeniyle belki insanlar evlerinde kaldı. Farklı bir tarihte başka organizasyonlarla insanlar yardım edebilir.'' Yine yabancılar karmasının başında sahaya çıkan Galatasaray Teknik Direktörü Gheorghe Hagi ise yardım için organizasyonda yer aldıklarını söyledi. 
     
     ŞAHİN ''GÖNÜL İSTERDİ Kİ HALKIMIZ DAHA FAZLA RAĞBET ETSİN. AMA ÖNEMLİ OLAN BÖYLE BİR ORGANİZASYONUN YAPILMASI'' 

     Devlet Bakanı ve Başbakan Yardımcısı Mehmet Ali Şahin, Güney Asya'daki tsunamide zarar görenler için yardım amacıyla Türkiye karması ile yabancılar karması arasında oynanan maç sonrası yaptığı açıklamada, ''Gönül isterdi ki halkımız bu organizasyona daha fazla rağbet etsin. Ama önemli olan böyle bir organizasyonun yapılması'' dedi. 
     Bakan Şahin, her iki takımda oynayan oyuncuları tebrik ettiğini belirterek, ''Güzel bir maç oldu. Seyir zevki üst düzeydeydi. Anlamlı bir maçtı. Gönlümüz arzu ederdi ki İstanbul'da bulunan halkımız, maça daha fazla rağbet etsin'' diye konuştu. 
     Başbakan Recep Tayyip Erdoğan ile 5 Şubat Cumartesi günü Güney Asya'ya gideceklerini kaydeden Şahin, ''Orada 5 ülkeye gideceğiz ve burada toplanan yardımı götüreceğiz. Türkiye genelinde eski paradan söylüyorum 42 ile 45 trilyon lira civarında bir yardım gidecek'' dedi. 
     Mehmet Ali Şahin, sporseverlerin maça neden ilgi göstermediği sorusuna ise ''Hava serindi. Ayrıca tanıtım da daha iyi yapılabilirdi'' diye yanıt verdi. 
     
     
     ÜNLÜLER GEÇİDİ 

     Karşılaşmada Türkiye Karması'nın başında Milli Takımlar Teknik Direktörü Ersun Yanal, Birinci Süper Lig'de yer alan yabancı oyunculardan kurulu karmayı ise Fenerbahçe Teknik Direktörü Christoph Daum ile Galatasaray Teknik Direktörü Gheorge Hagi yaptı. 
     Türkiye Karması'nda 18 Birinci Süper Lig takımının kaptanlarının yanı sıra, bazı genç oyuncular forma giydi. 
     Karşılaşma öncesi Güney Asya'daki tsunamide hayatını yitirenler için saygı duruşunda bulunuldu. 
     
     
     MAÇ ÖNCESİ KONSER 

     Karşılaşma öncesinde düzenlenen mini konserde çeşitli şarkıcılar, sporseverlere keyifli anlar yaşattı. 
     Aralarında Mahsun Kırmızıgül, Suat Suna, Deniz Arcak ve Abidin'in de bulunduğu şarkıcılar, BJK İnönü Stadı'nda mini bir konser verdi. Ayrıca Anadolu Ateşi Grubu da gösteri yaptı. 
     Şarkıcı Mahsun Kırmızıgül'ün sahada ısınan Fenerbahçe Kaptanı Ümit Özat'a yaptığı beraber şarkı söyleme talebi, milli futbolcu tarafından kabul edilmedi. 
     
     
     BİR GRUP BEŞİKTAŞ TARAFTARI TEPKİ ALDI 

     Karşılaşma öncesi ve maç sırasında sürekli Beşiktaş lehine tezarühatlar yapan az sayıda siyah-beyazlı taraftar, diğer sporseverler tarafından tepkiyle karşılandı. 
     Beşiktaşlı taraftarların zaman zaman ezeli rakipleri aleyhine bağırmaları ve kendi kulüpleri lehine tezarühat yapmalarına, diğer takım taraftarları tepki gösterdi. 
     
</TEXT>
</DOC>
