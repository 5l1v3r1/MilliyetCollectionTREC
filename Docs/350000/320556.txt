<DOC>
<DOCNO> 320556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/magazin/amag.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK, bindiği dalı kesiyor 
</HEADLINE>
<TEXT>


RTÜK Başkanı Karaca'nın 'reality şov'lara yasak çıkışı için Kanal D Genel Müdürü Saygı, 'Bu yaklaşım tehlikeli' dedi 

MAGAZİN SERVİSİ 

Kanal D Genel Müdürü Murat Saygı, 'gelin-kaynana programları' konusundaki çıkışıyla dikkatleri üzerine çeken RTÜK Başkanı Fatih Karaca'ya tepki gösterdi. Reality şovlarla ilgili basın toplantısını yersiz ve anlamsız bulan Saygı, yazılı açıklamasında şu görüşlere yer verdi 
"Karaca'nın ifadeleri içinde vahşi kapitalizmin ürünü, reklam veren, kanal, rating saadet zinciri gibi deyişler kullanılmıştır ki, bunlar maksadını aşan talihsiz beyanatlardır. Dünyadaki tüm TV kanalları bu üçgen içinde yaşarlar, bu son derece doğaldır. Buna yozlaşma ifadesiyle yaklaşmak son derece tehlikelidir, zira RTÜK bu reklamlardan ödenen paylarla ayakta durmaktadır." 

'Otokontrol var' 
Saygı, şöyle devam etti 
"Son dönemdeki tartışmalar doğrultusunda programlara ciddi müdahalede bulunduk ve tansiyonu düşürdük. Alo RTÜK hattına gelen 700 telefon, 70 milyonluk bir ülkede 100.000'de 1 ile temsil edilebilen ve istatistiki olarak hiçbir şey ifade etmeyen bir orandır. 'Bu programları izlemek isteyen Alo RTÜK'e telefon etsin' derseniz belki on binler arayacak. O zaman nasıl bir karar verecekler 'Bunlara dur deme zamanı gelmiştir' gibi bir slogan değil, 'Şu şekilde kamuoyunun tepkisini almayız' şeklindeki uyarıları her zaman saygı ile karşılayabiliriz. Problem bu yarışmalarda değil, bu yarışmaların çıkardığı insanları kontrolsüzce kullanan kanal ve programcılardadır." 



</TEXT>
</DOC>
