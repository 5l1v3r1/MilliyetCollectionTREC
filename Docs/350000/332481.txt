<DOC>
<DOCNO> 332481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun38.html </URL>
<DATE> 2005/04/12/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Kırgızistan'da başkan adaylarına can güvenliği uyarısı 
</HEADLINE>
<TEXT>

     Uluslararası İnsan Hakları Örgütü Human Rights Watch HRW , Kırgızistan'da temmuz ayında yapılacak devlet başkanlığı seçimlerine katılacak adaylar için ''can güvenliği'' uyarısı yaptı. 
     Kırgızinfo'nun haberine göre HRW, Kırgızistan geçici devlet başkanı ve başbakan Kurmanbek Bakiyev'e bir mektup göndererek, ülkede devlet başkanlığına adaylığını açıklayan herkesin can güvenliğinin sağlanması gerektiğini belirtti. 
     HRW Avrupa ve Orta Asya geçici icra direktörü Rachel Denper imzalı mektupta, Kırgızistan'daki çeşitli suç örgütlerinin liderlerinin, ülkedeki iktidar boşluğunu fırsat bilerek, yerel yönetimlerin başına geçtikleri yönünde bilgiler bulunduğu kaydedildi. ''Bu durum, ülkedeki mevcut yönetimle sivil toplum için ciddi problemler oluşturuyor'' denilen mektupta, geçici hükümetin mutlak surette, politik adaylar ve onların yandaşlarının can güvenliğini sağlaması gerektiği belirtildi. 
     Bu faktörün özellikle seçim öncesi propaganda sürecinde, adil ve özgür seçim için büyük önem taşıdığı vurgulanan HRW'nin mektubunda, devlet başkanlığı seçimlerinin uluslararası standartlarla yasalara uygun yapılması gerektiği hatırlatıldı. 
     
</TEXT>
</DOC>
