<DOC>
<DOCNO> 326740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur05.html </URL>
<DATE> 2005/03/24/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Adana'daki Kürtçe kursu kapandı, Batman kapanma noktasında 
</HEADLINE>
<TEXT>

     Utku SAĞILIR DHA 

      ADANA'da 19 Ekim 2004 tarihinde açılan Özel Adana Kürt Dili Eğitim Kursu, yeterli sayıda öğrenci bulunamaması ve ekonomik nedenlerden kapandı. 
     Kürtçe öğrenimin ülke genelinde serbest bırakılması ardından açılan Kürt Dili Kursuna 45 kişi kayıt yaptırdı ve 17'si bunu tamamlayabildi. 10 hafta boyunca 180 saat ders alan kursiyerler 9 Ocak'ta sınava girerek sertifika aldı. Sonraki kurs için 2 ay kadar beklendi. Bu ayın başına kadar yeterli sayıda başvuru yapılmaması ve kursa daha önce katılanlardan 3 ay karşılığı alınan 125 YTL'nin öğretmen ve bina giderlerini karşılamaması nedeniyle ikinci dönem eğitimin iptaline karar verildi. Kürtçe'nin öğretildiği Turhan Cemal Beriker Bulvarı'ndaki binaya, kiralanmak üzere bir emlak şirketi tarafından geçen hafta tabela asıldı. 
     DEHAP İl Başkanı Tayyip Yıldız, kursun kurucu müdürü Abdurrahman Bakır'ın ailevi nedenlerden dolayı Diyarbakır'a taşındığını ve onun gibi bu işi gönüllülük esasına dayalı yapacak eğitmen bulunması halinde kursun yeniden faaliyete geçeceğini söyledi. Yıldız, şu anda kursun yeniden açılma tarihi konusunda karar vermediğiklerini ekledi. 
     
     BATMAN'DAKİ KURS KAPANMA NOKTASINDA 

     Arif ARSLAN DHA 

BATMAN'da geçen yılın Nisan ayında açılan Özel Batman Kürtçe Dil kursu beklenen ilgiyi görememesi üzerine kapanma aşamasına geldi. Kurt sorumlusu Aydın Üneşi, kendisini ziyarete gelen Norveç heyetine, bugüne kadar toplam 150 kişiye sertifika verdiklerini belirterek, "Böyle giderse kursu kapatacağız. Adana'daki kurs kapandı, diğerleri de kapanma tehlikesiyle karşı karşıya'' dedi. 
     Geçen yıl açılan ve 3 dönem sonunda 150 kişiye sertifika dağıtan Özel Batman Kürtçe Dil Kursu'nun konukları, bu kez nevruz bayramını izlemeye gelen Norveçliler oldu. Öğretmen, yazar ve sosyologlardan oluşan Erling Folkvord, Gunnar Rutle, Tund Kjerline, İren Magnussen ve Yekbun Ster, Diyarbakır'daki nevroz etkinlikleri ardından geldikleri Batman'da, Eğitim-Sen ve Özel Kürtçe Dil Kursu'nu ziyaret etti. Norveçli heyetle görüşen Batman Kürtçe Dil Kursu sorumlusu Aydın Üneşi, kursun karşılaştığı güçlüklere değindi. Maddi ve manevi desteğe gereksinim duyduklarını belirten Üneşi, şöyle dedi 
     "Bizim yaptığımız bu hizmeti aslında devlet yapmalı. Biz buraya kira, hem de devlete vergi ödüyoruz. Kurslarda verdiğimiz sertifikanın hiç bir esprisi yok. Resmi kurumlarda da sertifikanın hiçbir yaptırımı yok. Bu dershaneyi işlettiğimiz için de devlete vergi ödemek zorunda kalıyoruz. 1 yılı aşkın süredir fedak arlık yaparak kursu ayakta tutmaya çalışıyoruz. Burası dile gönül verenler sayesinde henüz ayaktadır. Kursa ilgi gösterenlerin yüzde 70'ini yüksek öğrenim görenler oluşturuyor. Kürtçe dil kursu açılması büyük kazanımdır. 3 yıl önce Kürtçe yasaktı, ama şimdi değil. Bu adımları günü geldikçe takdir ettik. Fakat bunlar yeterli değil. Her şeyden önce Kürtçe dilinin Milli Eğitim müfredatına alınması l azım. Bu ilgisizlik devam ederse, mecburiyetten biz de kursu kapatıp evimize döneceğiz.'' Norveçli heyet, Kürtçe kitap ve kırtasiye malzemesinin temini konusunda katkı yapmaya hazır olduklarını iletti. 
     
</TEXT>
</DOC>
