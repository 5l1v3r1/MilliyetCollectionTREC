<DOC>
<DOCNO> 334603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonyas14.html </URL>
<DATE> 2005/04/18/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
'O Şimdi Mahkum' 21 Nisan'da Avrupa'da vizyona giriyor 
</HEADLINE>
<TEXT>

     Sinema sezonunun en iddialı filmlerinden biri olan ''O Şimdi Mahkum'' adlı film, 21 Nisan'da Avrupa'daki 65 kentte gösterime girecek. 
     Büyük bölümü Bayrampaşa Cezaevi'nde çekilen, bunun için de Adalet Bakanlığı Ceza ve Tevkifevleri Genel Müdürlüğü'nden izin alınan filmin galası 21 Nisan'da Almanya'nın Köln kentindeki UFA-Filmpalast'da yapılacak. 
     Filmin galasına Yavuz Bingöl, Burhan Öcal, Gökhan Özoğuz, Melisa Sözen, senarist Levent Kazak ve yönetmen Abdullah Oğuz da katılacak. ''O Şimdi Mahkum'' filmi, toplam 3 filmden oluşacak serinin ''O Şimdi Asker'' filminden sonraki ikinci film oldu. 
     Senaryosunu Levent Kazak'ın yazdığı filmin yönetmenliğini ''Asmalı Konak''ın yapımcı-yönetmeni Abdullah Oğuz üstlendi. 
     Filmde yeraltı dünyasının ''Numan Ağabeyi''ni ünlü vurmalı çalgılar ustası Burhan Öcal, sağ kolu ''Sadık Kazım''ı Erkan Can, sevgilisi ''Katerina''yı da Fadik Atasoy canlandırdı. 
     ''O Şimdi Asker'' filminde de oynayan Yavuz Bingöl, yine ''Karlıdağ'' rolünde. ''Karlıdağ''ın sevgilisi ''Suzan''ı Ayça İnci, ''Suzan''ın kocasını da Menderes Samancılar canlandırıyor. Athena grubunun solisti Gökhan Özoğuz'un sevgilisi rolünde ise Melisa Sözen var. 
     
     FİLMİN KONUSU 
     Askerliğini 8 yılda ancak tamamlayan Karlıdağ, sevgilisine tam kavuşacağı sırada, bir talihsizlik yüzünden hapse düşmüş ve sevgilisi Suzan'dan ayrı kalmıştır. 
     Öte yandan, oldukça başarısız mesleği olan Levent Kazak, ''O Şimdi Mahkum'' adında bir ''sitcom'' senaryosu yazıp, başrolü oynamasını istediği Athena grubunun solisti Gökhan'ın peşine düşmüştür. 
     Büyük bir aksilik sonucu başları belaya giren iki arkadaş hapse düşer ve verildikleri koğuşta eski arkadaşları Karlıdağ ile bir araya gelirler. İşin daha da kötüsü, kendilerini bir anda yeraltı dünyasının hesaplaşması içinde bulurlar. Levent'in senaryosunda yazdığı her şey de cezaevinde olmaktadır. 
     
</TEXT>
</DOC>
