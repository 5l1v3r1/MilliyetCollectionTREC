<DOC>
<DOCNO> 320917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/magazin/axmag01.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, iyi rol kesemedi 
</HEADLINE>
<TEXT>


Performansı ve alakasız demeçleriyle Denktaş, 'Kurtlar Vadisi'nde ciddi bir hayal kırıklığı yarattı 

İLKNUR GÜLMEZ 

'Kurtlar Vadisi'nde 'konuk oyunculuk' yapan KKTC Cumhurbaşkanı Rauf Denktaş, oyunculuk performansı ve dizinin öyküsüyle alakasız 'Kıbrıs demeçleri' nedeniyle izleyicileri hayal kırıklığına uğrattı. 
"Bana manasız geldi. Denktaş araya giren müsamere tarzında oynamış" diyen eleştirmen Ali Hakan, şu yorumu yaptı "Sanki kameranın yanına bir tabela koymuşlar ve üzerine büyük yazı yazmışlar, Denktaş oradan okuyup seslendiriyor gibi geldi. Gözleri sürekli kameranın sağına, soluna kaçıyordu. Tonlamalar çok kötüydü. Oyuncu olarak çok kötüydü, hiç beğenmedim. Diziyi beğenen birisi olarak diziye zararı olacağını düşünüyorum." 
Denktaş, "Dizide bütün söylediklerimi kesintisiz ve ilavesiz yaptılar. Nasıl montaj yapacaklar diye ödüm kopuyordu. Ödümü koparacak bir şey yapmadılar, kendilerine teşekkür ettim" dedi. Başbakan Talat da, diziyi izleyemediğini söyleyince, Denktaş gülerek, "İzlese çatlayacak da ondan" karşılığını verdi. 

</TEXT>
</DOC>
