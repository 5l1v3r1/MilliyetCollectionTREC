<DOC>
<DOCNO> 326313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonsiy20.html </URL>
<DATE> 2005/03/23/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
DYP'li Reyhan Balandı, DYP Afyon İl yönetiminden şikayetçi oldu 
</HEADLINE>
<TEXT>

     AK Parti'den Aralık ayında istifa ettikten sonra geçen ay DYP'ye katılan Afyonkarahisar Milletvekili Reyhan Balandı, il binasında hakarete uğradığını iddia ederek, il başkanı ve yönetim kurulu üyelerinden şikayetçi oldu. 
     Afyonkarahisar Milletvekili Balandı, DYP il binasında yapılan il yönetimi ve ilçe başkanları istişare toplantısına katılmak istedi. 
     İl yönetiminin, Balandı'ya bu toplantıya katılamayacağını söylemesi üzerine tartışma başladı. Olay yerine polis çağıran Balandı, kendisine hakaret ettikleri gerekçesiyle, İl Başkanı Gültekin Uysal ve il yönetiminden şikayetçi oldu. 
     Afyonkarahisar Merkez Polis Karakolu'nda ifade veren İl Başkanı Uysal ve yönetim kurulu üyeleri, gazetecilerin sorularını yanıtsız bıraktı. 
     Reyhan Balandı, görüş ayrılığına düştüğü gerekçesiyle 30 Aralık 2004'de AK Parti'den istifa etmiş, bir süre bağımsız kaldıktan sonra 11 Şubat'ta DYP'ye katılmıştı. 
     
     BALANDI BU OLAY DYP'Yİ BAĞLAMAZ 

     DYP Afyonkarahisar Milletvekili Reyhan Balandı, DYP il binasında hakarete uğradığını, il başkanı ve yönetim kurulu üyelerinden şikayetçi olduğunu belirterek, ''Bu olay, Doğru Yol Partisi'ni bağlamaz, DYP'nin meselesi değildir'' dedi. 
     Balandı, Afyonkarahisar Gazeteciler Cemiyeti'nde düzenlediği basın toplantısında, iyi niyetlerle gittiği il binasından, İl Başkanı Gültekin Uysal, tarafından hakarete varan sözlerle dışarı çıkarıldığını söyledi. 
     Doğru Yol Partisi'ne geçtikten sonra ilk kez Afyonkarahisar'a geldiğini belirten Balandı, şöyle konuştu 
     ''DYP İl binasında toplantı halinde olan bazı il yönetim kurulu üyeleri, belediye başkanları ve ilçe başkanları olduğu halde yanımda bir arkadaşımla içeriye girdim. Onları selamladıktan sonra kendimi tanıtarak, oturmak istedim fakat Sayın Gültekin Uysal, benim o toplantıda bulunmamam ve dışarı çıkmam gerektiğini söyledi. Bunun nedenini sordum. Milletvekili olduğumu ve bu partideki toplantıda bulunabileceğimi, kendimi tanıtmak üzere tamamen iyi duygularla geldiğimi söyledim. Fakat kendileri bana 3-4 kişiyle birlikte dışarı çıkmam, il binasını terk etmem gerektiğini söyledi. Olay bundan ibarettir.'' Balandı, yaşananların, Gültekin Uysal ve beraberindeki 3-4 arkadaşının münferit bir olayı olduğunu belirterek, ''Bu olay Doğru Yol Partisi'ni bağlamaz. DYP'nin de bir meselesi değildir. Sayın Genel Başkanımızın da bu konudan bilgisi vardır. Genel Merkezimiz bu konuyla ilgili gereğini yapacaktır.'' Bir gazetecinin, ''olaylara sebep olan kişinin Balandı'nın danışmanı Ali Seydi Yanardağ olduğu yönündeki iddiaları'' hatırlatması üzerine Balandı, şunları söyledi 
     ''Esas olan şudur. Bir milletvekili dışarı çıkartılmış mıdır, çıkartılmamış mıdır Reyhan Hanım dışarı çıkın denmiş midir, denmemiş midir Önemli olan budur ve bu söylenmiştir. Bunun gereği de genel merkezimizce yapılacaktır.'' 

     
</TEXT>
</DOC>
