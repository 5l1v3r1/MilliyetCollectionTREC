<DOC>
<DOCNO> 312991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/ekonomi/eko01.html </URL>
<DATE> 2005/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez yeni bir faiz indirimi yapabilir... 
</HEADLINE>
<TEXT>


Düşük çıkan ocak enflasyonu yeni bir faiz indirimi beklentisinin alevlenmesine neden oldu. Merkez Bankası'nın da bu beklentiye paralel faiz indirimi söz konusu olabilir 

Finans atölyesi - SONGÜL HATISARU 

Geçen hafta bono piyasasında inanılmaz bir alım dalgası vardı. Faiz, yabancı alımlarıyla yüzde 17.60 seviyesine kadar gevşedi. Dolar YTL kuru da yabancı satışlarıyla 1.3130 1 milyon 313 bin seviyesine geldi. Geçen haftaki yazılarımızda yabancıların ya bir not artırımı veya yeni enflasyon sepetinin de etkisiyle olası bir faiz indirimine oynadığını yazdık. 
Bize göre yabancılar faiz indirimine oynadı. Ve muhtemeldir ki bu hafta gelecek olası bir faiz indirimiyle iyi bir strateji uygulamış olacaklar. YTL'ye geçiş nedeniyle fiyatlarda yukarı doğru yuvarlamanın beklendiği yılın ilk enflasyon datasında beklentilerin de altındaki gerçekleşme iyimserleri bile şaşırtırken, ileriye yönelik olumlu beklentileri de artırdı. Ocak ayında üretici fiyatları yüzde 0.41 azalırken, tüketici fiyatları yüzde 0.55 arttı. 

Yabancı neye oynuyor 
Yurtdışında bazı profesyonel fonlar var ki bunlar gelişmekte olan ülkelerin başbakanlarının gezi programlarını bile yakından takip ediyor. Analizlerine katıyor. Bize göre bu fonlar yeni enflasyon sepetini de aylar öncesinden mercek altına aldı. Denebilir ki yabancılar yeni sepette teknolojik ürünler ağırlıklı olarak yer aldığı buna karşın kira geliri gibi fiyat katılığı gösteren kalemlerin ağırlığının daha azalacak olması nedeniyle, enflasyonda dramatik bir düşüş bekliyor. Emin olmak için önümüzdeki bir iki aylık enflasyon rakamlarını görmek gerekse de yabancılar önümüzdeki dönemde enflasyonun resmi hedeflerin de altında kalma ihtimalinin belirmesiyle Merkez'in de öngörülenin üzerinde bir faiz indirimi yapabilme ihtimaline oynuyor olabilir. Yabancıların uygulamaya koymuş göründüğü bu stratejinin tutarlı olup olmadığını göreceğiz. Ancak biz faizde fonlama maliyetinin de altına gelinmiş olması ve bütün olumsuz gelişmelere karşın düşük çıkan ocak enflasyon rakamları nedeniyle 8 Şubat'ta yapılacak Para Politikası Kurulu'nun toplantısında yeni bir faiz indirimi kararının çıkmasını bekliyoruz. 

Merkez şaşırtır mı 
Ancak unutulmaması gereken nokta, ocak ayının yılın genelindeki fiyat hareketlerini yansıtacak yeterli gözleme sahip olmaması Merkez'in kotasyon indirimi için bir sonraki toplantıyı beklemesine neden olabilir. Sağlıklı analiz yapabilmek için birkaç veriyi daha beklemek gerekmesine karşın enflasyonun resmi hedefin altında gelme olasılığı da yükselmiş gibi görünüyor yeni sepetle birlikte. Bu öngörü gerçekleşirse Merkez Bankası yeni dönemde faizleri beklenenden daha da hızlı düşürebilir mi Veya bu ayki toplantıda faizleri 2 puan veya daha üstünde bir oranda indirir mi Bize göre geçen haftaki yabancı alımlarının arkasında da bu motivasyon vardı. Ancak 2004 yılı için açıklanan 15.5 milyar dolarlık cari açık rakamı da Merkez'i düşündüreceğe benziyor. Özellikle dünyada faiz hadlerinin yükselme trendinde olması ve en iyimser ülkelerin bile mevcut ortamda faizleri aynı bıraktığı bir ortamda Türkiye'nin iyimser gelişmeler nedeniyle faizleri indirmesi son derece olumlu. Fakat Merkez Bankası'nın enflasyonu indirme konusundaki tek para politikası enstrümanını da bu hassas dönemden geçerken son derece dikkatli kullanması gerekiyor. Ve kullanacaktır da. 

Hedef fiyat istikrarı 
Cari açık nedeniyle, Türkiye'nin yabancı sermaye hareketlerine çok daha duyarlı olduğu bir dönemde ve doğrudan yabancı sermayenin henüz çok yavaş bir şekilde geldiği bir ortamda yüksek reel faize duyarlı portföy yatırımları son derece önemli bir konuma geliyor. 
Dolayısıyla Merkez Bankası'nın hızlı faiz indirmesi durumunda getiri iştahı kaçacak olan portföy yatırımlarının bir kısmının ülkeyi terk etmesi bile makro dengelerde ciddi sıkıntılara yol açabilir. Aynı zamanda beklenenden hızlı indirilebilecek faizler AB'den onay almış Türkiye'nin beklenenden çok daha hızlı büyümesini ve çok daha büyük bir cari işlemler açığıyla karşılaşmasına sebep olabilir. Dolayısıyla Merkez Bankası'nın şubat toplantısında bir faiz indirimi yapabileceğini düşünmekle birlikte bazı kesimlerin ileri sürdüğü gibi 200 baz puanlık veya daha yüksek oranlı bir kotasyon indirimi yapmasının iktisadi temellerinin olmadığını düşünüyoruz. 

Dolara da müdahale gelebilir Uluslararası piyasalarda dolar euro karşısındaki kayıplarını hızlı şekilde geri alırken içeride ise kan kaybetmeye devam ediyor. Geçen hafta bono alan yabancılar bunun için bir miktar repo piyasasında borçlanarak finansman yarattılar. Ancak döviz satışı da dikkate değer orandaydı. Yani yurtdışından içeriye döviz akmaya devam ediyor. Bu haftaki ihalelere katılmak isteyen yabancıların döviz satması durumunda paritenin de etkisiyle YTL'nin güçlü konumunu sürdürmesi muhtemel. Bu takdirde dolar kurunun 1.30'lara yaklaştığını görebiliriz. Fakat bu seviyelere yaklaşıldıkça Merkez Bankası'nın döviz piyasasında doğrudan alım yönünde müdahalesiyle karşılaşabiliriz. 
Cuma günü ABD'de açıklanan ve beklentilerin altında kalan tarım dışı istihdam datasının ardından 1,3050'leri deneyen parite ABD Merkez Bankası Başkanı Greenspan'in piyasa ve hükümetin ticaret ve bütçe açığını istikrara kavuşturmaya hatta azaltmaya kararlı olduğu yönündeki açıklamasından sonra 1,2860'lara gevşedi. 


</TEXT>
</DOC>
