<DOC>
<DOCNO> 315343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sondun23.html </URL>
<DATE> 2005/02/15/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Ortadoğu'da 'eski yaralar yeniden açılacak' korkusu... 
</HEADLINE>
<TEXT>

     Lübnan'ın eski Başbakanı Refik Hariri'nin öldürülmesi, Ortadoğu'da eski yaraların yeniden açılacağı ve hassas Filistin-İsrail ateşkesinin bozulabileceği korkusu yarattı. 
     Ortadoğu liderleriyle yakın bağlar kuran ve iç savaştan sonra ülkesinin yeniden inşası için çaba harcayan Hariri'nin öldürülmesi, Arap ülkeleri liderleri tarafından şiddetle kınandı. 
     Birleşik Arap Emirlikleri Başbakan Yardımcısı Şeyh Hamdan Bin Zeyd El Nahayan, Lübnanlılardan, saflarını sıklaştırmalarını ve böylece bu suçun faillerine ülkenin bütünlüğünü hedef almalarına fırsat vermemelerini istedi. 
     Suriye ve İran'ın yanı sıra Hizbullah, İslami Cihad ve Hamas örgütleri de saldırıyı kınarken, İslami Cihad saldırıdan sadece ABD ve İsrail'in yarar sağlayabileceğini belirtti. 
     Suriye Devlet Başkanı Beşyar Esad, Lübnanlılara, ulusal birliği güçlendirmeleri ve halk arasında nifak tohumları ekmeye çalışanlara karşı çıkmaları çağrısı yaptı. 
     Irak Başbakanı İyad Allavi de, saldırının sadece Hariri'ye yönelik olmadığını, Lübnan'ı ve tüm bölgeyi hedef aldığı yorumunda bulundu. 
     Suudi Arabistan Enformasyon Bakanı İyad Medeni de karmaşa ve tahribata yol açan bu tür terörist saldırıları tümüyle reddettiklerini söyledi. 
     
     BM'NİN KARARINDAN SONRA... 

     Bu arada, BM Güvenlik Konseyi'nin eylül ayında, ABD ve Fransa'nın desteğiyle aldığı, Suriye'nin Lübnan'dan çekilmesi ve bu ülkenin iç işlerine karışmaktan vazgeçmesi çağrısında bulunduğu kararından sonra, Lübnan'da tansiyonun giderek yükseldiğine dikkat çekiliyor. 
     13 kişinin öldüğü, 120 kişinin yaralandığı böylesine büyük bir saldırının da, iç savaştan beri görece istikrarlı olan ülke halkını şaşkına çevirdiği belirtiliyor. Şimdi pek çok kişi, saldırının devam eden Arap-İsrail güvenlik görüşmeleri üzerindeki olası etkisini merak ediyor. 
     Saldırının, geçenlerde üzerinde anlaşmaya varılan İsrail-Filistin ateşkesine karşı ve Suriye'nin Lübnan üzerindeki egemenliğini güçlendirici bir durum ortaya koyabileceği kaygıları bulunuyor. 
     Büyük ölçüde Suriye'nin etkisi nedeniyle Lübnan, Ortadoğu barış dengesinde önemli bir yer tutuyor. Lübnan'da faaliyet gösteren Suriye ve İran'ın desteğine sahip Hizbullah, Lübnan-İsrail sınırı yakınında zaman zaman İsrail askerlerine saldırı düzenliyor. İsrail yetkilileri, geçenlerde örgütü, hassas ateşkesi bozmak için Filistin lideri Mahmut Abbas'a suikast düzenlemeyi planlamakla suçlamıştı. 
     
     ALMANYA KINADI 

     Bu arada Alman hükümeti, eski Lübnan Başbakanı Hariri'nin öldürülmesini kınadı. 
     Dışişleri Bakanı Joschka Fischer, yaptığı yazılı açıklamada, Alman hükümetinin, soğukkanlılıkla işlenen vahşi cinayeti şiddetle kınadığını belirterek, Hariri'nin ülkesinde demokrasinin ve ekonomik imarın teşvik edilmesine büyük katkı sağladığını kaydetti. 
     Fischer, Lübnan'ın, büyük ve tüm dünyada takdir toplayan bir şahsiyeti kaybettiğini belirtti. 
     Başbakan Gerhard Schröder de Lübnan Başbakanı Ömer Kerame'ye gönderdiği başsağlığı mesajında, Hariri'nin öldürülmesinden duyduğu üzüntüyü dile getirerek, ailesinin acısını içtenlikle paylaştığını belirtti. 
     
</TEXT>
</DOC>
