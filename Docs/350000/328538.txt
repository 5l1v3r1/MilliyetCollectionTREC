<DOC>
<DOCNO> 328538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko45.html </URL>
<DATE> 2005/03/30/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Babacan IMF Heyetinin davet edilmesi konusunu yakında açıklayacağım 
</HEADLINE>
<TEXT>

     Devlet Bakanı Ali Babacan, Uluslararası Para Fonu IMF heyetinin Türkiye'ye gelişi konusunda, yakında açıklama yapacağını söyledi. 
     Babacan, ''IMF Heyetinin Türkiye'ye ne zaman geleceğine'' ilişkin bir soru üzerine, ''IMF Heyetinin resmen davet edilmesi konusunda, kısa süre içinde açıklama yapacağım'' dedi. 
     Devlet Bakanı Babacan, daha önce yaptığı bir açıklamada, Niyet Mektubunda güncellemeler için Nisan ayının ilk haftasında, Uluslararası Para Fonu IMF heyetinin bir haftalığına Türkiye'ye gelebileceğini söylemişti. 
     
     DÜNYA BANKASI DİREKTÖRÜ VORKINK... 
     Dünya Bankası Türkiye Direktörü Andrew Vorkink de, A.A muhabirine yaptığı açıklamada, IMF ile Stand-by düzenlemesinin geciktiği görüşünde olmadığını söyledi. 
     Vorkink, ''IMF tarafından da istenilen yapısal reformlar ilerliyor, IMF ile anlaşmanın geciktiği inancında değilim. Stand-by düzenlemesinin Nisan'da tamamlanabileceğini umut ediyorum'' şeklinde konuştu. 
     IMF ile 2005-2007 dönemini kapsayacak 10 milyar dolarlık finansmana sahip Stand-by düzenlemesinin, IMF İcra Direktörleri Kurulu tarafından onaylanabilmesi için, Gelir İdaresi tasarısının yasalaşması, Bankacılık ve Sosyal Güvenlik yasa tasarılarının da TBMM'ye sevk edilmesi ve bu çerçevede gözden geçirilecek Niyet Mektubu'nun IMF'ye gönderilmesi gerekiyor. 
     Bu arada IMF, Teşvik Yasa Tasarısı'nı da yakından takip ediyor. 
     
</TEXT>
</DOC>
