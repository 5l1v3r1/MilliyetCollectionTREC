<DOC>
<DOCNO> 328127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/soneko13.html </URL>
<DATE> 2005/03/29/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Türkiye altın takı ihracatında liderliğe koşuyor... 
</HEADLINE>
<TEXT>

     Türkiye, altın takı üretim ve ihracatında liderliğe koşuyor. 
     İstanbul Değerli Maden ve Mücevherat İhracatçıları Birliği Yönetim Kurulu Başkanı Cihan Kamer, AA muhabirine yaptığı açıklamada, Türkiye'nin altın takı trendinin devamlı yükseldiğini ve şu anda dünyadaki bütün altın pazarlama şirketlerinin ilgi odağı olduklarını söyledi. 
     Kamer, İtalya'dan sonra altın takı üretim ve ihracatında 2. sırada yer alan Türkiye'nin, 1 milyar doları direkt ve 1 milyar doları da bavul ve turistik satışlar olmak üzere toplam 2 milyar dolar ihracatı bulunduğunu kaydederek, ''8-10 milyon dolarlar seviyesinden 10 yılda 2 milyar dolara geldik'' dedi. 
     İhracatın her yıl yaklaşık yüzde 30 büyüdüğünü, bu yılın sonunda 2.5 milyar doları yakalamayı hedeflediklerini ve 4 yıl içerisinde 5 milyar dolar ihracat gerçekleştireceklerini belirten Kamer, şunları kaydetti 
     ''Dünyadaki büyük perakende zincirleri şu anda Türkiye'den direkt alışveriş yapmak için eylem halindeler. Direkt ihracatı 2.5-3 milyar dolar olan ve aramızda bir omuz farkı kalan İtalya'yı 2 yıl içinde geçeceğiz. Çünkü bizim her yıl yüzde 30 artan ihracatımıza karşın, onların ihracatı yüzde 30 küçülüyor. Türkiye o zaman bir numara olacak.'' Türkiye'de sektörün çok dinamik olduğunu ve kendisini hızla yenilediğini ifade eden Kamer, ''Muazzam bir servis veriyor. Türkiye, başarı ve ihracatta daha istekli. Çok zengin bir altın kültürümüz var. Bütün bunlar birleştiğinde güzel koleksiyonlar oluşturuluyor'' diye konuştu. 
     
     YETİŞMİŞ ELEMAN VE KUR SIKINTISI 
     Cihan Kamer, Türkiye'deki kriz ortamları ve iç pazardaki ekonomik sıkıntının üreticiyi ihracata yönlendirdiğini vurgulayarak, sektörün yetişmiş eleman ve kur sıkıntısı bulunduğunu dile getirdi. 
     Dünyada pazarlama şekillerinin çok farklı olmasına karşın Türkiye'de fiyata dayalı bir pazarlama stratejisi bulunduğunu anlatan Kamer, ''Yani bizdeki Başkaları 10 liraya satıyor, ben 9 liraya satayım. O şunu mu yapıyor, ben bunu yapayım, daha ucuza satayım gibi... Bu, yavaş yavaş üzerimizden atabildiğimiz bir olgu'' dedi. 
     Piyasada yetişmiş elemanın daha yeni oluşmaya başladığını ve sektörle ilgili tasarımcıların ortaya çıktığını kaydeden Kamer, Türkiye'de daha fazla yetişmiş eleman, dünya pazarlarını bilen insan ve dünya pazarlarına sürüm yapabilecek şekilde koleksiyonlar hazırlayabilecek tasarımcılara ihtiyaç bulunduğunu dile getirdi. 
     Kamer, kur nedeniyle girdi fiyatlarının arttığını, maliyet ve işçi ücretlerinin de yükseldiğini belirterek, şöyle dedi 
     ''2 yıl öncesine göre yüzde 50 daha dezavantajlıyız. Bizim sektörümüzde yüzde 50 karlılıklar yok. Şu anda çok hareketlilik, çok sipariş, çok iş var ama kar yok. Bu çatalla çorba içmeye benzer. Sizi devamlı meşgul eder ama aç bırakır.'' İç pazardaki altın satışının 1 milyar dolar olduğunu vurgulayan Kamer, sektördeki kayıt dışılık oranının 2 yıl öncesine göre önemli ölçüde düştüğünü, hükümetin sektöre ilişkin desteği ve sorunlarıyla ilgili çözümlerinin sektörün kayıt altına alınmasına büyük ivme kazandırdığını söyledi. 
     
</TEXT>
</DOC>
