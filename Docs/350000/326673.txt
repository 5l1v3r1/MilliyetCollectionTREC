<DOC>
<DOCNO> 326673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonsiy09.html </URL>
<DATE> 2005/03/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Eski CHP milletvekili, Türkiye-Irak sınırına Türk Bayrağı astı... 
</HEADLINE>
<TEXT>

     Parlamentoda 1972-1974 yılları arasında CHP Hakkari Milletvekilliği yapan Mikail İlçin, Mersin'de Türk Bayrağı'na yapılan saygısızlığa tepki göstermek amacıyla Türkiye-Irak sınırına Türk Bayrağı astı. 
     Hakkari'nin Çukurca İlçesi'ne 500 metre uzaklıktaki 49 numaralı sınır taşına giderek Türk bayrağının yakılma girişimini protesto eden İlçin, yanında getirdiği dev Türk Bayrağı'yla Mersin'de Türk Bayrağı'na yönelik saygısızlığı kınadı. 
     İlçin, burada yaptığı açıklamada, Türk Bayrağı'nın en ücra köşelerde dahi ilelebet dalgalanacağını belirterek, ''Türk Bayrağı, Türkiye'de yaşayan herkesin bayrağıdır'' dedi. 
     Mersin'de bayrak yakma girişimine polisten önce oradaki vatandaşların müdahale etmesi gerektiğine ifade eden İlçin, şunları kaydetti 
     ''Tepkimizi dile getirmek amacıyla 49 numaralı sınır taşına gelerek Türk Bayrağı açtım. Yarın da Yüksekova İlçesi Esendere Beldesi'nde, İran sınırında bayrağımızı dalgalandıracağım. Türk Bayrağı, hepimizin namusu ve şerefidir. Yetkililerden bayrağımızı yakmaya çalışanlara en büyük cezaların verilmesini istiyorum.'' 
     
</TEXT>
</DOC>
