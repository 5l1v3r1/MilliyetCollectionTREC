<DOC>
<DOCNO> 328676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur39.html </URL>
<DATE> 2005/03/30/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Üniversiteli milli sporculara burs... 
</HEADLINE>
<TEXT>

     Yüksek Öğrenim Kredi ve Yurtlar Kurumu Genel Müdürlüğü, amatör spor dallarında milli olmuş ve yüksek öğrenime devam eden öğrencilere burs verecek. 
     Yüksek Öğrenim Kredi ve Yurtlar Kurumu Genel Müdürü Hasan Albayrak, yaptığı yazılı açıklamada, amatör sporlarla uğraşan yüksek öğrenim öğrencilerinin büyük bölümünün, özveri içinde, aileleri dışında herhangi bir yerden ekonomik destek almadan hem sporu hem de eğitimlerini sürdürmeye çalıştıklarını belirtti. 
     Yüksek öğrenimini sürdüren bazı amatör sporcuların uluslararası spor yarışmalarında Türkiye'yi başarı ile temsil ettiklerini ifade eden Albayrak, bu nedenle, 2005-2006 öğretim yılından itibaren, amatör spor dallarından herhangi birinde milli olmuş ve yüksek öğrenime devam eden öğrencilere, aylık normal öğrenci burs miktarının üç katı burs verileceğini bildirdi. 
     Amatör spor dallarından herhangi birinde milli olmuş üniversite öğrencilerinin aylık 330 YTL tutarındaki karşılıksız bursu alabilmeleri için ilk defa bir yükseköğretim programına girecek öğrencilerin 2005-2006 öğretim yılı ÖSYM Tercih Formu'nda yer alan ilgili bölümü işaretlemeleri, öğrenim kredisi ve burstan yararlanamayan ara sınıf öğrencilerinin daha sonra ilan edilecek tarihlerde internet üzerinden kurumun www.kyk.gov.tr adresindeki başvuru bölümünde yer alan ilgili bölümü işaretlemeleri, halen kurumdan bursa veya öğrenim kredisi alan öğrencilerin ise Kredi Dairesi Başkanlığı'na dilekçe ile başvurmaları gerekiyor. 
     
</TEXT>
</DOC>
