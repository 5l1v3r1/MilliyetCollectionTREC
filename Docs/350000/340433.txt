<DOC>
<DOCNO> 340433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sondun09.html </URL>
<DATE> 2005/05/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kuzey İrlanda'da eski Başbakan Trimble seçilemedi... 
</HEADLINE>
<TEXT>

     İngiltere Avam Kamarası’na 18 üye gönderen Kuzey İrlanda’da 18 sandalye de sahiplerini buldu. 
     Kuzey İrlanda’nın en büyük Protestan siyasi oluşumu olan Büyük Birlik Partisi’nin lideri ve eski Başbakan David Trimble’ın seçilememesi ise sürpriz oldu. 
     Upper Bann seçim bölgesinde, Protestanların katı temsilcisi Demokratik Birlik Partisi’nin adayı David Simpson, Trimble’ı 5 bin oy farkla yendi. Bunun üzerine Trimble’ın parti liderliğini bırakması gündeme geldi. 
     Demokratik Birlik Partisi, 18 sandalyenin 9’unu kazandı. 
     Kuzey İrlanda’nın İngiltere’den ayrılmasını savunan Sinn Fein 5 milletvekili, Sosyal Demokrat İşçi Partisi 3, Büyük Birlik Partisi bir milletvekili çıkardı. 
     Bazı siyasi yorumcular, sertlik yanlısı ve aşırı milliyetçi Demokratik Birlik Partisi’nin daha yumuşak siyasi tavır benimseyen Büyük Birlik Partisi’nin elinden 4 sandalyeyi almasının barış süreci üzerinde hissedilir etkileri olacağını düşünüyor. 
     Bu arada, seçimi kaybetmesinin ardından bir açıklama yapan David Trimble, seçimi kaybettiğini ancak geçmişte yaptıkları sayesinde şu anda Kuzey İrlanda’daki durumun daha iyi olduğunu görmekten mutluluk duyduğunu söyledi. 
     Demokratik Birlik Partisi lideri Ian Paisley ise Trimble’ın yenilgisinin altında kendi başarısızlığının bulunduğunu belirtti. 
     
</TEXT>
</DOC>
