<DOC>
<DOCNO> 349387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonsiy22.html </URL>
<DATE> 2005/06/06/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
DSP Genel Başkanı Sezer "Ülke olarak eğitime çok önem vermeliyiz" 
</HEADLINE>
<TEXT>

     DSP Genel Başkanı Zeki Sezer, "Ülke olarak eğitime çok önem vermeliyiz" dedi. 
     Sezer, Aydın’ın Nazilli ve Karacasu ilçelerinde incelemelerde bulundu. 
     Adnan Menderes Üniversitesi Karacasu Meslek Yüksekokulu’nu ziyaret ederek, Okul Müdürü Yrd. Doç. Dr. Aziz Bostan’dan bilgi alan Sezer, daha sonra Nazilli Sümer Kampusu’nu gezdi. 
     Seçim otobüsüyle İstasyon Meydanı’na gelen Sezer, Uzunçarşı’da bulunan partisinin ilçe merkezinde yaptığı konuşmada, parti olarak eğitime çok büyük ağırlık verdiklerini bildirdi. 
     Nazilli ilçesinin eğitim alanında çok başarılı olduğunu ifade eden Sezer, şöyle konuştu. 
     "Atatürk’ün Nazilli’de, hizmete açtığı Sümerbank Basma Fabrikası’nın bulunduğu yerde şu anda ADÜ Sümer Kampusu var. Fabrikaya ait binaların bakıma ihtiyaçları olduğunu gördük. Sümerbank’n eğitim yuvasına dönüşmesi bizleri de sevindirdi. Bu gerçekten gurur verici bir olay. 
     Biz, iktidarımızda meslek liselerinde okuyan öğrencilerimizin yüksek okullara girişlerini sınavsız hale getirmiştik. Şu anda ülkemizde öğrencilerimizin yüzde 70’i liselerde, yüzde 30’u da meslek liselerinde öğrenim görüyor. Oysa bunun tam tersi olması gerekir. 
     Avrupa ve dünya ülkelerinde durum bunun tam tersidir. Ülke olarak eğitime büyük önem vermeliyiz." Bilimin bağımsız olması gerektiğini vurgulayan Sezer, tüm dünyada bilim kuruluşlarının bağımsız çalıştığını kaydetti. 
     
</TEXT>
</DOC>
