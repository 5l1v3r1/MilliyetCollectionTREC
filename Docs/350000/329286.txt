<DOC>
<DOCNO> 329286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko18.html </URL>
<DATE> 2005/04/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Unilever Türkiye'yi, Unilever'in ihracat üssü haline getireceğiz 
</HEADLINE>
<TEXT>

     Gıda, dondurma, ev bakım, kişisel bakım ve profesyonel gıda sektörlerinde faaliyet gösteren Unilever Türkiye'nin Başkanı İzzet Karaca, artık ihracat yapan bir konuma ulaştıklarını vurgularken, bundan sonra Türkiye'yi, Unilever'in ''ihracat üssü'' haline getireceklerini bildirdi. 
     İzzet Karaca, Unilever Türkiye'nin 2005 ticaret ve yatırım planları konusundaki soruları yanıtladı. 
     Çamaşır suyu markası Domestos'u daha önce Macaristan'dan ithal ettiklerini hatırlatan Karaca, şimdi Gebze'deki Avrupa'nın en kaliteli üretim tesisiyle, Macaristan başta olmak üzere, Orta ve Doğu Avrupa ülkelerine ihraç etmeye başladıklarını vurguladı. 
     Knorr markasıyla, Türk damak tadına uygun köfte harcı ürettiklerini hatırlatan Karaca, bu ürünü de, Türk damak tadına yakın Kuzey Afrika ve Orta Doğu ülkelerine ihraç ettiklerini ifade etti. 
     
     2005 HEDEFLERİ... 
     İzzet Karaca, bu yılki hedefleriyle ilgili bilgi verirken, 2005'te yüzde 20 büyüme ve 1 milyar dolarlık ciro beklediklerini söyledi. 
     Karaca, ''2005'te yüzde 20 oranında bir büyüme bekliyoruz. Bu yılın ilk çeyreği itibarıyla da, ciromuzda yüzde 20'nin üzerinde bir büyüme sağladık'' şeklinde konuştu. Unilever şirketinin küresel satışlarının Avrupa'dan olumsuz etkilendiğini, Avrupa'nın sıfır büyümesi nedeniyle şirketin küresel büyümesinin yüzde 3-5 düzeyinde hedeflendiğini belirten Karaca, ''Türkiye'deki Unilever ise yüzde 20'lik ortalama büyüme rakamıyla, 150 ülkedeki Unilever satışları arasında en hızlı büyüyen şirketler arasında yer alıyor'' dedi. 
     Bu yıl ayrıca 20 milyon YTL civarında bir ilave yatırım planladıklarını belirten Karaca, yatırımlara devam edeceklerini, mevcut 7 fabrikanın olduğu ortamda, bu yıl yeni fabrika açmak yerine, mevcut kapasiteyi güçlendireceklerini bildirdi. 
     ''Türkiye'deki faaliyetlerimizde, mümkün olduğu kadar az ithalat yapmaya çalışıyoruz, ithalat oranını bundan sonra da azaltmaya devam edeceğiz'' diyen Karaca, kapasite kullanımını, bazı büyük fabrikalarında yüzde 100'lere çıkarttıklarını belirtti. Karaca, ürünlerinin satış fiyatlarını düşük tutarak sürümden kazanmaya başladıklarını, kapasite arttırımı sonucu geçen yıl 200 kişiye daha istihdam imkanı sağladıklarını, toplam çalışan sayısının ise toplam 3 bin düzeyinde bulunduğunu kaydetti. 
     
     YTL'Yİ YAYGIN KULLANMA ÖNERİSİ... 
     Bu arada YTL'nin yaygın olarak kullanılmasını savunduklarını belirten Karaca ''biz, çokuluslu bir şirket olmamıza rağmen, mali raporlarımızı YTL cinsinden hazırlamaya başladık, YTL'nin istikrarı açısından tüm şirketlerin YTL'yi kullanmasını öneriyoruz'' dedi. 
     YTL'nin kullanımını istikrara kavuşturmak açısından, döviz cinsinden ticari sözleşmeleri YTL'ye dönüştürebileceklerine de işaret eden Karaca, YTL'nin güçlenmesinin, ABD Dolarına olan bağımlılığı azaltarak, Türkiye ekonomisinin dövize bağlı kriz riskini de azaltacağını vurguladı. 
     
     İŞÇİ MALİYETİ... 
     Türkiye'deki işçi maliyetlerinin kesintiler yüzünden çok yüksek düzeylerde olduğunu, Türkiye'nin bu konuda Avrupa ile rekabet edemez düzeyde bulunduğunun altını çizen Karaca, kesintiler nedeniyle, işçilerin de yeteri kadar ücret alamadıklarını vurguladı. 
     Döviz fiyatında çok büyük bir artış olmaması durumunda, bu yılki enflasyon beklentilerinin yüzde 5 düzeyinde olduğunu belirten Karaca, Türkiye ekonomisi için yüzde 5 ile 7 arasında bir ekonomik büyüme tahmin ettiklerini belirtti. 
     Karaca, Türkiye'nin 'en çok reklam veren' şirketi olduklarını ifade ederken, kurumsal sosyal sorumluluk alanında en çok harcama yapan şirketler arasında geldiklerini de işaret etti. 
     
     EKONOMİDEKİ İSTİKRAR... 
     ''Ekonomi açısından en önemli teşvik, istikrardır'' diyen Karaca, Türkiye ekonomisinde de enflasyon ve büyüme gibi alanlarda pozitif gelişmeler olduğunu, ancak işsizliğin en büyük sorun olmaya devam ettiğini anlattı. 
     Karaca, Türkiye'nin AB sürecinde adil bir milli gelir dağılımını sağlaması, bunun için de milli gelir pastasının büyütülmesinin büyük önem taşıdığını belirtirken, Milli Gelir pastasının büyütülmesi için de hızlı büyümeye devam edilmesi gerektiğini bildirdi. 
     
     ETKİN TÜKETİCİ CEVABI DERNEĞİ 
     Türkiye'deki tedarikçilerle marketlerin bir araya gelerek oluşturduğu Etkin Tüketici Cevabı Derneği'ne de değinen İzzet Karaca, bu dernek çerçevesinde çalışmalar yaptıklarını ve kayıtdışı ekonomi konusundaki bir çalışmalarını, bir ay içinde Ekonomik ve Sosyal Konsey'e rapor olarak sunacaklarını ifade etti. 
     İzzet Karaca, piyasalardaki genel tüketici eğilimine baktıklarında, markalı mallara hızlı dönüş gözlemlediklerini, bunun Türkiye'deki ekonomik canlanma ve istikrarın bir göstergesi olduğunu vurguladı. 
     
     YABANCI SERMAYE VE AB SÜRECİ 
     Türkiye'de, Cari İşlemler Açığını daraltmak için doğrudan yatırımın arttırılmasını, bu çerçevede doğrudan yabancı sermaye girişinin teşvik edilmesi gerektiğini belirten Karaca, ekonomik istikrarını birinci unsur olduğunu, diğer unsurun da vergi yükü ve işgücü maliyeti yüklerinin azaltılması olduğunu ifade etti. Türkiye'nin, AB sürecinde, Avrupa'nın gıda ve tarım müktesebatlarına uyması gerektiğini ifade eden karaca, Gıda Yasası'nın çıkmasının olumlu bir gelişme olduğunu, bu çerçevedeki gerekli yönetmeliklerin de hızla çıkması gerektiğinin altını çizdi. 
     Karaca, Türkiye'nin, AB müzakere süreci öncesi ve sonrasında, kendisini daha iyi tanıtması gerektiğini, yeterli tanıtım yapılamadığını vurguladı. 
     Türkiye'deki ilk yatırımını 1952 yılında gerçekleştiren Unilever'in ürünleri, 150'nin üzerinde ülkede satılıyor. 
     Dünya genelinde 284,000 kişi istihdam eden Unilever'in dünya cirosu ise 42 milyar Avro düzeyinde bulunuyor. 
     
</TEXT>
</DOC>
