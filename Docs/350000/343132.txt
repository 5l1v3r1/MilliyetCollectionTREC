<DOC>
<DOCNO> 343132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/dunya/axdun01.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani'yi uyardı 
</HEADLINE>
<TEXT>


ABD Dışişleri Bakanı Rice, Erbil'de görüştüğü Barzani'ye, 'Irak'ın birliğini koruyun' mesajını verdi 

YASEMİN ÇONGAR Washington 


ABD Dışişleri Bakanı Condoleezza Rice, Irak'a yaptığı 12 saatlik sürpriz ziyaret sırasında, Şiilere, Kürtlere ve Suriye'ye 3 önemli mesaj verdi. Önceki gün Katar üzerinden Irak'a giden Rice, ziyaret sonrası ülkesine dönmek üzere tekrar Katar'a geçti. Rice, dün ABD'ye dönüşü sırasında İrlanda'ya uğradı. Rice, yeni Irak hükümetinde görev alan Şii yetkilileri ve özellikle de Irak İslami Devrim Yüksek Konseyi'ni SCIRI hedef aldığı belirtilen çağrısında, Saddam döneminde Baas üyesi olan Sünnilerin şimdi tümden devre dışı bırakılmasına karşı çıkarak, Sünni Arapların yeni Irak'ın kurulması sürecine daha fazla katılmasını istedi. 

Baasçılara ılımlı 
Rice'ın bu mesajı, Irak'ı işgalinin ilk döneminde eski Baasçılara karşı çok katı bir tutum izleyen ABD'nin son zamanlarda bu konuda tutum değiştirdiğini yansıtıyor. Bu değişiklikte, Baasçılar ile Irak'taki yeni yönetime direnen İslamcı eylemciler arasındaki işbirliğini kırma amacı da rol oynuyor. Kuzey Irak'ta KDP lideri Mesud Barzani ile de görüşen Rice'ın, "yeni hükümetin oluşumunda Kürt partilerinin oynadığı rolün ve yeni Irak'ın başarısı için Kürtlerin birliğe yapıcı katkılarını sürdürmesinin önemini" vurguladığı belirtiliyor. 

Suriye'ye sert 
Rice, Irak'tayken verdiği bir mülakatta, Şam'ı da isyancıları desteklemekle ve Lübnan'daki istihbarat servislerini geri çekmemekle suçladı. Suriye'nin "Irak halkının barış arzusunun önünde dikildiğini" söyleyen Rice, "Irak'ın komşularının rolü konusunda derin kaygılar var. Özellikle de Suriye konusunda, terörist şebekelerin bu ülkede toplandığı ve sınırdan Irak'a geçirildiği yönünde kaygılar işittim" dedi. 


</TEXT>
</DOC>
