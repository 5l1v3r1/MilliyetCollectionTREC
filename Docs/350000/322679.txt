<DOC>
<DOCNO> 322679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonyas22.html </URL>
<DATE> 2005/03/10/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Dev volkanik patlama ve nükleer kış tehlikesi 
</HEADLINE>
<TEXT>

     İngiliz bilim adamları tarafından hazırlanan bir rapora göre, dünya üzerinde yaşanacak büyük bir volkanik patlama sonucu 1 milyar kişi yaşamını yitirebilir. 
     Volkanik patlamanın, Güneydoğu Asya'yı vuran tsunami felaketinden de ölümcül sonuçlar doğurabileceği belirtiliyor. 
     İngiliz Jeoloji Derneği tarafından hükümete bağlı Doğal Tehlikeleri İnceleme Grubu'na sunulan rapora göre, felaket yaratacak bir patlamanın gerçekleşme ihtimali, dünyaya dev bir göktaşı çarpmasından 10 kat daha fazla. 
     Bu ihtimalin hükümetler tarafından uluslararası boyutta gözardı edildiğini savunan bilim adamları, küresel çapta felakete neden olan dev volkanik patlamaların ortalama 50 bin yılda bir gerçekleştiğini açıkladı. 
     
     Endonezya'da 74 bin yıl önce yaşanan patlama 

     Bilim adamları, en son patlamanın Endonezya'nın Toba bölgesinde 74 bin yıl önce yaşandığını ve yeni bir dev patlamanın zamanının gelmiş olabileceğini belirtiyor. 
     Olası bir patlamada atmosfere yayılan toz ve küllerden ötürü 'nükleer kış' yaşanacağı ve ölü sayısının 1 milyara yükselebileği de öngörülüyor. 
     Böyle bir patlamaya sadece 1 kilometre çapındaki bir göktaşı çarpmasının eşdeğer olabileceğini söyleyen uzmanlar, asteroitlerin ortalama 400 bin ila 500 bin yılda bir dünyada felaketlere neden olduğunu, dev volkanik patlamaların ise 10 kat daha sık gerçekleştiğini belirtiyor. 
     
</TEXT>
</DOC>
