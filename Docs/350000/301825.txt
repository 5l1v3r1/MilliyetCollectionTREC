<DOC>
<DOCNO> 301825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sondun21.html </URL>
<DATE> 2004/12/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Rusya, ABD'li astronotları uzaya ücretli götürecek 
</HEADLINE>
<TEXT>

     Nihat Dağdelen bildiriyor 

      Rusya Uzay Ajansı'nın, Amerikalı astronotları Uluslararası Uzay İstasyonu'na UUİ artık ücretsiz götürmeyeceği bildirildi. 
     Rusya Uzay Ajansı Roskosmos Başkanı Anatoli Perminov, İtar-Tass ajansına yaptığı açıklamada, Amerikalı astronotların 2006 yılından itibaren UUİ'ye taşınmasının ticari temelde olacağını belirterek, ABD'nin geçen yıl uzay mekik servisini durdurmasından sonra sadece Roskosmos'un bu servisi yaptığını kaydetti. 
     Rus tarafının yaklaşık 2 yıldır servis hizmetini tek başına omuzladığını ifade eden Perminov, ''2006 yılından itibaren Amerikalı astronotları UUİ'ye ticari prensipler çerçevesinde taşıyacağız'' diye konuştu. 
     Perminov, bu önerisini ve ABD'nin uzay seyahatini mayıs ayında yeniden başlatma planını Amerikalı yetkililerle görüşmek için gelecek yıl bu ülkeye gideceğini belirterek, 2005 yılında astronotları eskisi gibi taşımayı sürdüreceklerini sözlerine ekledi. 
     Rusya'nın daha önce 2 uzay turistinden yaklaşık 40 milyon dolar gelir elde ettiğini belirten Perminov, Rusya'nın 2006 yılında 2 yeni uzay turisti götürmeyi değerlendiğini kaydetti. 
     Perminov'un bu açıklamasına NASA'dan henüz yanıt gelmezken, uzmanlar, Roskosmos'un NASA'dan çok daha düşük bir bütçeyle faaliyet gösterdiğine ve ciddi ekonomik sorunlar içinde bulunduğuna dikkat çekiyor. 
     
</TEXT>
</DOC>
