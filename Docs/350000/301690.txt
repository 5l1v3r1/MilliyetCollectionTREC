<DOC>
<DOCNO> 301690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sontur26.html </URL>
<DATE> 2004/12/28/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Huzurevi, bir kişiye hizmet veriyor... 
</HEADLINE>
<TEXT>

     Mersin'in Mut İlçesi'nde bu yıl Haziran ayında yaptırılan 27 kişilik modern huzurevi, sadece bir yaşlıya hizmet veriyor. 
     Mut Kaymakamı Harun Kaya, Haziran ayında sivil toplum örgütlerinin desteği alınarak, Kaymakamlık, Belediye ve Huzurevi Yaptırma Yaşatma Derneği tarafından tamamlanarak hizmete açılan Mut Huzurevi'nin, klimasından, her tür ihtiyaca karşılık veren mutfağına kadar tüm ayrıntısının düşünüldüğünü bildirdi. 
     Başlangıçta 3 yaşlıya hizmet veren 27 kişilik huzurevinin şu an sadece 70 yaşındaki Ali Kemal Gündoğ Karatepe'yi konuk ettiğini ifade eden Kaya, diğer il ve ilçelerde yaşlılar huzurevlerine girmek için sıra beklerken, Mut'da halkın yaşlılarını buraya yerleştirmeyi ''ar meselesi'' yaptığını söyledi. 
     Kaya, bu durumun gerçekte kendilerini çok fazla üzmediğini, ailelerin yaşlılarına sahip çıkarak örnek oluşturduklarını belirterek, şunları söyledi 
     ''Ancak bazı yaşlılarımız çok kötü şartlarda yaşam mücadelesi veriyorlar. Harabeyi andıran evlerde, sağlıklı beslenemeden ayakta durmaya çalışıyorlar. Biz bu yaşlılarımızı içinde her ayrıntısı düşünülen, yaşlılara gerçek anlamda huzur verecek, huzurevine çekmeye çalışıyoruz. Bunun için 5-6 aileyi ziyaret ederek, yaşlılarını konuk etmek istediğimizi söyledik. İkna turlarımız sürüyor.'' 
     
     İKİ PERSONEL GÖREV YAPIYOR 
     Mut Kaymakamı Harun Kaya, şu an iki personelin görev yaptığı huzurevinde 5 kadro bulunduğunu, önümüzdeki aylarda kapasitenin dolmasını beklediklerini kaydederek, ''Eğer aileler ikna olmazsa, bu tesisi üniversite öğrencilerine yurt olarak tahsis ederiz. Kesinlikle atıl bırakmayız'' dedi. 
     Bu arada, Kaymakam Kaya ve Mut Belediye Başkanı Selahattin Arslan, huzurevini ziyaret ederek, tek konuk Ali Kemal Gündoğ Karatepe'ye, ''Biz sizlerin her zaman yanınızdayız. Sizler yalnız değilsiniz'' mesajı verdiler. Duygulanan ve ziyaret nedeniyle çok sevinçli olduğunu ifade eden Karatepe, konuklarına şeker ikram etti, sorunlarını anlattı. 
     
</TEXT>
</DOC>
