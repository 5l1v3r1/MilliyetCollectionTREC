<DOC>
<DOCNO> 336399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sondun15.html </URL>
<DATE> 2005/04/24/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
5 ülkede Ermeni'lerden Türkiye karşıtı gösteri 
</HEADLINE>
<TEXT>

     Sözde soykırımın yıldönümü olduğu gerekçesiyle, Rusya, İran, İsrail, Gürcistan ve Ukrayna'da yaşayan Ermeniler Türkiye Büyükelçilikleri önünde gösteriler yaptı. 
     Rusya'nın başkenti Moskova'daki gösteri Türkiye Büyükelçiliği önünde düzenlendi. Rus güvenlik güçlerinin göstericileri Büyükelçilik önündeki bölgeye "x-ray" cihazlarından geçirdikten sonra aldığı dikkati çekti. 
     Büyükelçilik kapısına göstericilerden birinin taş atması üzerine, eline megafon alan bir kişi, göstericilere hitaben, "Bu tür hareketlerde bulunanların provokatör ilan edileceğini" söyledi. 
     Bu arada, dün gece geç saatlerde kimliği belirsiz kişilerin Türkiye Büyükelçiliği'nin karşısındaki duvarlara astığı bildiriler, Büyükelçiliğin güvenlik görevlileri tarafından herhangi bir tahrike mahal vermemek için tek tek söküldü. 
     Bildirilerde, Ermenilerin Türkiye'nin doğusunu ele geçirme çabasının bugün Azerbaycan'ın Dağlık Karabağ, Gürcistan ve Rusya'nın güney bölgelerinde de sürdüğü belirtilerek, "Bunlar Büyük Ermenistan planının bir parçası ve bu plan kademeli bir şekilde uygulanmakta. Bu planın içine yavaş yavaş ülkemiz Rusya da dahil edilmekte. Krasnadar bölgesi Ermeni yerleşim bölgesine dönmekte. Biz Rus vatanseverleri buna izin vermemeliyiz. 24 Nisan soykırım iddiası Ermeni blöfüdür ve günümüzde de kazançlı bir iş haline gelmiştir" denildi. 
     
     İSRAİL GÖSTERİ 

     İsrail'de, Türkiye'nin Kudüs Başkonsolosluğu karşısında toplanan bir grup Ermeni gösteri yaptı. 
     Taşnak Grubu tarafından düzenlendiği belirtilen gösteride Ermenistan bayrakları taşındı ve sözde soykırımın tanınmasına yönelik sloganlar atıldı. 
     Çocuk ve gençlerin çoğunlukta olduğu, yaklaşık bir saat süren gösteri sırasında Kudüs'teki Ermeni Toplumu liderlerinden Serop Seropyan bir konuşma yaptı. 
     Başkonsolusluk etrafında güvenlik önlemleri alan polis ile, zaman zaman Başkonsolosluğun kapısı önüne gelmek isteyen göstericiler arasında tartışma yaşandı. 
     Kudüs'te yarın sabah da Ermeni Patrikhanesi'nde bir ayin düzenlenecek. 
     
     İRAN 

     İran'ın başkenti Tahran'da Ermeniler, Türkiye karşıtı gösteri yaptı. 
     Tahran'daki Kerimhan Zend caddesinde bulunan Aziz Sarkisyan kilisesi önünde toplanan Ermeniler, Türkiye aleyhtarı sloganlar attı. 
     Göstericiler daha sonra, sloganlarını sürdürerek Türkiye'nin Tahran Büyükelçiliğine doğru yürüyüşe geçti. Polis, Ermenistan bayrakları taşıyan göstericilerin büyükelçiliğe yürümesine izin vermedi. 
     Sözde Ermeni soykırımının tanınmasının istendiği pankartlar taşıyan göstericiler, polisin engellemesi üzerine, büyükelçilik yakınındaki Ermeni okulu önünde toplandı ve gösteriyi sloganlar atarak burada sürdürdü. 
     Okul önünde yapılan konuşmada da Türkiye'nin, sözde Ermeni soykırımını kabul etmesinin ve ''Ermeni halkına karşı gerekenleri yerine getirmesinin'' istendiği belirtildi. 
     Göstericiler, Ermeni okulu önündeki konuşmalardan sonra olaysız dağıldı. 
     Gösteride ayrıca, Ayetullah Humeyni ile İran Cumhurbaşkanı Muhammed Hatemi'nin posterleri taşındı. 
     Bu arada, İran güvenlik güçleri, Türkiye'nin Tahran Büyükelçiliği etrafında sıkı güvenlik önlemleri aldı. 
     
     GÜRCİSTAN'DAKİ GÖSTERİ 

     Gürcistan'ın başkenti Tiflis'teki Türkiye Büyükelçiliği önünde iki saat süren sessiz eyleme küçük bir grup katıldı. 
     Ermeni dernekleri üyesi göstericiler, sözde soykırımın tanınmasının istendiği pankartlar açtı. 
     Gürcü polisinin Büyükelçilik çevresinde güvenlik önlemlerini artırdığı dikkati çekti. 
     Büyükelçilik önündeki eylemin eylemin ardından Parlamento binasına doğru yürüyüşe geçen grup, daha sonra olaysız bir şekilde dağıldı. 
     
     UKRAYNA 

     Ukrayna'da yaşayan Ermeniler de, sözde soykırımı protesto için Lviv kentinde gösteri düzenlediler. 
     Göstericiler, Türkiye'nin ve diğer ülkelerin "Ermeni soykırımını" tanımasını istediler. 
     
</TEXT>
</DOC>
