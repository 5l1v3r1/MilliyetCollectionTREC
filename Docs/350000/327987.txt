<DOC>
<DOCNO> 327987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/siyaset/asiy.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis artık 6 partili 
</HEADLINE>
<TEXT>


2002 seçimiyle 2 partili olarak oluşan Meclis, istifalar ve transferler sonucu 6 partili hale geldi. CHP'li Özyürek, "Futbolcuları geçtiler" AKP'li Uzunkaya da, "Etik değil" diyerek tepki gösterdi 

EZELHAN ÜSTÜNKAYA, AYDIN HASAN Ankara 


AKP ve CHP dışındaki partilerin barajın altında kalması nedeniyle 3 Kasım 2002 seçimlerden sonra 2 partili olarak oluşan Meclis, istifalar ve transferler sonucu 6 partili hale geldi. Sandıktaki oyları Hazine yardımı alma sınırının altında kalan ANAP ve SHP, 3 milletvekilinin üzerinde transfer yaptıkları için yedek ödenekten yaklaşık 1.3'er milyon YTL yardım alma olanağına kavuşurken, istifa ve yer değiştirme furyası eski Meclis görüntülerini anımsattı. 

Akdoğan, AKP'den ayrıldı 
Ankara, dün CHP ve AKP'deki istifalarla hareketli gün yaşadı. ANAP Genel Başkan adayı, Erkan Mumcu'nun ekibinde yer alan Miraç Akdoğan Malatya AKP'den istifa ederken, daha önce CHP'den kopan Muharrem Doğan Mardin , dün ANAP'a katıldı. Akdoğan'ın da katılacağı belirtilen ANAP'ın milletvekili sayısı dün itibariyle 5'e çıktı. 
CHP'den istifa eden 5 milletvekilinin ortak açıklamasında, Hazine yardımını zorlaştırma girişimi eleştirildi. Metinde, CHP'lilerce verilen yasa teklifinin "bardağı taşıran son damla" olduğu belirtilerek, şöyle denildi 

Son damla 
"Bu yasa teklifi, milletvekillerinin özgürlük alanlarını daraltan, örgütlü demokrasiye giden yolu kesen bir tekliftir. Tüzüklerdeki antidemokratik hükümlerden kaynaklanan oligarşik yapılanmaları, parti içi diktatörlüğe dönüştüren bir tekliftir. AKP ve CHP gruplarının anlaştığı bu teklif ile 2 partili bir sistemi ülkede kalıcı yapmaya çalışmaktadırlar. Bunun için toplumu ve halkı rehin almak istemektedirler." 

'Futbolcuları geçtiler' 
CHP Genel Başkan Yardımcısı Mustafa Özyürek, transferlere, "O kadar çok transfer oldu ki, futbolcuları geçtiler. Üstelik futbolda büyük takımlar arası transferlerde daha dikkatli olunur. Temsili demokrasiye aykırı" diye tepki gösterdi. Özyürek, milletvekillerini, "Muhalefet değil, koltuk arıyorlar. Bakan olamadıkları ya da partide istedikleri yere gelemedikleri için istifa ediyorlar" diye eleştirdi. Başbakan'ın dile getirdiği, "Partisinden istifa edenin vekilliği de düşsün" talebine benzer bir öneride bulunan Özyürek, partisinden ayrılan milletvekillerinin milletvekilliğini bırakması veya bağımsız kalmasını istedi. 

'Toplum etik bulmuyor' 
AKP'li Musa Uzunkaya da şunları söyledi 
"Toplum bir partiden diğer partiye geçişi etik bulmuyor. Şaibe yaratabilecek bir durum ortaya çıkıyor. Futbol transferlerine döndüğü eleştirileri de gündeme gelecek. En çok tartışılan boyutu da bu. Hiç milletvekili olmayanın 3 milletvekili transfer edip Hazine'den yardım alması ne kadar doğru Milletin kantarı seçimde sıfır gösteriyor, ama sen üç adamı transfer edip parasal destek alıyorsun." 

TBMM'deki dağılım AKP 360 CHP 163 DYP 6 ANAP 5 HYP 1 Bağımsız 14 Boş 1 

CHP'den 5 milletvekili istifa etti 

Olağanüstü kongre sürecinde bir bölümü Şişli Belediye Başkanı Mustafa Sarıgül'ü destekleyen muhalif milletvekilleri Hakkı Akalın İzmir , Ahmet Güryüz Ketenci İstanbul , Ersoy Bulut Mersin , Züheyir Amber Hatay ve Mustafa Sayar Amasya da dün CHP'den istifa etti. CHP'nin TBMM'deki sandalye sayısı 168'den 163'e inerken, istifa edenlerin bugün saat 11.00'de törenle SHP'ye katılacağı bildirildi. Böylece SHP AKP, CHP, DYP, ANAP ile CHP'den ayrılan Yaşar Nuri Öztürk'ün kurduğu Halkın Yükselişi Partisi'nden HYP sonra TBMM'de temsil edilen altıncı parti olacak. 


</TEXT>
</DOC>
