<DOC>
<DOCNO> 322838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/soneko01.html </URL>
<DATE> 2005/03/11/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
Manisa Ticaret ve Sanayi Odası Başkanlığı'na Yaşar Çoşkun seçildi 
</HEADLINE>
<TEXT>

     Manisa Ticaret ve Sanayi Odası Meclisi, ilk toplantısını yaptı. 
     Divan Başkanlığı'nı Meclis'in en yaşlı üyesi Ali Çiçek'in yaptığı toplantıda, Meclis Başkanı, Başkan Yardımcıları, Katip Üye ve Bütçe Komisyonu üyelerinin seçimleri gerçekleştirildi. 
     Meclis Başkanlığı'na Yaşar Coşkun ve Oğuz Sümer aday oldu. Kullanılan 56 oyun 42'sini alan Yaşar Coşkun, Meclis Başkanı seçildi. 
     Coşkun, yaptığı konuşmada, Meclis üyelerine kendisini seçtikleri için teşekkür ederek, ''Manisa Ticaret ve Sanayi Odası övünülecek bir konumdadır. Bize düşen görev, bu hizmet bayrağını daha yukarılara taşımaktır. Birlik ve beraberlik içinde çalışmalarımızı sürdüreceğiz'' dedi. 
     Manisa Ticaret ve Sanayi Odası Yönetim Kurulu Başkanı ve TOBB Muhasip Üyesi Bülent Koşmaz ise yeni dönemde Meclis'e özellikle gençlerin girdiğini, gençlerin odayı daha ileriye taşıyacaklarına inandığını ifade etti. 
     TOBB Genel Kurulu'na da değinen Koşmaz, mevcut Başkanın dışında başka bir adayın çıkmasının beklenmediğini, Türkiye'nin birçok yerinde yapılan Oda ve Borsa seçimlerinde seçilen üyelerin yüzde 85-90'ını daha önce görev yapan üyelerin oluşturduğunu, dolayısıyla TOBB'un Genel Kurulu'nda da mevcut dengelerin çok fazla değişmeyeceğini tahmin ettiğini söyledi. 
     
</TEXT>
</DOC>
