<DOC>
<DOCNO> 325973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonspo17.html </URL>
<DATE> 2005/03/22/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Süreyya, Bakan'ı kızdırdı 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, devletin Süreyya Ayhan'a karşı görevini eksiksiz yerine getirdiğini söyledi. 
     UNIVERSIAD 2005 İzmir Oyunları'nın hazırlık toplantısı sonrası gazetecilerin sorularını yanıtlayan Devlet Bakanı Şahin, Süreyya Ayhan Kop'un ilgisizlikten dolayı suçlayıcı nitelikteki açıklamalarını değerlendirdi. 
     Şahin, "sporcular başarılarıyla ve rekorlarıyla konuşur dilleriyle değil. Hiçkimse bulunmaz Hint kumaşı değil. Bir çok başarılı sporcu bu ülkede yetişecektir. Herkes bunu bilerek hareket etsin" dedi. 
     Bakan Şahin, Süreyya Ayhan Kop'a gereken her türlü desteğin fazlasıyla verildiğini de belirterek, "milletimiz ve devletimiz kendisine karşı görevini eksiksiz yerine getirmiştir. Ancak Süreyya devlete bu borcunu eksik ödemiştir. Bunu tamamlamasını bekliyoruz" diye konuştu. 
     
     SÜREYYA NE DEMİŞTİ 

     Milli atlet Süreyya Ayhan Kop, bazı kişilerin kendisini atletizmden koparmaya çalıştığını iddia etmişti. Birçok Avrupa ülkesinden, daha iyi şartlarla teklif aldığını söyleyen Kop, "İstemiyorlarsa çekip giderim. Ama kimse benden başka bir antrenörle çalışmamı beklemesin. Kalmamın tek nedeni Türk halkının bana olan sevgi ve desteğidir. Eşim istesin, bir saniye bile düşünmeden atletizmi bırakırım. " demişti. 
     Sorunlar yaşadığı dönemde Gençlik ve Spor Genel Müdürü Mehmet Atalay dahil olmak üzere hiç bir yetkilinin kendisini aramadığını da kaydeden milli atlet, "En azından ne olduğunu sormasını beklerdim" diye konuşmuştu. Kop şöyle devam etti "Atalay, 2 yıl ceza aldıktan sonra aradı, ben de telefonuna çıkmadım, görüşmek istemedim. Galiba ceza aldıktan sonra sevincini belirtmek istedi." 

     
</TEXT>
</DOC>
