<DOC>
<DOCNO> 328660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur23.html </URL>
<DATE> 2005/03/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İşçi olarak başladı, genel müdür olarak emekli oldu 
</HEADLINE>
<TEXT>

     - Malatya Şeker Fabrikası Pancar Muhasebesi Bölümü'nde 1960 yılında geçici işçi olarak çalışmaya başlayan Ahmet Kurtoğlu, değişik birimlerde görev aldıktan sonra, Adapazarı Şeker Fabrikası Yönetim Kurulu Başkanı ve Genel Müdürü olarak emekli oldu. 
     Kurtoğlu, AA muhabirine yaptığı açıklamada, 1940 yılında Malatya'nın Darende İlçesi'nde dünyaya geldiğini, Ankara İktisadi ve Ticari Bilimler Akademisi Bankacılık Yüksek İhtisas Bölümü'nü bitirdiğini söyledi. 
     Malatya Şeker Fabrikası Pancar Muhasebesi Bölümü'nde geçici işçi olarak iş hayatına atıldığını ifade eden Kurtoğlu, Elmadağ Kaymakam Vekilliği, Sayıştay Başkanlığı raportörlüğü, Sanayi ve Ticaret Bakanlığı müfettişliği, çeşitli bakanlıklarda danışmanlık, özel kalem müdürlüğü, müşavirlik, Başbakanlık İller Ünitesi Başkanlığı, çeşitli fabrikalarda yönetim kurulu üyeliği ve Başbakanlık Müşavirliği görevlerini yürüttükten sonra Adapazarı Şeker Fabrikası Yönetim Kurulu Başkanı ve Genel Müdürü olarak geçen ay sonunda emekli olduğunu söyledi. 
     Çalışma hayatı boyunca babasının ''Devleti vatandaşın oluşturduğunu unutma, o yüzden bulunduğun makamda sana gelen herkesi dinle ve gerekli ilgiyi göster'' sözünü kendisine ilke edindiğini kaydeden Kurtoğlu, ''Memuriyetim boyunca ne zaman birisi gelip benden bir şey istese hep babamın sözü aklıma gelirdi'' dedi. 
     Görev yaptığı sürede ilgi alanına giren her türlü sorumluluğu üstlendiğini, hiç kimseyi kıracak şekilde konuşmadığını belirten Kurtoğlu, en alt düzeyden en üst düzeye yükselmesinin sırlarından birinin, kapısının her vatandaşa açık olması ve herkesi dinlemesi olduğunu söyledi. 
     Türk sanayi ve bürokrasi hayatıyla ilgili sorunların çözümü konusunda kitabı ve Açıklamalı İçtihatlı Sosyal Sigorta ve Bağ-Kur Mevzuatı adlı kitabı bulunduğunu bildiren Kurtoğlu, bir oğlunun kaymakam, diğerinin ise Başbakanlık Dış Ticaret Müsteşarlığı'nda uzman olarak görev yaptığını belirtti. 
     Kurtoğlu, emekliliğini kitap yazarak geçireceğini söyledi. 
     
</TEXT>
</DOC>
