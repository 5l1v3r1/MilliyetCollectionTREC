<DOC>
<DOCNO> 346541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/dunya/adun.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Domino korkusu 
</HEADLINE>
<TEXT>


Çarşamba Hollanda'da yapılacak AB Anayasası referandumu öncesinde 'hayır'ların oranı yüzde 60. Brüksel'de, yarın Fransa'daki referandumdan çıkacak 'hayır'ın, diğer oylamaları da olumsuz etkileyeceği endişesi var 

DIŞ HABERLER SERVİSİ 


Fransa'da yarınki AB Anayasası referandumundan çıkacak sonucun 1 Haziran'da Hollanda ve önümüzdeki eylülde Danimarka'da yapılacak halkoylamalarını olumsuz etkileyeceği ifade ediliyor. "Domino etkisi"nden endişelenen AB kaynakları, olumsuz sonucun İngiltere'de 2006'da yapılması planlanan referandumu da iptal ettirebileceğine işaret ettiler. 
Hollanda'da son yapılan kamuoyu yoklamaları, referandumda oy kullanmaya karar verenlerin yüzde 60'ının hayır, yüzde 40'ının evet oyu kullanacağını ortaya koydu. 2.500 kişiye AB Anayasası referandumuyla ilgili fikrini soran Maurice de Hond Enstitüsü, seçmenlerin mevcut merkez sağ hükümetten memnun olmamaları, AB'nin genişlemesine karşı olmaları ve Hollanda kimliğini kaybetme korkusu gibi nedenlerle hayır oyuna yöneldiklerini belirtti. 

Yine Türkiye 
NSS Interview adlı başka bir kuruluşun düzenlediği yoklamada da, evetçiler yüzde 37 düzeyinde kalırken, hayır kampı yüzde 63 oranında destek buldu. Bu yoklamada hayır oyu kullanacaklarını açıklayanlar, gerekçe olarak, ortak para birimi avroya geçişin yarattığı fiyat dalgalanmaları ile Türkiye'nin olası üyeliğine karşı olmalarını gösterdiler. 
Hollanda'da 1 Haziran'da düzenlenecek referandum Fransa'dakinin aksine bağlayıcı değil, fikir verme niteliğinde olacak. AB Anayasası taslağı, parlamentonun onayından geçirilecek. Ancak halkın nabzını tutma amacını taşıyan referanduma katılım yüzde 30'un üzerinde olursa çoğu parti, çıkacak sonucu dikkate alacağını ve parlamento oylamasında buna göre oy vereceğini açıklamıştı. 
Hollanda'da hayır cephesi yüzde 60'ları geçerken hükümet "evet" lehine kampanyaya hız verdi. AFP'nin haberine göre, "Hayır"ın yaratacağı muhtemel olumsuz gelişmelere dikkat çeken hükümet, AB'ye sırtını dönmesi halinde Hollanda'nın ekonomik krize girebileceğini, hatta savaş tehlikesinin bile başgösterebileceğini öne sürüyor. 

7 ülkede referandum 

Yürürlüğe girebilmesi için üye ülkelerin tamamı tarafından 2006 ekim sonuna kadar onaylanması gereken anayasayı şimdiye kadar Litvanya, Macaristan, Slovenya, İtalya, Yunanistan, Slovakya, İspanya, Avusturya ve Almanya parlamentoları onayladı. Belçika bölgesel meclislerindeyse onay süreci devam ediyor. Anayasayı parlamentolarında onaylayacak diğer ülkeler ise Kıbrıs Rum Kesimi, Letonya, Estonya, İsveç, Finlandiya ve Malta. Anayasayı referanduma sunacak ülkeler ise Fransa, Hollanda, Lüksemburg, Danimarka, Portekiz, İrlanda ve İngiltere. Polonya ve Çek Cumhuriyeti ise anayasanın nasıl onaylanacağı konusunda henüz bir karar almadı. 


</TEXT>
</DOC>
