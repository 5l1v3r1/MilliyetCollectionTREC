<DOC>
<DOCNO> 340661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sondun14.html </URL>
<DATE> 2005/05/08/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Prens Harry askeri akademiye kayıt yaptırdı 
</HEADLINE>
<TEXT>

     İngiltere veliaht Prensi Charles’ın küçük oğlu Prens Harry, katı eğitimiyle tanınan Sandhurst Askeri Akademisi’ne kayıt yaptırdı. 
     20 yaşındaki Prens Harry’nin, babasıyla birlikte bugün askeri 
     akademiye giderek, 44 hafta sürecek eğitim için kayıt yaptırdığı belirtildi. Prens Charles’ın ofisinden yapılan açıklamada, Prens Harry’nin askeri eğitim alacağı için "gerçekten heyecanlı" olduğu, "yapabileceğinin en iyisini yapmaya çalışacağını söylediği" bildirildi. Tümgeneral Andrew Ritchie, Harry’nin okulda iyi bir asker olmak için temel eğitim alacağını ve liderlik vasıfları kazanacağını söyledi. İngiltere’de bahisçilerin, Prens Harry’nin eğitimi tamamlayıp tamamlayamayacağı konusunda iddiaya girdikleri belirtiliyor. Prens Harry’nin bir partide çekilmiş Nazi kostümlü fotoğrafları ocak ayında The Sun gazetesinde yayınlanmış, Prens özür dilemesine rağmen yoğun eleştirilerin hedefi olmuştu. 
     
</TEXT>
</DOC>
