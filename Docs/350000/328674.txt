<DOC>
<DOCNO> 328674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur37.html </URL>
<DATE> 2005/03/30/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Bursa Valiliği'nden fırtına uyarısı... 
</HEADLINE>
<TEXT>

     Bursa Valiliği, bölgeyi yarından itibaren etkisi altına alacak soğuk ve yağışlı havaya karşı vatandaşları tedbirli olmaları konusunda uyardı. 
     Bursa Valiliği'nden yapılan yazılı açıklamada, meteorolojiden alınan hava tahmin raporuna göre, bölgenin yarından itibaren yeni bir soğuk ve yağışlı havanın etkisine gireceği belirtildi. 
     Rüzgarın perşembe, cuma ve cumartesi poyrazdan kuvvetli ve kısa süreli fırtına şeklinde saatte 70-80 kilometre hızla eseceği ifade edilen açıklamada, kötü hava koşullarının hafta sonunda da etkisini sürdüreceği kaydedildi. 
     Açıklamada, yağışların ve rüzgarın oluşturacağı olumsuz şartlara karşı ilgililerin ve vatandaşların tedbirli olmaları istendi. 
     
</TEXT>
</DOC>
