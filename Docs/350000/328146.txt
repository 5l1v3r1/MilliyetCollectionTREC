<DOC>
<DOCNO> 328146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/soneko32.html </URL>
<DATE> 2005/03/29/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
"Çin ile rekabet için ucuz malları feda etmek lazım" 
</HEADLINE>
<TEXT>

     ABD Dış İlişkiler Konseyi Üyesi Dr. Nicholas Lardy, Çin ile rekabet etmenin sırrının mukayeseli avantajı olan ürünlerde kalmak olduğunu belirterek, ''Mesela Çin, bütün ucuz ayakkabı pazarını kaptı. Rekabet için ucuz malları feda etmek lazım'' dedi. 
     İş Yatırım'ın konuğu olarak İstanbul'da bulunan Lardy, Çin konusundaki deneyimlerini bir basın toplantısı ile aktardı. 
     Çin'in dünyanın en hızlı büyüyen ülkesi olduğuna dikkat çeken Lardy, ''Basit olan gerçek şu ki Çin son 25 yıl içerisinde herkesten çok büyüdü. Yıllık ortalama büyümesi yüzde 9. Dünya ticaretinden aldığı pay da geçen yıl yüzde 7 oldu'' diye konuştu. 
     Washington Uluslararası Ekonomi Enstitüsü'nün öğretim üyeleri arasında da yer alan Lardy, 1970'li yılların sonlarında reformlar başladığında Çin'in önünde 35 ülke bulunduğunu belirterek, Çin'in şu anda dünyada en çok ticaret yapan ülkeler arasında 3. sıraya yerleştiğini kaydetti. 
     Çin'in son 2-3 yıl içerisinde küresel ekonomide son derece önemli bir oyuncu haline geldiğini vurgulayan Lardy, ''Çin'in son 4 yıl içerisinde dünya ticaretine yaptığı katkı ABD'nin üç katı kadar oldu'' dedi. 
     Lardy, Çin'in özellikle emek yoğun sektörlerde önemli bir arz kaynağı olarak dikkat çektiğini anlatarak, Çin'in oyuncak, ayakkabı ve konfeksiyonda dünyanın en büyük arzcılarından biri olduğunu, bilgi teknolojileri sektöründe de kendini yavaş yavaş göstermeye başladığını söyledi. 
     Çin'in ulusal gelirinden sağladığı tasarruf oranının çok yüksek olduğuna işaret eden Lardy, ülkede yabancı sermaye için en uygun koşulların hazırlandığını söyledi. 
     Lardy, ekonomisi hızla liberalleşen, otomotiv, bankacılık ve telekomünikasyon gibi bazı alanlarda getirdiği kısıtlamalar dışında ekonomisini tam anlamıyla yabancı yatırımcılara açan Çin'in yapısal dönüşümünde yabancı şirketlerin önemli bir payı bulunduğunu kaydetti. 
     Yabancı şirketlerin ihracat yaratmada çok etkili olduğunu vurgulayan Lardy, ''1980'lerin ortalarında Çin ihracatındaki yabancı şirketlerin payı yüzde 1 düzeyinde iken, bugün bu oran yüzde 55'e çıkmış durumda'' dedi. 
     
     ''ÇİN'E BENZEYEN ÜLKELER ÇOK ZORLANACAK'' 
     Soruları da yanıtlayan Lardy, Çin'in son iki yılda büyük bir döviz rezervi biriktirdiğine işaret ederek, Çin'in döviz rezervinin geçen yıl sonu itibariyle 610 milyar dolar seviyesinde olduğunu söyledi. 
     Japonya'dan sonra en büyük döviz rezervine sahip olan Çin'in, ABD cari açığının büyük bir kısmını finanse etmiş durumda olduğunu kaydeden Lardy, ''Eğer Çin, dolara bağlı aktiflerini satmaya kalkarsa dolarda dik bir düşüşe geçilebilir. Bunu olabilecek gibi görmüyorum'' dedi. 
     Lardy, Çin'e kota konulmasına ilişkin bir soru üzerine de Çin ihracatında emek yoğun ürünlerde dik bir yükseliş olduğunu belirterek, ''Çin, Dünya Ticaret Örgütü'ne girerken Örgüte üye ülkelere Çin'e karşı kota koyma hakkı tanıyorum dedi. Bu sene sonundan, 2008 yılının sonuna kadar Çin'in konfeksiyon ürünlerine kota konabilecek. ABD'nin kota koyacağını zannediyorum. Ama bunun Çin'de bir kaos yaratacağına inanmıyorum. ABD, AB ve diğer ülkeler Çin'e karşı birtakım sınırlamalar getirirse, bu Çin'deki büyümeyi yavaşlatabilir ama durdurmaz'' görüşünü dile getirdi. 
     ABD'nin Çin politikasına ilişkin bir soru üzerine de Lardy, 11 Eylül saldırısından sonra ABD'deki Çin söyleminin değiştiğini, genel stratejinin Çin'i dünya politikasının içine çekmek olduğunu söyledi. 
     Çin'in hızla büyümesinin gelişmekte olan piyasaları nasıl etkileyeceği ve Türkiye'nin yapması gerekenlerin neler olduğunun sorulması üzerine Lardy, Çin'in yükselmesinden en karlı çıkacak ülkelerin, Çin'e sanayi ürünleri ve hammadde satan ülkeler olacağını belirterek, şöyle konuştu 
     ''Çin'e benzeyen ülkeler ise çok zorlanacaktır. Konfeksiyonda Çin'i aşmak çok zor olacaktır. Bazı gelişmekte olan pazarlar Çin karşısında zorluk çekmeye devam edecektir. Çin'le rekabet etmenin sırrı, mukayeseli avantajı olan ürünlerde kalmaktır. Mesela Çin, bütün ucuz ayakkabı pazarını kaptı. Rekabet için ucuz malları feda etmeyi göze almak lazım.'' 
     
</TEXT>
</DOC>
