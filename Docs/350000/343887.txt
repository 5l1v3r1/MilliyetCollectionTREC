<DOC>
<DOCNO> 343887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/spor/spo06.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
CSKA tarih yazdı 
</HEADLINE>
<TEXT>


Rus temsilcisi, UEFA finalinde Sporting Lizbon'u ilk yarısını yenik kapattığı maçta evinde yıkarak, büyük bir başarıya imza attı. CSKA Moskova ülkesine ilk kez bir Avrupa kupası kazandırmanın haklı onurunu yaşadı 


Portekiz'in başkenti Lizbon'da oynanan UEFA Kupası finalinde kupayı müzesine götüren taraf, Sporting Lizbon'u 3-1 yenen CSKA Moskova ekibi oldu. 
Kuruluşunun 99. yılını kutlayan ve bu sene ülkesinde düzenlenen kupayı kaldırarak, 100. yılına UEFA şampiyonu olarak girmek isteyen Sporting, karşılaşmanın 29. dakikasında Brezilyalı yıldızı Rogerio'nun muhteşem golüyle öne geçmesine rağmen hedefine ulaşamadı. CSKA Moskova, ikinci yarıda çok iyi savunma yapıp, kontra ataklarla Berezutsky 57 , Zhirkov 66 ve Vagner'le 75 golleri buldu. Böylece CSKA, ülkesine Avrupa'da ilk kupasını kazandırmanın gururunu yaşarken, Rusya'yı da sevince boğdu. Chelsea ile Şampiyonlar Ligi'nde zafere ulaşamayan Abramowich de, sahibi olduğu diğer bir ekip olan CSKA ile bu mutluluğu yaşayarak, teselli buldu. 
Finali Sporting Lizbon kazanmış olsaydı, daha önce Bernabeu'da Real Madrid, San Siro'da Inter, Nou Camp'ta Barcelona ve Rotterdam'da Feyenoord'un elde ettiği evinde organize edilen kupayı kazanma başarısını tekrarlamış olacaktı. Portekiz'in başkenti Lizbon'da İngiliz hakem Graham Poll'un yönettiği maç sonrası sevinç ve hüzün bir arada yaşandı. 52 bin kişilik Jose Alvelade Stadı'nı dolduran taraftarlar yenilgi üzerine büyük hayal kırıklığına uğrarken, Kızıl Meydan tarihi başarının ardından karnaval alanına döndü. 


</TEXT>
</DOC>
