<DOC>
<DOCNO> 319802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/ekonomi/eko03.html </URL>
<DATE> 2005/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şubatta yüksek ihracat 
</HEADLINE>
<TEXT>


İhracat, şubatta yüzde 51.2 artışla 5.7 milyar doları aştı. Çünkü 2004'te kurban bayramı şubat ayındaydı 

EKONOMİ SERVİSİ 

Şubatta ihracat geçen yılın aynı dönemine göre yüzde 51.2 artışla 5 milyar 728 milyon dolara yükseldi. İki aylık ihracat artışı yüzde 27 artışla 10.7 milyar doları aşarken bir yıllık ihracat 66.3 milyar dolara ulaştı. 
Türkiye İhracatçılar Meclisi TİM birlik verileriyle oluşturduğu şubat ayı ihracat rakamlarını açıkladı. Ocakta kurban bayramı nedeniyle hayal kırıklığı yaratan ihracat 28 günlük kısa ayda yüzde 51.2'lik artışla 5.7 milyar doları bularak moral verdi. İhracattaki bu yüksek oranlı artışta, kurban bayramının geçen yıl şubat ayına rastlaması da önemli bir unsur oldu. 
Şubatta tarım ürünleri ihracatı yüzde 49.8 artarak 714 milyon dolara kadar yükseldi. Sanayi ürünleri ihracatı ise yüzde 51.3'lük bir büyümeyle 4 milyar 909 milyon dolara kadar çıktı. 2004 Şubat'ına göre yüzde 55.4 artan imalat sanayi ihracatını, satış rakamını neredeyse ikiye katlayarak 1 milyar 107 milyon dolara ulaşan taşıt araçları ve yan sanayii ihracatı sürükledi. Kotaların kaldırılmasıyla ciddi zararlar görmesi beklenen hazır giyim ve konfeksiyon sektörü ise ihracatını yüzde 36.8 artırarak 1 milyar 170 milyon dolarla yine en fazla ihracat yapan alt sektör oldu. 
Şubat sonu itibariyle son bir yıllık dönemde kayda alınan toplam ihracat, bir önceki bir yıllık döneme göre yüzde 32.7 artarak 66 milyar 293 milyon dolar oldu. Bu, Türkiye'nin bu yıl 70 milyar doların üzerinde ihracat hacmine ulaşacağına ilişkin tahminleri güçlendirdi. 


</TEXT>
</DOC>
