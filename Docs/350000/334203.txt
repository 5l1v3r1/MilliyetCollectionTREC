<DOC>
<DOCNO> 334203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sondun28.html </URL>
<DATE> 2005/04/17/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
KKTC'de cumhurbaşkanı adayları oylarını kullandı... 
</HEADLINE>
<TEXT>

     KKTC'de bugün yapılan cumhurbaşkanlığı seçiminde aday olanlar oylarını kullandı. 
     Toplumcu Kurtuluş Partisi TKP Genel Başkanı ve TKP'nin cumhurbaşkanı adayı Hüseyin Angolemli, oyunu Gazimağusa'da Tuzla İlkokulu'ndaki 105 numaralı sandıkta kullandı. 
     Okula eşi Oya Angolemli'yle gelen Hüseyin Angolemli, oyunu kullandıktan sonra yaptığı açıklamada, cumhurbaşkanlığı seçiminin önemine dikkat çekerek, bugün yapılan cumhurbaşkanlığı seçiminin iç ve dış dünyadan büyük ilgi gördüğünü söyledi. Seçimde iç ve dış müdahalelerin yaşandığını savunan Angolemli, seçim sonuçlarının Kıbrıs Türk halkına hayırlı olması dileğinde bulundu. 
     
     ZEHRA CENGİZ 
     Kıbrıs Sosyalist Parti KSP cumhurbaşkanı adayı Zehra Cengiz, oyunu Lefkoşa Şehit Doğan Ahmet İlkokulu'ndaki 114 numaralı sandıkta kullandı. 
     Cengiz, oyunu kullandıktan sonra yaptığı konuşmada, ''Kıbrıs'taki seçimlere sürekli müdahale edildiğini, bugün de bu müdahalenin devam ettiğini'' öne sürdü. 
     
     NURİ ÇEVİKEL 
     Yeni Parti YP Genel Başkanı ve YP'nin cumhurbaşkanı adayı Nuri Çevikel de oyunu Maraş Çorap Fabrikası'ndaki 85 numaralı sandıkta kullandı. 
     Çevikel oyunu kullandıktan sonra yaptığı açıklamada, Kıbrıs Türk halkının 30 yılda ikinci cumhurbaşkanını seçtiğine işaret ederek, yeni cumhurbaşkanının Kıbrıs Türk halkı için hayırlı olması temennisinde bulundu. 
     Propaganda süresince adayların eşit şartlarda mücadele etmediğini savunan Çevikel, yapılan seçimin çok demokratik koşullarda geçmediğini ileri sürdü. 
     Çevikel, ''kendilerini iddialı kabul eden adayların kendileriyle programa bile çıkmadıklarını'' söyleyerek, ''kamuoyunun da yönlendirilmeye çalışıldığını'' savundu. 
     
     AYHAN KAYMAK 
     Bağımsız cumhurbaşkanı adayı Ayhan Kaymak, oyunu Gazimağusa'da Karakol İlkokulu'ndaki 71 numaralı sandıkta kullandı. 
     Kaymak, oy kullandıktan sonra yaptığı açıklamada, ''Bir daha kendimize göre bir seçim oldu. Sonuç bu defa değişti. İlahların kararı değişik çıktı. Ama seçim şeklimiz, yöntemimiz, sistemimiz aynı. Hem çağdaş yönlerimiz fazla hem de üçüncü dünyalı yönlerimiz var'' dedi. 
     ''İlahların kararı değişti'' ifadesiyle neyi kastettiğinin sorulması üzerine Kaymak, şunları söyledi 
     ''Bir şekilde karar verenlerimiz var. Ben bunu Türkiye için atfetmiyorum, Türkiye vermiyor bu kararı. Olan şey şu Bir yerde cumhurbaşkanlığı seçimi olur ve cumhurbaşkanlığı mevzuu hiçbir zaman tartışılmaz. Denktaş Bey'in döneminde Türkiye, egemenlik ve kahramanlıklardan bahsedilirdi. Şimdi de 'çözüm' diye bir şey tartışıldı. Çözümün ne olduğu, nasıl olacağı 'ben yaparım' iddialarından öteye gitmedi. Onun dışında cumhurbaşkanlığı mevkiinin özelliği, sorunları tartışılmadı. Yapılması icap eden şeyler yapılmadı. Bu nedenle üçüncü dünyalı yönlerimiz var. Gördüğünüz gibi kavgasız, gürültüsüz seçimler yapıyoruz, bu da geçerli yüzümüzdür.'' 
     
     ZEKİ BEŞİKTEPELİ 
     Bağımsız cumhurbaşkanı adayı Zeki Beşiktepeli de oyunu, Şirinevler'de 36 numaralı sandıkta kullandı. 
     Zeki Beşiktepeli, oyunu kullandıktan sonra yaptığı konuşmada, ''Seçimin, barış ve huzur içinde geçmesini, adanın savaş halinden sivil hukuka girmesini ve en geç 2 yıl içinde Kıbrıs Türk halkını barışa ulaştırmasını sağlamasını'' diledi. 
     
     ARİF SALİH KIRDAĞ 
     Bağımsız cumhurbaşkanı adayı Arif Salih Kırdağ, oyunu Minareliköy'de Şehit Mehmet Eray İlkokulu'ndaki 342 numaralı sandıkta kullandı. 
     Kırdağ, oyunu kullandıktan sonra yatığı açıklamada, ''KKTC halkının bugün yine varoluş mücadelesinde tarihi bir sınav verdiğini'' belirterek, Kıbrıs Türk halkının mücadelesini bildiğini ve ona göre davrandığını söyledi. 
     Cumhurbaşkanlığı seçimlerine ''dış güçlerin'' de müdahale ettiğini savunan Kırdağ, KKTC halkı için en iyi sonucun çıkmasını diledi. 
     
</TEXT>
</DOC>
