<DOC>
<DOCNO> 314871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sondun26.html </URL>
<DATE> 2005/02/13/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Hollanda'da "Anadolu Festivali" başladı 
</HEADLINE>
<TEXT>

     Hollanda'nın Enschede kentinde ''Anadolu Festivali'' başladı. 
     Bu yıl dördüncüsü düzenlenen etkinliğin açılışı, Hollanda'da yaşayan resim sanatçısı Emel Ertop'un, ''özlemlerini resme yansıttığı'' çalışmalarından oluşan sergiyle yapıldı. 
     Sergi, Enschede kentinde, sanayileşmede ilk adımı oluşturan çırçır ve iplik fabrikasının bulunduğu dört katlı tarihi ''Balengebouw'' binasının birinci katında açıldı. Açılışa, belediye yetkilileri, sanatçılar ve vatandaşlar katıldı. 
     ''Podium Twente'' adı altında biraraya gelen kentteki önemli sanat kuruluşlarının desteğiyle düzenlenen ve 23 Şubat'a kadar devam edecek festivale, Türkiye, Hollanda ve diğer Avrupa ülkelerinden Türk sanatçılar katılıyor. 
     Festival kapsamında düzenlenen faaliyetler, Twente Tiyatro binasının salonlarıyla kentteki diğer üç ayrı merkezde yapılacak. 
     Festivalde, Behsat Üvez ve grubu Barana 15 Şubat, Taner Akyol 16 Şubat, Grup Çığ 19 Şubat, Kardeş Türküler 20 Şubat, Kudsi Ergüner 20 Şubat ve Timuçin Şahin ve grubu da 22 Şubat günlerinde sahne alacaklar. 
     Festival kapsamında İstanbul Şehir Tiyatrosu ''Gayri Resmi Hürrem'' oyununu 18 Şubat'ta sahneleyecek. 17 ve 20 Şubat günleri Fatih Akın'ın 'Duvara Karşı' filmi gösterilecek. 
     Yazar Sadık Yemni ile yazar ve kabare sanatçısı Funda Müjde'nin katılacağı edebiyat sohbeti de 16 Şubat günü yapılacak. 
     Festival, 23 Şubat'ta Timuçin Şahin ve Behsat Üvez'in birlikte sahne alacağı caz konseriyle sona erecek. 
     
</TEXT>
</DOC>
