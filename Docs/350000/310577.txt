<DOC>
<DOCNO> 310577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sontur08.html </URL>
<DATE> 2005/01/29/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
"10 Şubat'tan itibaren SSK'lılar serbest eczanelerden ilaç alabilecek" 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, SSK'lıların 10 Şubat'tan itibaren serbest eczanelerden ilaç almaya başlayacaklarını belirtti ve ''Hükümetimizin bu konudaki kararlığı başından beri devam etmektedir'' dedi. 
     Başesgioğlu, AA muhabirine yaptığı açıklamada, SSK'lıların serbest eczanelerden ilaç almalarına imkan tanıyan protokolün, geçtiğimiz günlerde imzalandığını anımsattı. 
     Protokol gereği, 10 Şubat'tan itibaren SSK'lıların serbest eczanelerden ilaç almaya başlayacaklarını belirten Başesgioğlu, Şubat ayı sonuna kadar uygulamayı tüm Türkiye'ye yaygınlaştıracaklarını bildirdi. 
     Medyada yer alan SSK'lıların serbest eczanelerden ilaç almaları konusunda bazı sorunlar bulunduğuna ilişkin haberleri değerlendiren Başesgioğlu, projenin çok kapsamlı olduğunu, bu nedenle geçiş döneminde bazı sorunların çıkmasını doğal karşıladıklarını ifade etti. 
     Bütün sektör temsilcilerinin katılımıyla, dün oldukça kapsamlı bir toplantı yaptıklarını bildiren Başesgioğlu, ''Toplantıda, 10 Şubat'tan itibaren bu uygulamaya başlayacağımız teyit edildi'' dedi. 
     Murat Başesgioğlu, toplantıda, sektör temsilcilerinin sorunlarını dile getirdiklerini kaydederek, bu sorunları takip etmek ve çözüm bulmak amacıyla hem kamu, hem de sektör temsilcilerinden oluşan bir komisyon kurulduğunu ve komisyonun bir an önce göreve başlayacağını ifade etti. 
     Başesgioğlu, komisyonun, ileride çıkabilecek sorunları da gidermeye çalışacağını belirterek, ''Bakanlık olarak protokolün arkasındayız. Hükümetimizin de bu konudaki kararlığı başından beri devam etmektedir. Önemli olan vatandaşımızın sıkıntı çekmeden ilaca erişmesi ve statüsü ne olursa olsun, tüm vatandaşlarımızın sağlık hizmetlerinden, ilaç hizmetlerinden eşit bir biçimde yararlanmalarıdır'' diye konuştu. 
     SSK hastaneleri bünyesindeki eczanelerin de hizmet vermeye devam edeceğini bildiren Başesgioğlu, ancak hastanelerde yeni eczane açmayı planlamadıklarını kaydetti. 
     
     IRAK SEÇİMLERİ 
     Başesgioğlu, Irak'ta yapılacak seçimlere ilişkin soruyu yanıtlarken, Türkiye'nin, yapılacak seçimlerin Irak'ın toprak bütünlüğünü ve siyasi istikrarını sağlamasını öncelikle temenni ettiğini vurguladı. 
     Ancak gelen haberlerin, özellikle Kerkük'te yapay nüfus kaydırmalarıyla, seçimin meşruiyetine gölge düşürecek bazı gelişimlerin olduğunu gösterdiğini ifade eden Başesgioğlu, ''Açıkçası, bunları endişe ile izlemekteyiz. Kerkük'te bu şekilde gerçekleştirilecek bir seçimlerin, tüm taraflarca kabul edilmediği takdirde hem Kerkük'ün hem de Irak'ın siyasi istikrarının ve toprak bütünlüğünün korunması adına yapılan gayretlerin boşa çıkaracağından, birtakım güvenlik sorunlarını beraberinde getireceğinden endişelenmekteyiz'' dedi. 
     
</TEXT>
</DOC>
