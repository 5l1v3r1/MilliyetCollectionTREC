<DOC>
<DOCNO> 337779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonsiy04.html </URL>
<DATE> 2005/04/28/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Toroğlu'na hormon tepkisi Kendini bilmez, kabzımal 
</HEADLINE>
<TEXT>

     ANKARA Milliyet 

Türkiye Yem Sanayicileri Birliği Türkiyem-Bir Derneği'nin dün yapılan 29. olağan genel kurulunda, tavuk ve sebze üretiminde hormon kullanımı ile ilgili tartışma yaratan sözleri nedeniyle Erman Toroğlu'na "kendini bilmez" "kabzımal" diye tepki gösterildi. 
     TBMM Tarım ve Köyişleri Komisyonu Başkanı Vahit Kirişçi, "ne idüğü belirsiz insanların" uzmanlık alanı olmayan konularda konuşmasını doğru bulmadığını belirterek, "Sebze meyveye her dokunan uzman olsa, 70 milyon insanın konuşması gerekirdi" dedi. 
     Kirişçi, Prof. Zekeriya Beyaz'ın televizyonlarda dini konularda yaptığı açıklamaları da doyurucu bulmadığını belirtti. 
     
     Kendini bilmez kişi 
     CHP Muğla Milletvekili Gürol Ergin, Toroğlu'nun sözleri üzerine tavuk tüketiminin düştüğünü hatırlatarak, "Beni ne kendini bilmez kişinin bu sözleri, ne de Tarım ve Köyişleri Bakanı'nın bu sözler üzerine bir ay suskun kalması üzdü. Beni üzen, Türk halkının böyle bir adama inanıp tavuk eti yememesi oldu" dedi. 
     TBMM komisyonunda Toroğlu'ndan görüş alınmasını ve Sanayi ve Ticaret Bakanı'nın Toroğlu'na "tüketici ödülü" vermesini de eleştiren Ergin, "Bunları devlet tutumu ile yakıştıramadım. Toroğlu'na tüketici ödülü verilmesi, Türkiye için en büyük yanlış" diye konuştu. 
     
     Arkasında organizasyon var 
     Eski Tarım ve Köyişleri Bakanı Hüsnü Yusuf Gökalp ise, Toroğlu'nun bu sözleri "Türkiye'nin AB'ye beyaz et ihraç etme aşamasında" söylediğine dikkat çekerek, "Arkasında bir organizasyon var" dedi. 
     
     Kabzımal 
     TÜRKİYEM-BİR Başkanı Ülkü Karakuş da, "Tavuk etinde hormon var diyen bir kabzımala yenilmekten esef duyuyorum. Bizi trilyonlarca lira zarar ettirdi" dedi. 
     
</TEXT>
</DOC>
