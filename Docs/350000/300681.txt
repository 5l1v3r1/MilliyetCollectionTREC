<DOC>
<DOCNO> 300681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur34.html </URL>
<DATE> 2004/12/24/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Doğu Anadolu'da kar yağışı pazara kadar etkili olacak 
</HEADLINE>
<TEXT>

     Yurt genelinde etkili olan soğuk hava ve kar yağışı yaşamı olumsuz etkilemeye devam ediyor. 
     Meteoroloji Bölge Müdürlüğü'nden alınan bilgiye göre, Doğu Anadolu Bölgesi'nde dün akşam saatlerinde etkili olan kar yağışının pazar gününe kadar sürmesinin beklendiği bildirildi. 
     Kar yağışı nedeniyle zaman zaman tipi olabileceğini belirten yetkililer, pazar gününden itibaren sabah saatlerinde yer yer yoğun olmak üzere sisli hava görülebileceğini kaydettiler. 
     Bölgede en düşük sıcaklık ise Ağrı'da sıfırın altında 9 derece, en yüksek sıcaklık da Erzincan ve Iğdır'da 7 derece olarak kaydedildi. 
     Doğu Anadolu Bölgesi'nde, dün akşam saatlerinde başlayan ve etkisini sürdüren yoğun kar nedeniyle Erzurum'da 374, Muş'ta 6, Ağrı'da 3, Ardahan'da 8, Erzincan'da 35, Iğdır'da 5, Tunceli'de 259 ve Bingöl'de 263 olmak üzere toplam 9 köy yolunun ulaşıma kapandı. Köy yollarının ulaşıma açılması için çalışmalar devam ediyor. 
     Yoğun kar ile birlikte kar kalınlığı Erzurum'da 24, Ağrı'da 55, Erzincan'da 1, Ardahan'da 48, Kars'ta 10 santimetreye ulaştı. 
     
     SİVAS'TA 131 KÖY YOLU ULAŞIMA KAPALI 
     Sivas Valiliği bünyesinde oluşturulan kriz merkezinden alınan bilgiye göre, kar nedeniyle kent merkezi ve ilçelere bağlı 131 köy yolu ulaşıma kapalı. 
     Yetkililer, ulaşıma kapalı olan köylerden 105'inde yol açma çalışmalarının devam ettiğini belirttiler. 
     Sivas'ta 6 köye elektrik verilemezken, 117 yerleşim birimiyle de telefon hatlarındaki arıza nedeniyle haberleşmenin sağlanamadığı öğrenildi. 
     
     TUNCELİ'DE EĞİTİME KAR ENGELİ-... 
     Tunceli'nin Pertek İlçesi'nde, yoğun kar nedeniyle, ilçe merkezi ve bağlı köylerinde, ilköğretim okulları ve liselerde eğitime 1 gün ara verildi. 
     Hava koşullarının elverişli olması halinde eğitime pazartesi gününden itibaren başlanacağı bildirildi. 
     
</TEXT>
</DOC>
