<DOC>
<DOCNO> 310033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur57.html </URL>
<DATE> 2005/01/27/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Türkiye'nin projesiydi, Türkiye'nin utancı oldu 
</HEADLINE>
<TEXT>

     TURAÇ TOP-SÜLEYMAN SAĞAT DHA 

      İzmir Urla'daki örnek proje Barbaros Çocuk Köyü'nde kalan çocuklara tecavüz edildiği iddiaları üzerine gözaltına alınan 12 kişi arasında bulunan Müdür Erdal Tunca, bir uzman ve doktor görevden alındı. Vali Yusuf Ziya Göksu, olayın kendisine önceki gün intikal ettiğini ve konunun adli, idari ve disiplin yönünden incelendiğini belirtti. Göksu "Çok üzüldüm. Ne gerekiyorsa yapacağız. Orası benim de çok önem verdiğim bir yer" dedi. 
     Konunun Urla Savcılığı tarafından soruşturulduğunu belirten Göksu, henüz tam bir sonuca varılamadığını belirtti. Göksu, "Bazı kızlarımızla ilişkisi olduğu söylenen dışarıdan gençler var. İfadeleri alınıyor. Konu bana dün sabah önceki gün intikal etti. Derhal Sosyal Hizmetler ve Çocuk Esirgeme Kurumu Genel Müdürlüğü'nden 2 müfettiş talep ettim. Soruşturmanın selameti bakımından da müdürle sosyal hizmet uzmanı ve doktoru geçici olarak görevden aldım" dedi. 
     Projeye kendisinin de çok önem verdiğini ifade eden Göksu, "Geçen yıl sadece boya, kalorifer tesisatlarının değiştirilmesi için 70 bin YTL harcadık. Çocuklarımız zamanlarını geçirsin diye sera yaptık, kümes hayvanları çiftliği kurduk" diye konuştu. 
     Köyde kalan çoğunluğu kız olan 12 kişiye taciz ve tecavüz iddiaları üzerine jandarma tarafından valiliğin de talimatıyla yaklaşık 2 ay süren istihbarat çalışmalarının ardından pazartesi günü gözaltına alınan müdür Tunca, oğlu Rasim Tunca 21 , oğlunun arkadaşı Yiğit Öz ile kimlikleri açıklanmayan 1 eğitmen, 1 teknisyen, 1 uzman, 1 doktor ile köyde barınan 5 erkek öğrenciyi gözaltına almıştı. 
     Mağdur 12 çocuğun ifadelerinin alınmaya devam edilirken "Haberdar oldukları halde durumu yetkililere bildirmedikleri" suçlamasıyla adliyeye sevk edilen Tunca, doktor ve sosyal hizmetler uzmanı serbest bırakılmıştı. Jandarmada işlemleri tamamlanan 8 zanlı da adliyeye sevk edildi. Gözaltındaki 4 çocuğun da İzmir Valiliği Sosyal Hizmetler Müdürlüğü'ne bağlı bir merkeze götürülerek, gözetim altına alındığı belirtildi. 
     Zanlılardan bazılarının yaşları 14 ile 17 arasında değişen çocuklara tecavüz ve taciz iddialarını kabul ettiği öne sürüldü. 
     KUTU 
     
     Türkiye'nin projesiydi 

     Barbaros Çocuk Köyü projesi, 9 yıl önce sivil toplum örgütleri ve devlet işbirliğiyle hayata geçmişti. Projeye başta Cumhurbaşkanı Ahmet Necdet Sezer'in eşi Semra Sezer olmak üzere, bakanlar, milletvekilleri, bürokratlar ve çeşitli sivil toplum kuruluşları destek vermiş ve sık sık ziyaretlerde bulunmuşlardı. Çoğu psikiyatrist, çocuk psikiyatristi, klinik psikolog, kadın doğum uzmanı, sosyal hizmet uzmanı, sivil toplum örgütleri ve yurttaşların katkılarıyla oluşturulan köyde korunmaya muhtaç 80 çocuk kalıyor. 18 dönüm arazi üzerine kurulan köydeki 9 evde birer annenin gözetiminde ev tipi bakım uygulanıyor. Bu modelde çocuklar ortak mekanları paylaşmıyor. Bir eve, bir anneye, kardeşlere sahip olma "bir topluluğun" üyesi olma düşüncesi gelişiyor. 

     
</TEXT>
</DOC>
