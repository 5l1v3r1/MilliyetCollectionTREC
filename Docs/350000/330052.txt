<DOC>
<DOCNO> 330052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun12.html </URL>
<DATE> 2005/04/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Uçaklarda tırnak makası ve törpü artık serbest 
</HEADLINE>
<TEXT>

     İngiltere'de 11 Eylül saldırılarından sonra uçak yolcuları için getirilen kısıtlamaların bazıları kaldırıldı. Buna göre, artık tırnak makası ve törpüsü gibi kesici ve delici aletler uçağa sokulabilecek. 
     İngiliz hükümeti, 25 Nisan'dan itibaren tığ, şiş, tırnak makası gibi aletlerin yolcunun el bagajı ya da çantasında uçağa sokulmasına izin verilmesi yönünde karar aldı. Alınan karar uyarınca yolcular, 11 Eylül saldırılarından sonra yasaklanan metal çatal ve bıçak da kullanabilecek. Havacılık sektörü, yolculara yönelik uygulamaların yumuşatılmasını memnuniyetle karşıladı. Yeni kararın temelinde güvenlik kaygılarının azalmasının bulunduğunu bildirdi. 
     Ulaştırma Bakanlığı'nın konuyla ilgili açıklamasında, uçaklarda uygulanan güvenlik önlemlerinin yeniden gözden geçirildiği, bu çerçevede pilot kabininin yolcu bölümüyle olan ilişkisinin tümüyle kesilmesi, kapalı devre televizyon sistemi kurulması ve pilot kabininde güvenlik görevlisi bulundurulması gibi uygulamaların getirilmesine de karar verileceği bildirildi. 
     İngiltere'de 11 Eylül saldırılarından sonra uygulanan yasaklar nedeniyle bir yıl içinde yolcuların el bagajı ve çantalarında bulunan 15 bin kesici ve delici alete el konulmuştu. 
     
</TEXT>
</DOC>
