<DOC>
<DOCNO> 310006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur30.html </URL>
<DATE> 2005/01/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Antalya'da Anadolu Lisesi için yıkım tartışması .. 
</HEADLINE>
<TEXT>

     Antalya'da, İnşaat Mühendisleri Odası tarafından ''yıkılması gerekir'' raporu verilen Metin-Nuran Çakallıklı Anadolu Lisesi'ne özel bir laboratuvarda yapılan test sonucu ise ''yıkılmaması'' gerektiği belirtildi. 
     AA muhabirine açıklamalarda bulunan Metin-Nuran Çakallıklı Anadolu Lisesi proje mimarı Muzaffer Oruç, lisenin mimari projesini kendisinin çizdiğini ve inşaatın her aşamasında aktif rol aldığını belirtti. Okulun, o günkü şartlarda uyulması gereken tüm kurallara uyularak yapıldığını ve binanın sağlam olduğunu öne süren Oruç, ''Yapılan test sonuçlarına göre, söz konusu bina, Antalya'da en son yıkılması gereken binalardan biridir'' dedi. 
     İnşaat Mühendisleri Odası'nın bina için ''Yıkılması gerekir'' şeklinde rapor verdiğini ve Antalya Valiliği'nin de bu rapor uyarınca yıkım kararı aldığını anlatan Oruç, tüm ısrarlarına rağmen İnşaat Mühendisleri Odası'nın hazırladıkları raporu kendisine vermediklerini bildirdi. Bunun üzerine, özel bir laboratuvara yeniden binayı test ettirmeye karar verdiğini dile getiren Oruç, test sonuçlarının beklediği gibi çıktığını ifade ederek, şunları söyledi 
     ''Bu bina C16 dediğimiz mühendislik yöntemiyle yapılmıştır. Yani metrekareye 6 torba çimento kullanılmıştır. Bu yöntemle yapılan binalarda yıkım tehlikesi olabilmesi için binanın basınç deneylerinde karot Beton numunesi değerlerinin 14'ün altında olması gerekirken, bu binada bu değerlerin 16 ile 20 arasında değiştiğini, diğer ölçüm değerlerinin de binanın olması gereken değerlerinin bile üzerinde tespit edildiğini görüyoruz. Binanın demir durumunu görmek için röntgen de çektik. Buradan da elde ettiğimiz sonuçlar çok olumlu. Bizim yaptırdığımız araştırma çok kapsamlı araştırmadır ve binanın yıkılmasını gerektirecek durum kesinlikle yoktur.'' Bir binanın yıkılması için ya bilinçsiz şekilde yapılması ya da malzemeden çalınması gerektiğini vurgulayan Oruç, ''Bu binayı Okul Aile Birliği ve Okul Koruma Derneği olarak bizler yaptık. Kendi çocuklarımız burada okuyor. Her aşamasında son derece titiz davrandık'' dedi. 
     Yapılan test sonuçlarına göre, binanın 7,5 şiddetinde depreme dayanıklı olduğunu da öne süren Oruç, yapılan test sonuçlarının Antalya Valiliği tarafından oluşturulacak komisyon tarafından incelenerek, yorumlanacağını ve gerçeğin anlaşılacağını söyledi. 
     İnşaat Mühendisleri Odası'nın burada hata yaptığına inandığını vurgulayan Oruç, yapılan yeni testin teknik raporunun hazırlanmasından sonra tüm kamu binalarının, özel laboratuvarlarda ya da oluşturulacak yeni ekiple yeniden incelettirilmesi gereğinin ortaya çıkacağını da kaydetti. 
     
     MİLLİ EĞİTİM MÜDÜRÜ BULUT 
     İl Milli Eğitim Müdürü Adnan Menderes Bulut da, AA muhabirine yaptığı açıklamada, özel bir laboratuvar tarafından yapılan ikinci test sonuçlarının kendisine ulaştığını ve bu raporu Vali Alaaddin Yüksel'e ilettiğini söyledi. 
     Bulut, bu konudaki kararın Valilik tarafından verileceğini de belirterek, ''Verilmiş yıkım kararı var. Şimdi ikinci rapor gelmesi bizi de şaşırttı. Raporu valimize verdik. Sanıyorum bir komisyon oluşturularak bu rapor incelenecek ve yeni karar verilecek. Bu kararı verecek olan biz değiliz'' diye konuştu. 
     
     İNŞAAT MÜHENDİSLERİ ODASI BAŞKANI OLCAY 
     AA muhabirinin sorularını yanıtlayan İnşaat Mühendisleri Odası Antalya Şubesi Başkanı Kamuran Olcay ise, kendilerinin yaptığı denetim ve testlerin tamamen bilimsel olduğunu ve yanılma olasılıklarının yok denecek kadar az olduğunu söyledi. 
     Kimseyle polemiğe girmek niyetinde olmadıklarını da vurgulayan Olcay, ''Bir komisyon oluşturulsun, hazırlanan iki rapor da biraraya getirilsin ve teknik analizleri yapılsın. Bundan sonra sağlıklı sonuca varılabilir. Ben de o zaman daha sağlıklı bir şey söyleyebilirim'' dedi. 
     Olcay, Antalya'daki 119 kamu binasında denetim yaptıklarını, bunlardan 13'ü için yıkım, 22'si için de acil güçlendirilmesi gerektiği sonucuna vardıklarını ve bu raporları ilgili kurumlara ulaştırdıklarını da sözlerine ekledi. 
     
</TEXT>
</DOC>
