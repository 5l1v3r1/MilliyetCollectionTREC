<DOC>
<DOCNO> 343962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sondun34.html </URL>
<DATE> 2005/05/19/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
AİHM'den Türkiye'ye tazminat cezası... 
</HEADLINE>
<TEXT>

     STRASBOURG A.A - 19.05.2005 - Avrupa İnsan Hakları Mahkemesi AİHM , ifade özgürlüğünün ihlal edildiği gerekçesiyle yapılan 2 şikayet başvurusunda Türkiye’yi haksız bularak, maddi tazminat cezası ödemesini kararlaştırdı. 
     Karara göre Türkiye, 1996’da 1 yıl 1 ay 10 gün hapis cezasına çarptırılan Teslim Töre’ye mahkeme masrafları da içinde olmak üzere toplam 9810 avro maddi tazminat ödeyecek. 
     Yasadışı Türkiye Komünist Emek Partisi’nin TKEP kurucusu olduğu öne sürülen Teslim Töre, geçen yıl "yasadışı örgüt yöneticiliği yapmak" suçundan 18 yıl 9 ay ağır hapis cezasına çarptırılmış, Yüksek Mahkeme bu kararı bozmuştu. 
     AİHM, başka bir davada da emekli Yarbay Talat Turhan’ın başvurusunu haklı bularak, Türkiye’nin Turhan’a mahkeme masrafları da içinde olmak üzere toplam 3100 avro maddi tazminat ödemesine karar verdi. 
     Emekli Yarbay Talat Turhan, bir kitabında eski Devlet Bakanı Orhan Kilercioğlu’na yönelik "kontrgerilla ile ilişkisi" olduğu yönündeki iddialarından dolayı 100 milyon lira tazminat ödemeye mahkum olmuştu. 
     
</TEXT>
</DOC>
