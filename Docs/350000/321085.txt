<DOC>
<DOCNO> 321085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sontur24.html </URL>
<DATE> 2005/03/05/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Sobayı tinerle yakmak isteyince... 
</HEADLINE>
<TEXT>

     Bursa'nın merkez Osmangazi İlçesi'nde bir kişinin marangoz atölyesindeki kömür sobasını tinerle tutuşturmak istediği sırada patlama meydana geldi. Olayda sobaya tiner döken kişi yaralandı, işyeri kullanılamaz hale geldi. 
     Alınan bilgiye göre, Pınarbaşı Mahallesi Pınarbaşı Caddesi'nde Şeref Teber'e ait marangoz atölyesine ziyarete giden atölyenin mülk sahibi Mehmet Ali Gülşen, ısınmak için kömür sobasını yakmak istedi. 
     Gülşen'in, sobaya bir bidon içindeki tineri döktüğü sırada patlama meydana geldi. 
     Patlama sırasında yüzü, elleri ve bir ayağı yanan Mehmet Ali Gülşen, ambulansla Bursa Devlet Hastanesi'ne kaldırıldı. Gülşen, buradaki ilk müdahalenin ardından Uludağ Üniversitesi Tıp Fakültesi Hastanesi'ne sevk edildi. 
     Bu arada, patlama sonucu işyerinde çıkan yangın, Bursa Büyükşehir Belediyesi İtfaiye Daire Başkanlığı ekiplerince söndürüldü. 
     İşyerinin kullanılamaz hale geldiği, olayla ilgili soruşturmanın sürdürüldüğü bildirildi. 
     
</TEXT>
</DOC>
