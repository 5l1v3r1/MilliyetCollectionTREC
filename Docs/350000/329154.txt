<DOC>
<DOCNO> 329154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/spor/spo00.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Spor kokladı 
</HEADLINE>
<TEXT>


Büyük kentlerin altında ezildiği sokak çocukları meselesine "Siirt modeli çözüm"ün som altından bir belgesi Hasan. 10 yaşında başladığı tinerden kurtarılıp, spora yönlendirilmiş ve 13 yaşında Türkiye şampiyonu olmuş 

OHAL'den BU hale .. 

ERCAN GÜVEN Yazdı. Cengiz MALGIR Görüntüledi 


Dibe vurunca sıçramak daha kolaydır derler ya Siz, onu bir de diptekilere sorun, anlatsınlar. Tabi ulaşabilirseniz. Bizim konuşabildiklerimiz hep sıçrayanlar. Dipte kalanları kolay kolay göremiyoruz ki. 
Siirt'te hem diptekilerle, hem de onların arasından sıçrayan Hasan Hüseyin Güneş'le uzun bir gün yaşadık. 
Çoktular ve hepsi çocuktular. 
10 - 15 yıllık yaşamlarında sevgiyi tatmamışlardı, sokakta yatmışlardı, tiner koklayıp hırsızlık yapmışlardı. 
Çoğu dipte bulunmaktaydı. Birkaç tanesi su yüzüne doğru debeleniyordu Hasan Hüseyin Güneş ise öyle bir sıçramıştı ki, havada durmaktaydı. 
Tineri bırakmış, hiç bilmediği sporla tanışmış ve Türkiye şampiyonu olmuştu judoda. 
O bir istisnaydı. 

Sağlık memuru baba ile ev hanımı bir annenin 10 çocuğundan biri Hasan. Henüz 14 yaşında. İki ağabeyi mahpusta. Yaralama falan. 
Sokağa daha bebekken çıkmış. Akşamları dönmek üzere tabi. Siirt'te çocuklar ne yapıyorsa, o da onu yaparmış. Geceleri pek de tekin olmayan Holani mahallesindeki evlerinin önünde misket, saklambaç. 
Lakin yaşı on olduğunda oyunlar tehlikeli bir hal almaya başlamış. Bir iki sigara, yaşı büyüklerin apardığı şaraplardan birkaç fırt derken, baliyle, tinerle tanışmış. 
Artık okul falan kalmamış. Bir elinde tinerli üstüpü, bir elinde pet şişe ile az dolaşmamış Siirt sokaklarında. Nice kavgalar etmiş. Nice camlar kırmış. Tiner bitince hırsızlık da yapmış. Kafası iyi olunca kendini de kesmiş. Sokağın raconu böyle. 

Ve bir gün, tam da dipteyken tiksinmiş bu işten. Kim bilir, belki ikinci ağabeyi hapse girdiği gün. Arkadaşlarından biliyormuş Gençlik Merkezi diye bir yer varmış Sosyal İşler Müdürlüğü'nün. Gitmiş, kapısını tıklatmış. Girmiş, beklemeye başlamış. 
Önce ayılmış. Sonra bedenindeki zehirler ayrılmış. 
Gençliğinin, enerjisinin farkına varmış ilk kez. 
Teklif, Gençlik Spor İl Müdürü Hüssam Olgaç'tan tam o sırada gelmiş 
"Aranızda spor yapmak isteyen var mı " 
Atılmış. "Ben". Televizyonda gördüğü filmlerden imrenirmiş Uzakdoğu sporlarına. Hemen judoyu seçmiş. 

Hasan antrenmanlara sarılmış hırsla. Bir bakmış Siirt'te yenmediği yok. Doğru Nevşehir'e. Hasan dehşet içinde, ilk defa başka bir şehre gidiyormuş. Hocası Topuz, Türkiye şampiyonasında mindere çıkarmış Hasan ve altı arkadaşını. 
Çıkarmış ama nasıl Bin bir zorlukla. Çocukların vücutlar "madde bağımlısı modası" faça. Hakemler Nuh diyor peygamber demiyormuş. Böyle sporcu olur mu diye bağıranlar varmış. Oturup durumu anlatmış hoca da, zor güç girmişler yarışmalara. 
Bir galibiyet. Bir daha. Bir daha... 
Hasan kendi kategorisinde, Türkiye Şampiyonu olmuş. Boynunda koskoca bir altın madalya ile ağlıyormuş o sırada. Kime acaba Kaybettiği yıllarına mı, kazandığı madalyaya mı 

Aslında mağlup ettiği rakipleri değil Hasan'ın. Tiner ve o sentetik maddenin unutturdukları. 
Gençliği yılkı atı gibi sokağa itenleri. Hesabını bilmeyen aileleri. Çocuk psikolojisinden çakmayan öğretmenleri. Yönetmeyi bilmeyen yöneticileri, boş vaadlerle Hasan'ı, babasını, dedesini kandıran siyasetçileri tuşladı Hasan. 
Bu yıl okula da başladı. Gazi ilköğretimde okuyacak, judo yapacak, tineri resim derslerinde bile kullanmayacak. 
Peki bundan sonra Bundan sonra milli olacakmış. Önce Balkanlar'da, sonra Avrupa'da kürsüye çıkacakmış. Niyeti ciddi. Beni şimdiden ilk milli maçına davet etti. Mecburen gideceğim. Çünkü ben "müstesna" insanlara müthiş saygı duyarım. 14 yaşında Hasan kadar yaşam deneyimi sahibi bir insana rastlamadım. 

Kader arkadaşları 

Hasan Hüseyin'in ziyaretiyle, sağlığına kavuştuğu merkezde gözler faltaşı gibi oldu. Onun madalyasında kendi ümitlerini gördüler besbelli 

Belki biraz bakımsız. Belki sevimsiz, tatsız, ama burası Hasan Hüseyin Güneş'in sağlığına kavuştuğu yer. Siirt'in kıt imkanlarıyla elinden gelen bu kadar. Şu anda Gençlik Merkezi'nde 23 çocuk var. Sokaklarda ise 18 tane kalmış. Başlarında Hamit ağabeyleri. Hamit de eski tövbek r. Asgari ücretle temizlik görevlisi olarak atanmış merkeze. Sosyal Hizmetler İl Müdürü Hıfzullah Polat'ın özel çabalarıyla. 
Şampiyonun ziyaretiyle yarı aydınlık gözler faltaşı gibi oldu Merkez'de. Kirli ve asık yüzler gülümsedi. Onun madalyasında kendi ümitlerini gördüler besbelli. İhtimal ki, bir gün onların da kanları temizlenecek. Onlar da insanların arasına dönecek. Kimbilir belki de okuyacaklar veya Hasan gibi sporcu olacaklar. Sigarasından derin bir nefes çeken 10 yaşlarında bir ihtiyar bana dedi ki, "Hasan'la beraber gezerdik. O şampiyon olunca ben de buraya geldim. Ben de kurtulmak istiyorum abi". Onayladım. Ve "İkimizin de sigarayı bırakması lazım" dedim. O anda yine çocuk oldu. Utandı. Arkasına sakladı sigarasını. Hasan'ı en çok alkışlayanların başındaydı sonra. Sigaramı masada unutmuş gibi yaptım. Umarım bizim ufaklık içmemiştir. 

TV'den öğrendiler 

Naci Baykara on yıl önce OHAL röportajının yıldızlarındandı ve öğretmeni olduğu Gazi Okulu'na baskette Türkiye dereceleri yaptırmıştı. Şimdi Siirt'in göçmen bölgesinde Çalalan Mahallesi'nde bulunan Vali Mehmet Süer İlköğretim Okulu Müdürü. Bu mahalle Pervari, Eruh obalarından göç eden ve Garisiler denilen içe kapalı insanların bulunduğu bir yer. Çok fakir bir semt. Baykara, okulundaki 1100 öğrenci arasında madde bağımlısı çocukların da olduğunu itiraf ediyor ve tinerle yakaladığı bir çocuktan duyduklarını anlatıyor "Vallahi televizyonda gördüm hocam". Siirt'te huzur kalmadığını üzülerek belirtiyor hoca. Okulundaki çocukların harçlıklarını çoklukla hırsızlıktan elde ettiğini biliyor. "İstanbul'a gidip mafya olacağım" projesine sahip birçok öğrencisi olduğunu söylüyor. Biz gelişmedik ama büyük kentlerin sorunlarını aldık diyor. 

YARIN 
Şırnak'ta korucu takımı. 


</TEXT>
</DOC>
