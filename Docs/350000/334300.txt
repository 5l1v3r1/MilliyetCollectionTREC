<DOC>
<DOCNO> 334300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/ekonomi/eko02.html </URL>
<DATE> 2005/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'YKB'de çabamız, yazdan önce bitirmek' 
</HEADLINE>
<TEXT>



Koç Holding CEO'su Bülend Özaydınlı, Koç Finansal Hizmetler'in, Yapı ve Kredi Bankası hisselerini satın almasına yönelik süreçle ilgili olarak, "Çok yakında... Yapı Kredi sürecinde çabamız, yaz tatilinden önce sonuçlandırmak yönünde" dedi. 
Özaydınlı, istihdamın artması ve yatırımların yoğunlaşması için Türkiye'ye yabancı sermaye gelmesi konusunda herkesin hemfikir olduğunu düşündüğünü söyledi. İstihdam yaratılması ve vergi gelirinin devlete aktarılması açısından milli sermaye ile yabancı sermaye arasında bir fark olmadığını ifade eden Özaydınlı, şunları kaydetti 
"Yabancı sermaye Türkiye'ye geliyor ise hiçbir tesis Türkiye'den sökülüp başka bir yere gitmiyor. Yine Türkiye'nin malı olarak, milli servet olarak kalmaya devam ediyor. Bunu, yabancı sermayenin milli servete dönüştürülmesi meselesi olarak görmek lazım. Yabancı yatırımlar, mevcut yatırımların önemli bir kısmında ilave sermaye enjeksiyonuyla da gerçekleşebiliyor. 
Örneğin, Koç Topluluğu'nun Yapı Kredi Bankası'nı yabancı ortağıyla alıyor konumda olması sonucunda, Türkiye'ye sadece bizim koyacağımız bir sermaye değil, aynı zamanda yabancı ortağımızın koyacağı yabancı sermaye girişi de olacak. Neticede mevcut bir yatırıma yönlenmiş de olsa, Türkiye'ye bir yabancı sermaye geliyor." 


</TEXT>
</DOC>
