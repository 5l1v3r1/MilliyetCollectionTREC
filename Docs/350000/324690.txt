<DOC>
<DOCNO> 324690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sondun18.html </URL>
<DATE> 2005/03/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Iraklı Kürtler'e para kaçıran Avustralyalı Senatör gündemi sarstı 
</HEADLINE>
<TEXT>

     SYDNEY DHA 

AVUSTRALYA, bir petrol şirketi adına ülkesinden Kuzey Irak'taki Kürtlere para kaçıran bir senatörü konuşuyor. Avustralya Senatosu Başkan Yardımcısı da olan Liberal Senatör Ross Lightfoot, ülkenin en büyük petrol şirketi Woodside Petroleum'un Kürtler'e bağışlanmak üzere kendisine verdiği 20 bin Amerikan Doları'nı 25 bin Avustralya Doları Türkiye üzerinden Kuzey Irak'a soktuğunu söyledi. Avustralya gazetesi The Daily Telegraph'ın haberine göre, Woodside petrol firmasının hissedarlarından olan Lightfoot bu parayı ceket astarının içine gizlenmiş olarak sınırdan geçirdi. 
     Avustralya Parlamentosu tarafından, ocak ayında yapılan seçimleri denetlemek üzere Irak'a gönderilen Lightfoot, gizlice soktuğu bu paranın, bölgedeki Kürt idaresi tarafından Halepçe'deki bir hastaneye bağışlanacağını söyledi. Daha önce Parlamento'ya verdiği raporda ne hastaneden, ne de Woodside'ın bağış olarak gönderdiği paradan bahseden Senatör Lightfoot, en sonunda ikisini de itiraf ederek ülke gündemine yerleşti. 
     
     ELİNDE KALAŞNİKOFLA POZ VERDİ 

     The Daily Telegraph gazetesinin 'Dumanı Tüten Silah' başlığıyla manşet yaptığı haberin fotoğrafında, Lightfoot elinde Kalaşnikof tüfek olduğu halde peşmergelerle birlikte görülüyor. Parlamento'ya verdiği raporda kendisine güvenlik için bir de tabanca verildiğini söyleyen Senatör, Kuzey Irak'a gitmeden önce Avustralya'nın Perth kentinden İstanbul'a uçtuğunu, buradan da Güneydoğu Anadolu'ya geçerek 'karlı dağlar üzerinden yaptığı bir taksi yolculuğuyla' parayı Kürtler'e teslim ettiğini söyledi. 
     The Daily Telegraph gazetesiyle salı günü yapılan röportajda parayı kendi ceketinin astarına sakladığını söyleyen Senatör Lightfood daha sonra bu ifadesini değiştirip, 20 bin doların, yanındaki başka biri tarafından taşındığını iddia etti. Lightfood, bağış olayının ortaya çıkmasından önce Woodside Petroleum'un hissedarlarındandı, ancak Irak ziyaretinin detayları açıklanmadan hemen önce hisselerini elinden çıkardı. 
     
     HAPİS CEZASI GEREKTİREN BİR SUÇ 

     Avustralya'dan ülke dışına 10 bin Avustralya Doları'ndan fazlasını çıkarmak yasak. Bu yasağı ihlal edenler 2 yıla varan hapis ve 13 bin Avustralya Doları'na varan para cezalarına çarptırılabiliyor. Siyasi kariyerini de bu yasağı delerek riske atan Lightfoot, "Bu parayı kaçırmak zorundaydım. Çünkü bu miktarda parayı Irak'a sokmanın başka güvenli bir yolu yoktu. Bölgede postane ya da banka bulunmuyor" dedi. 
     Woodside şirketi geçen kasım ayında Kürt denetimindeki bölgede petrol aramak için bir anlaşma imzalamış anlaşma gereği Iraklı petrol işçilerine de Avustralya'da eğitim verme taahhüdünde bulunmuştu. Senatör Lightfood Kuzey Irak ziyareti sırasında Süleymaniye'de kaldı. Woodside'ın da petrolü bu bölgede arayacağı belirtiliyor. 

     
</TEXT>
</DOC>
