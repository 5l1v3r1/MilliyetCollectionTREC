<DOC>
<DOCNO> 304803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/spor/spo04.html </URL>
<DATE> 2005/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şampiyonluk zor' 
</HEADLINE>
<TEXT>


Trabzonspor'un hocası Güneş, mevcut şartlarda sezon sonunda mutlu sona ulaşmalarının güç olduğunu söyledi 


'Tohum ekeceğim' 
BORDO - Mavili ekipte 7 yıl sonra yeniden görev alan Şenol Güneş, zirve yarışında rakiplerine göre dezavantajlı durumda olduklarını söyledi. Tecrübeli hoca "Bu şartlarda bugün için şampiyonluk zor görünüyor. Fakat şampiyon olursak eksiklilerimize rağmen başarmış oluruz. 3.5 yılda kulüpte bazı kurumsal değişiklikleri gerçekleştirip, bazılarının da tohumunu ekeceğim" dedi. 

Yıldızlara izin yok 
ÜÇ takviye istediğini tekrarlayan Güneş, "Ancak bir oyuncu dahi transfer etmekte zorlanıyoruz" ifadesini kullandı. Fatih, Gökdeniz ve Tolga'yı göndermelerinin söz konusu olmayacağını kaydeden Güneş, "Trabzonspor'un bugünkü şartlarda şampiyonluk yarışının içinde olabilmesi bu oyunculara bağlı. Takımı şampiyon yapmadan hiçbir yere gitmelerine izin veremeyiz" diye konuştu. 

Gökdeniz'e dört dikiş 

Karadeniz ekibinin önceki akşam yaptığı idmanda Celalettin ile girdiği ikili mücadelede sol kulağına darbe alan Gökdeniz'e dört dikiş atıldı. Yıldız futbolcu, dün sabahki idmanda takımdan ayrı çalıştı. Ayağında ağrı bulunan Fatih ve Tayfun da düz koşu yaparken, diğer oyuncular yarı sahada çift kale maçta karşı karşıya geldiler. Trabzon, ilk hazırlık maçını bugün 17.30'da Belek'teki otelin sahasında Samsunspor ile yapacak. 

Fatih'ten ilginç çıkış 

Trabzonspor'un başarılı kaptanı, "Takıma nifak sokmak isteyenlere karşı dikkatli olalım" çağrısında bulundu 

Endişesini gösterdi 
BORDO - Mavili ekibin yıldız golcüsü Fatih Tekke, takımdaki huzuru bozmak isteyenlerin bulunduğunu iddia etti. Kaptan Fatih, birbirlerini seven bir ekip olduklarını ve üç yıldır en ufak bir tartışma dahi yaşamadıklarını belirtip, "İçimize nifak sokmak isteyen, farklı şekilde huzursuzluk yaratmak isteyen insanlar oluyor. Lütfen bunlara karşı dikkatli olalım" dedi. 

'Başka dost yok' 
ÇARPICI açıklamalar yapan başarılı golcü, "Bir Trabzonsporlu olarak ben çok iyi biliyorum ki, Trabzonspor'un dostu sadece Trabzonsporlular'dır. O yüzden birbirimize çok ihtiyacımız var" ifadelerini kullandı. Fatih Tekke, zirve yarışı için de, "Büyük maçları deplasmanda oynayacak oluşumuz avantaj olabilir. Bence düşündüğümüzden iyi olacak" yorumunu yaptı. 




</TEXT>
</DOC>
