<DOC>
<DOCNO> 308459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sonspo05.html </URL>
<DATE> 2005/01/22/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Spurs deplasmanda Suns'ı yenerek 33. galibiyetini aldı... 
</HEADLINE>
<TEXT>

     ABD Profesyonel Basketbol Ligi'ndeki NBA mücadeleye, bu sabaha karşı yapılan 10 maçla devam edildi. 
     Günün en önemli maçında, ligin en fazla galibiyet alan 2 ekibinden Güneybatı Grubu lideri San Antonio Spurs, deplasmanda Pasifik Grubu lideri Phoenix Suns'ı uzatmada yenerek, 42. maçında 33. galibiyetine ulaştı. 
     Büyük bir çekişmeye sahne olan karşılaşmanın son periyoduna 17 sayı geride giren konuk ekip, 4. periyottaki 40-23'lük seriyle normal süreyi berabere tamamlamayı başardı ve uzatmada da üstünlüğünü sürdürerek karşılaşmayı kazandı. 
     Maçta kariyerinin en yüksek sayı rakamına ulaşan konuk ekibin Arjantinli oyun kurucusu Emanuel Ginobili, 18'i son periyot, 6'sı da uzatma dakikalarında olmak üzere 48 sayı kaydederek sahanın yıldızı olurken, ayrıca 5 ribaunt aldı, 6 da asist yaptı. Takımda Ginobili'ye, 30 sayı, 19 ribaunt ve 4 blokla Tim Duncan ve 16 sayıyla da Brent Barry eşlik etti. 
     Ev sahibi ekip, üst üste 6. maçından da yenilgiyle ayrılırken, yenilgi sayısı da 41 maçta 10'a yükseldi. Suns'da bu sezonun en yüksek sayı miktarına ulaşan Shawn Marion, 37 sayı ve 15 ribauntluk performansına karşın yenilgiye engel olamazken, Amare Stoudamire, 35 sayı ve 7 ribaunt, Joe Johnson, 21 sayı, 7 ribaunt ve 8 asist, sakatlıktan sonra yeniden sahalara dönen Kanadalı oyun kurucu Steve Nash de 16 sayı ve 13 asistle oynadı. 
     Kuzeybatı Grubu'nda zirve mücadelesi veren 2 ekibin zorlu maçında ise grubun 2. sırasında yer alan Minnesota Timberwolves, 39. maçında 20. galibiyetini, deplasmanda grup lideri Seattle Supersonics önünde aldı. 
     38. maçında 11. yenilgisine uğrayan Seattle Supersonics'de İbrahim Kutluay, yine oyuna girme şansı elde edemezken, Ray Allen'ın 25 sayı, 6 ribaunt ve 4 asist, Luke Ridmour'un 19 sayı, Rashard Lewis'in 18 sayı ve 6 ribaunt, Sırp pivot Vladimir Radmanoviç'in de 15 sayı ve 10 ribauntluk performansları galibiyete yetmedi. 
     Konuk ekipte ise Wally Szczerbiak, 34 sayı, 6 ribaunt ve 8 asistle maça damgasını vuran isim olurken, geçen sezonun ''en değerli oyuncusu'' Kevin Garnett, 24 sayı, 8 ribaunt ve 7 asist, Troy Hudson da 20 sayıyla galibiyete büyük katkı yaptı. 
     Indiana Pacers da deplasmanda Güneydoğu Grubu lideri Miami Heat'i yenerek, rakibini 10. kez üst üste yenmiş oldu. 
     Indiana Pacers'ı bu maçta galibiyete taşıyan isimler olark 30 sayı, 8 ribaunt ve 4 asistle Jamaal Tinsley, 26 sayı, 14 ribaunt ve 4 blokla Jermaine O'Neal ve 18 sayıyla da Reggie Miller göze çarptı. 
     41. maçında 12. yenilgisini alan Miami Heat'te ise Dwayne Wade, 30 sayı ve 9 ribaunt, ünlü pivot Shaquille O'Neal, 24 sayı, 10 ribaunt ve 4 blok, Udonis Haslem de 16 sayı ve 11 ribauntla oynamalarına karşın yenilgiye engel olamadılar. 
     Öte yandan Milwakuee Bucks'ın, sahasında geçen sezonun şampiyonu Detroit Pistons'ı yendiği maçta, Bucks'da Gürcü asıllı Türk vatandaşı Zaza Pachulia, 17 dakikada 7 sayı, 1 savunma ribaundu ve 1 top çalma performansı gösterdi. 
     Lige, TSİ yarın sabaha karşı yapılacak 8 maçla devam edilecek. 
     
     NBA'de, günün maçlarında alınan sonuçlar şöyle 
     New York Knicks-Houston Rockets 91-92. 
     Milwakuee Bucks-Detroit Pistons 89-86. 
     Los Angeles Lakers-Golden State Warriors 105-101. 
     Charlotte Bobcats-Dallas Mavericks 99-105. 
     Miami Heat-Indiana Pacers 100-106 uzatmada . 
     Phoenix Suns-San Antonio Spurs 123-128 uzatmada . 
     Seattle Supersonics-Minnesota Timberwolves 107-112. 
     New Jersey Nets-Boston Celtics 104-98. 
     Chicago Bulls-Atlanta Hawks 95-85. 
     Denver Nuggets-Memphis Grizzlies 92-82. 
     
</TEXT>
</DOC>
