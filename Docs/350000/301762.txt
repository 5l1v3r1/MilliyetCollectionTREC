<DOC>
<DOCNO> 301762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/siyaset/axsiy01.html </URL>
<DATE> 2004/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'den sürpriz istifa 
</HEADLINE>
<TEXT>


AKP Afyon Milletvekili Reyhan Balandı, istifasını Grup Başkan Vekili Kapusuz'a verdi. Balandı'nın AKP Afyon İl Başkanı'yla anlaşamadığı için istifa ettiği belirtildi 

ANKARA Milliyet 


AKP Afyon Milletvekili Reyhan Balandı, il teşkilatıyla yaşadığı sorunlar nedeniyle dün partisinden istifa etti. Balandı'nın, Afyon İl Başkanı Burhanettin Çoban'ın görevden alınması isteğine AKP yönetiminin sıcak bakmadığı öğrenildi. 
İstifasını, TBMM Başkanlığı yerine AKP Grup Başkan Vekili Salih Kapusuz'a vermeyi tercih eden Balandı, Afyon teşkilatıyla uzun süredir problemler yaşıyordu. Bu sorunları konuşmak için Kapusuz'la bir araya gelen Balandı, görüşmenin ardından "İstifamı verdim, değerlendirecekler" dedi. 
Daha önce Başbakan Recep Tayyip Erdoğan'a sunduğu istifasının kabul edilmediğini, 17 Aralık'taki AB zirvesinin geçmesini beklediğini anlatan Balandı, gelinen bu aşamada istifa ettiğini kaydetti. Balandı, konuyla ilgili Erdoğan'la bir temasının olmadığını söyledi. "İlkeleri gereği" istifa ettiğini vurgulayan Balandı, ilkelerinin ne olduğu sorusu üzerine, daha sonra düzenleyeceği basın toplantısında gerekçelerini açıklayacağını bildirdi. Balandı, kararından vazgeçmeyeceğini, CHP'ye geçmesinin de söz konusu olmayacağını söyledi. Kapusuz ise, "Bazı meselelerle ilgili bizi bilgilendirdi. Konuşacağız, görüşeceğiz, problem yok" diye konuştu. 


</TEXT>
</DOC>
