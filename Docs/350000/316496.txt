<DOC>
<DOCNO> 316496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonspo25.html </URL>
<DATE> 2005/02/18/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
İstanbulspor, Konyaspor maçını kazanmanın hesaplarını yapıyor... 
</HEADLINE>
<TEXT>

     Birinci Süper Futbol Ligi'nde yarın Konyaspor'u konuk edecek İstanbulspor, bu mücadelen 3 puanla ayrılarak kötü gidişe son vermek istiyor. 
     Sarı-siyahlılarda, Konyaspor mücadelesi öncesi sarı kart cezalısı Serhat'ın dışında eksik oyuncu bulunmadığı açıklanırken, yönetim, teknik heyet ve futbolcuların bugün bir toplantı yaparak yaşanılan sıkıntılı dönemden kurtulmak için fikir alışverişi yaptığı öğrenildi. 
     İstanbulspor'un Konyaspor karşısına, Oğuz, Pinto, Yalçın, Saffet, Abdullah, Cem, Aytekin, Yordanov, Musa, Musassa ve Mehmet 11'iyle çıkması bekleniyor. 
     Zeytinburnu Stadı'nda saat 14.00'de başlayacak maçı hakem Metin Tokat yönetecek. 
     
     YÜCEL ''KAZANMAYA ÇOK İHTİYACIMIZ VAR'' 
     İstanbulspor A.Ş.Genel Müdürü Ergün Yücel, takım olarak Konyaspor karşısında galibiyete kilitlendiklerini söyledi. 
     Ligde önlerindeki 4 maçtan 3'ünü kendi sahalarında yapacaklarına dikkati çeken ve bir seri yakalamak istediklerini belirten Yücel, ''İlk yarıda benzer bir seri yakalamıştık. Konyaspor maçının ardından Çaykur Rizespor deplasmanına gideceğiz ve sonrasında Ankaragücü ve Samsunspor karşılaşmalarını ise yine İstanbul'da yapacağız. Bizim adımıza önemli maçlar'' dedi. 
     Konyaspor karşılaşmasını kendileri için hayati önem taşıdığını da vurgulayan Yücel, ''Futbolcularımızla konuştuk. Kazanmaya çok ihtiyacımız var. Rakibin etkili silahları olabilir, ancak bizim için bahane olamaz'' diye konuştu. 
     
     5 MAÇTIR GALİBİYETE HASRET 
     İstanbulspor, ligde yaptığı son 5 maçta 3 puanla tanışamadı. 
     Ligin 14. haftasında Sakaryaspor'u 3-0'la geçen sarı-siyahlılar, ardından yaptıkları 5 maçta 2 beraberlik, 3 de yenilgi aldı. İstanbulspor'un Ankaragücü ile yapacağı 19. hafta mücadelesi ise kötü hava koşulları nedeniyle ertelenmişti. 
     
</TEXT>
</DOC>
