<DOC>
<DOCNO> 319243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/soneko08.html </URL>
<DATE> 2005/02/28/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Bankalar kredi kartı limitlerini 5.4 katrliyon kıstı 
</HEADLINE>
<TEXT>

     Bankacılık Düzenleme ve Denetleme Kurumu'nun BDDK kredi sınırlamaları uygulamasında daha önce yüzde 25 oranında dikkate alınan kredi kartı harcama limitlerine ilişkin bu oranı 30 Haziran 2005'e kadar yüzde 50, bu tarihten sonra da yüzde 100'e çıkarması, bankaların bir ara 42.5 katrilyona kadar çıkardığı kredi kartı harcama 
     limitlerini 37.1 katrilyona kadar düşürmeye zorladı sağladı. ANKA'nın BDDK'dan edindiği verilere göre geçen yıl kasım ayında 42 katrilyon 520 trilyon liraya kadar yükselen Türkiye'deki bankaların verdiği kredi kartlarının toplam harcama limiti aralık ayında 37 katrilyon 110 trilyon liraya kadar düştü. Bankaların kredi kartlarının harcama limitlerini bir ay içerisinde 5 katrilyon 410 trilyon lira kısmasına, BDDK'nın kredi sınırlamalarıyla ilgili olarak yaptığı ve 10 Kasım 2004 tarihli Resmi Gazete'de yayımlanan bir düzenleme yol açtı. Bankaların Kuruluş ve Faaliyetleriyle İlgili Yönetmelikte yapılan düzenlemeyle, kredi sınırlamalarında daha önce yüzde 25 olan kredi kartı harcama limitlerinin, dikkate alınma oranları kademeli olarak artırılmıştı. Bu yolla bankaların kredi kartı müşterilerine tanıdıkları kredi limitleri karşılığında bulundurmaları gereken sermaye tutarı artmıştı. Bankacılık sektörünün bu karara uyabilmesi için ya bankaya yeni sermaye koyması ya da kredi kartı limitlerini kısması gerekiyordu. Bazı hesaplamalara göre sektörün sermaye ihtiyacını 600 trilyon lira artıran bu düzenlemeye, yeni sermaye koymak yerine, özellikle kullanılmayan kredi kartlarını iptal ederek ya da bazı müşterilerinin harcama limitlerini kısarak tepki verdiği belirlendi. 
     
     ÖZEL BANKALAR 5 KATRİLYON KISTI 
     BDDK'nın verilerine göre aralıkta kamu bankaları kredi kartlarının limitlerini 550 trilyon lira azaltarak 3 katrilyon 315 trilyon liraya indirirken, özel bankalar 5 katrilyon 43 trilyon lira azalttıkları kredi kartı harcama limitlerini 30 katrilyon 70 trilyona kadar düşürdüler. Buna karşılık yabancı bankaların müşterilerine tanıdığı kredi kartlarının toplam limiti 3 katrilyon 542 trilyon liradan 3 katrilyon 732 trilyon liraya çıkardılar. 
     
     2004'TE 8.8 KATRİLYON BÜYÜDÜ 
     Yüksek oranlı faizler nedeniyle bankalar açısından oldukça karlı bir ürün olan kredi kartlarının toplam harcama limiti 2002 yılında 12 katrilyon 959 trilyon lira düzeyinde bulunuyordu. Özellikle taksitli kredi kartlarıyla birlikte yaygınlaşmaya başlayan kredi kartlarının harcama limiti 2003 yılında 15 katrilyon 336 trilyon lirda artarak 28 katrilyon 295 trilyon liraya kadar yükseldi. 
     Kredi kartlarının harcama limitinde 2003 yılında başlayan hızlı büyüme trendi, 2004 yılının, BDDK'nın söz konusu düzenlemeyi yaptığı kasım ayına kadar sürdü. Mart 2004'te 31 katrilyon 704 trilyon, haziranda 36 katrilyon 938 
     trilyona, eylülde 40 katrilyon 847 trilyon liraya kadar yükselen kredi kartlarının toplam harcama limiti, ekimde 42 katrilyon 239 trilyon kasımda ise 42 katrilyon 520 trilyon liraya kadar yükseldi. 2004 sonunda 37 katrilyon 110 trilyon liraya gerileyen kredi kartlarının harcama limitinde aralık ayında yaşanan azalışa rağmen 2004 yılının toplamında 8 katrilyon 815 trilyon liralık artış yaşandı. 
     
</TEXT>
</DOC>
