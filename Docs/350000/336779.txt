<DOC>
<DOCNO> 336779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sontur36.html </URL>
<DATE> 2005/04/25/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Burdur, Guiness Rekorlar Kitabı'na girmeye hazırlanıyor... 
</HEADLINE>
<TEXT>

     Burdur Guinness Rekorlar Kitabı'na girmeye hazırlanıyor. 
     Burdur Valisi Can Direkçi, Burdur'un uluslararası düzeyde tanıtımını sağlamak amacıyla 5 bin kişilik halkoyunları gösterisi yapılması için komisyon oluşturdu. Vali Direkçi başkanlığında oluşturulan komisyonda, İl Milli Eğitim Şube Müdürü Mehmet Şimşek ve halkoyunları eğitmenleri Eşref Yurdasiper, Nurgül Mıhladız, Mustafa Karaca ve Sergül Canıgür görev yapacak. 
     İlk toplantısını gerçekleştiren komisyon, 25 Eylül 2005 tarihinde Burdur Gazi Atatürk Stadı'nda en az 5 bin kişinin yer alacağı halkoyunları gösterisi yapılmasını kararlaştırdı. 
     Burdur Valisi Can Direkçi, AA muhabirine yaptığı açıklamada, en az 5 bin kişilik halkoyunları ekibi oluşturarak, yapacakları gösteriye, Guinness Rekorlar Kitabı Türkiye yetkilisinin de davet edileceğini söyledi. Direkçi, bu etkinlikle Burdur'un Guinness Rekorlar Kitabı'na girmesini sağlamayı istediklerini belirterek, ''Böylece, sayısız medeniyetlere ev sahipliği yapan ve inanılmaz bir tarihi zenginliğe, doğal güzelliğe sahip Burdur'u, dünya çapında tanıtmayı hedefliyoruz'' dedi. 
     Burdur Gazi Atatürk Stadı'nda gösteri yaparak, Burdur'u Guinness Rekorlar Kitabı'na sokmaya çalışacak halkoyunları ekibi, Teke Yöresi'nin ünlü ''Hadi Gari Sen de Gel'', ''Serenler'' ve ''Al Yazma'' zeybeğini oynayacak. 
     
</TEXT>
</DOC>
