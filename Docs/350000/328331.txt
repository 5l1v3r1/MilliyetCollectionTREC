<DOC>
<DOCNO> 328331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/ekonomi/eko06.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
IKEA, 1.1 milyon eve katalog dağıtıyor 
</HEADLINE>
<TEXT>



Türkiye'deki ilk mağazasını 5 Mayıs'ta İstanbul'da açmaya hazırlanan İsveçli mobilya devi IKEA, açılıştan önce kataloğunu tanıttı. Nisan ayı içinde İstanbul'da 1 milyon 100 bin eve dağıtılması planlanan katalog, 2004 yılında 33 ülkede, 25 dilde 143.5 milyon adet basıldı. IKEA Türkiye Pazarlama Müdürü Gülden Sincer, yaklaşık 2 bin 600 adet ürünün bulunduğu katalogdaki fiyatların 15 Ağustos tarihine kadar aynı kalacağını belirterek, "Katalog IKEA için çok önemli, çünkü bizim en önemli pazarlama iletişim aracımız" dedi. 
Dünya genelinde franchise sistemiyle mağazalar açan, Türkiye'de MAYA Holding'in ana hissedarı olduğu MAPA Mobilya ve Aksesuar AŞ ile iş ortaklığına giden IKEA, önümüzdeki dört yılda İstanbul, Ankara ve İzmir'de olmak üzere 3 mağaza daha açmayı hedefliyor. IKEA, Ümraniye'de 5 Mayıs'ta 30 bin metrekare alanda açacağı Türkiye'deki ilk mağazası ile 6 bin 500 çeşit ürün ve 450 çalışanı ile müşterilere hizmet verecek. 


</TEXT>
</DOC>
