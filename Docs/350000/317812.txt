<DOC>
<DOCNO> 317812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun11.html </URL>
<DATE> 2005/02/23/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
İran'daki depremde ölü sayısı 530... Enkazdan iki kadın sağ çıkarıldı 
</HEADLINE>
<TEXT>

     İran'da dün meydana gelen depremde ölü sayısı 530'a ulaştı. 
     Tahran Radyosu'nun haberine göre, Kirman Tıp Bilimleri Üniversitesi Rektörü İrec Şerifi, ölü sayısının 530'a çıktığını, yaralı sayısının 1411 olduğunu ve yaralılardan 843'ünün tedavilerinin tamamlanarak taburcu edildiğini söyledi. 
     Zerend kenti valisi Cevad Reşidi ise ölü sayısını 450 olarak verdi. 
     Bu arada Cumhurbaşkanı Muhammed Hatemi, dış yardıma ihtiyaç bulunmadığını söyledi. 
     Hatemi, Bakanlar Kurulu toplantısından sonra gazetecilere yaptığı açıklamada, dış yardım çağrısı yapmayacaklarını, ancak yardım gelirse reddetmeyeceklerini söyleyerek, ''Yapılacak yardım siyasi amaçlara alet edilmemelidir'' dedi. 
     Bu arada Kirman adli tıp kurumu, depremde ölenlerin yüzde 57'sinin kadın, yüzde 37'sinin 14 yaşının altındaki çocuklar olduğunu, kimlik tespiti yapılan 290 kişinin cesetlerinin ailelerine teslim edildiğini açıkladı. 
     Depremde yaklaşık 8 bin evin hasar gördüğü de belirtildi. 
     Öte yandan Kirman eyalet valisi Muhammed Ali Kerimi, depremzedelerin yüzde 90'ına geçici barınma sağlandığını, İslamabad ve Reyhanşehr köylerinin küçük bir bölümü hariç, diğer bölgelerde barındırma çalışmalarının tamamlandığını söyledi. 
     Kerimi, iki köy hariç, bütün köylere elektrik verilmeye başlandığını, yardım dağıtımının ve enkaz kaldırma çalışmalarının sürdüğünü kaydetti. 
     Kirman eyalet valiliğinden bir yetkili de, depremzedelere 10 bin çadır dağıtıldığını ve bütün yolların ulaşıma açıldığını belirtti. 
     
     ENKAZDAN 2 KADIN SAĞ ÇIKARILDI 

     İran'da dün meydana gelen depremin ardından kurtarma çalışmalarını yürüten askerler, ülkenin güneybatısındaki Hudkan köyünde enkazdan 2 kadını sağ olarak çıkardı. 
     Yaklaşık 150 kişinin hayatını kaybettiği Hudkan köyündeki Reuters muhabiri, 25 yaşındaki Zehra Hüseyni'nin, dün yerel saatle 05.55'de meydana gelen depremde yıkılan evinin enkazından Devrim Muhafızları tarafından bugün sağ çıkarıldığını bildirdi. 
     Köylüler, 18 yaşındaki Zehra Mirzai adlı başka bir kadının da bu sabah yıkıntıların altından kurtarıldığını belirtti. Kurtarılan iki kadının hastaneye kaldırıldığı kaydedildi. 
     Dün yerel saatle 05.55'te meydana gelen 6.4 büyüklüğündeki deprem, başkent Tahran'ın 700 kilometre güneydoğusundaki 132 bin nüfuslu Zerend ve civarını sarsmıştı. 
     27 yıl önce, yine Zerend civarında meydana gelen depremde 660 kişi hayatını kaybetmişti. 
     
</TEXT>
</DOC>
