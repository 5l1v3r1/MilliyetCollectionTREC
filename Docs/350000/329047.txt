<DOC>
<DOCNO> 329047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sontur22.html </URL>
<DATE> 2005/03/31/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Bebeğini kaybeden annenin feryadı Param yok diye tahlilleri yapılmadı 
</HEADLINE>
<TEXT>

     Bolu'da bir kadın, Düzce Devlet Hastanesi'ne kusma ve ishal şikayetiyle götürdüğü 14 aylık bebeğinin, parası olmadığı için yeterli müdahale yapılmayınca öldüğünü iddia etti. 
     Mesure Vural, AA muhabirine yaptığı açıklamada, 14 aylık bebeği Muhammet Mustafa'yı, kusma ve ishal rahatsızlığı nedeniyle Düzce Devlet Hastanesi Acil Servisi'ne götürdüğünü söyledi. 
     Acil serviste görevli hemşirenin gerekli muayene için vezneye ödeme yapmasını istediğini ifade eden Vural, ''Paramın ve sağlık güvencemin olmadığını söyledim. Israrım üzerine, bebeğim muayene edilerek, serum takıldı'' dedi. 
     İlk muayenesi sonrasında bebeğinden tahlil yapılması için kan alındığını belirten Vural, şöyle konuştu 
     ''Tahlil için para isteyen görevliye paramın olmadığını, senet imzalayabileceğimi söyledim. Görevliden Burası alışveriş merkezi değil, senet imzalatmıyoruz cevabını aldım. Bunun üzerine ısrarla nöbetçi doktorla görüşmeye çalıştım. Doktor, görüşme talebimi kabul etmedi. Doktorla görüşen hemşire, bebeğimin yapılması gereken tahlilinin iptal edildiğini söyledi.'' 
     
     ''SON PARAMLA 3 İĞNE ALABİLDİM'' 
     Gelişmeler sonrasında serum takılan bebeğiyle hasta gözlem odasına geçtiklerini belirten Vural, şunları kaydetti 
     ''Doktor, reçeteye yazdığı iğnelerin yapılması gerektiğini söylemiş. Bunlardan 3'ünü, cebimdeki son param olan 5 YTL'yi vererek eczaneden aldım. Aldığım iğnelerden biri bebeğe serumla verildikten sonra hastaneden ayrıldım. Bu süreçte nöbetçi doktor çocuğumla hiç ilgilenmedi. Eşimle bebeğimizi alarak Bolu'ya geldik. Olaydan 2 gün sonra bebeğimiz hayatını kaybetti. Bebeğim, param olmadığı için yeterli müdahale yapılmayınca öldü.'' Bebeklerinin ihmalden öldüğü iddiaları üzerine, Bolu Cumhuriyet Savcılığı'nın bebeğe otopsi yaptırarak olayla ilgili soruşturma başlattığını bildiren Vural, ''Başta Başbakanımız ve Sağlık Bakanımız olmak üzere yetkililerden, olayda ihmali bulunanlar hakkında gerekli cezai işlemin yapılmasını istiyorum'' diye konuştu. 
     
     ''HAZIRLANAN RAPOR, İLGİLİ KURUMLARA GÖNDERİLDİ'' 
     AA muhabirinin telefonla ulaştığı Düzce Devlet Hastanesi Başhekim Yardımcısı Dr. Erhan Sert de olaydan haberdar olduklarını belirterek, şunları söyledi 
     ''Olayla ilgili hastanemizde idari soruşturma başlatıldı. Bu kapsamda hazırlanan rapor, Sağlık Bakanlığı, Düzce Valiliği ve Düzce Sağlık Müdürlüğü'ne gönderildi. İlgili kurumların yapacağı inceleme sonrasında olayda kusuru bulunanlar hakkında gerekli kanuni süreç başlatılacak.'' Mesure Vural, evlerinin yanı başında bulunan bebeğinin mezarını her gün ziyaret ederek gözyaşları içinde ağıt yakıyor. Acılı anne, bebeğinin fotoğraflarıyla teselli buluyor. 
     
</TEXT>
</DOC>
