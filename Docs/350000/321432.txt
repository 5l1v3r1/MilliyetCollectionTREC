<DOC>
<DOCNO> 321432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun17.html </URL>
<DATE> 2005/03/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
The Guardian yazarının Ezgi'sini tanıyan çıkmadı 
</HEADLINE>
<TEXT>

     Erdem SÜREK DHA 

İNGİLİZ The Guardian Gazetesi'nde, İstanbul'daki bir barda gasp edilip tartaklandığını yazan Nick Hall, Çanakkale ziyaretinin ardından, gazetesindeki makalesinde, "İstanbul'dan 6 saatlik yolculuk sırasında, Güneydoğulu sevimli ve samimi bir kızla tanıştım. Ülkesine ilişkin her şeyi anlattı ve güvenimi eski halime getirdi'' diye yazdı. Ancak, Ezgi adındaki bu kızı Çanakkale'de tanıyan veya gören kimse çıkmadı. 
     The Guardian Gazetesi'nin gezi yazarı Nick Hall, 19 Şubat'taki İstanbul gezisi sırasında gittiği Yenikapı'daki My Way adlı restoranda, kendisinden fazla hesap istenilerek doladırıldığını, cebindeki tüm paranın ve kredi kartlarının gasp edildikten sonra tartaklandığını gazetesinde yazmıştı. Hall, İstanbul'un ardından da Çanakkale'ye gelmişti. 
     21-22 Şubat tarihleri arasında Gelibolu Yarımadası'nda tarihi savaş alanları ile Truva Antik Kenti'ni dolaşan Hall, bu kez gazetesinde burada sıcak kanlı Türk insanı ile karşılaşmasını, çalıştığı gazetede övgü dolu sözlerle dile getirdi. 
     Hall, çalıştığı gazetedeki yazısında, "İstanbul'da olanlar talihsizlikten başka bir şey değildi. Bar dolandırıcılığı yeterince yaygındır ve Londra, Amsterdam, Budapeşte gibi diğer pek çok şehirde olur ve dikkatli olmama karşın, açıkçası yeterince dikkatli değildim'' değerlendirmesi yaparken, Çanakkale'ye ilişkin ise "Bu küçük şehirdeki insanlar ziyaretçilere karşı çok misafirperverler. Buraya ulaşmadan önce bile, Türkler'in ne kadar dost olabileceğini gördüm. İstanbul'dan 6 saatlik yolculuk sırasında, Güneydoğu'dan sevimli ve samimi bir kızla tanıştım ve annesi hastanede olmasına rağmen her akşam buluşmak için zaman ayırdı. Sadece yakın çevrede gezecek yer önermekle kalmadı, ülkesine ilişkin her şeyi anlattı ve güvenimi eski halime getirdi'' diye yazdı. 
     
     KIZI TANIMIYOR 

     Nick Hall'ın 2 günlük Çanakkale gezisi sırasında konakladığı, Turizmci Hanifi Araz'a ait Anzac House Hotel'in resepsiyon görevlisi Ünal Çakmak ile de kısa sürede arkadaş olduğu ortaya çıktı. Çakmak, İngiliz gezi yazarı Hall'ın İstanbul'da dolandırılış hikayesini bilmeden, her müşterisi ile ilgilendiği gibi, önce Çanakkale'nin tarihi ve kültürel yapısı ile ilgili bilgiler verdiğini ve Gelibolu'yu anlatan Gelibolu' tanıtım filmini izlettiğini söyledi. Ünal Çakmak, yazar Hall'ın, İstanbul'dan gelirken otobüste Ezgi adındaki kızla tanıştığını da söylediğini belirterek, "Kızı bize de anlattı. İstanbul'dan 6 saatlik yolculuk sırasında, Güneydoğu'dan sevimli ve samimi bir kızla tanıştım ve annesi hastanede olmasına rağmen her akşam buluşmak için zaman ayırdı' dedi. Fakat kızı tanımıyoruz. Çanakkla'de bu kızı tanıyan ve gören kimyeseye rastlamadık'' dedi. 
     
     DÜŞÜNCELERİ ÇANAKKALE'DE DEĞİŞTİ 

     Gazetelerde konuklarının İstanbul'daki dolandırılış hikayesini okuduktan sonra, yaptıkları görüşmede Hall'ın kendilerine de başından geçen olayı anlattığını söyleyen Ünal Çakmak, "Her ne kadar da İngiliz gezi yazarının başından geçen olay Türk turizmi açısından kötü bir imajsa da, kendisinin de dile getirdiği gibi Türk insanının misafirperverliği, kötü imaja son verdi'' dedi. Ünal Çakmak, Hall'ın kendilerine Londra gibi büyük şehirlerde barlarda yaşanan istenmeyen konuların normal olarak karşıladığını söylediğini belirterek, "Ben tam tersi böyle bir dolandırıcılık hikayesinin ister büyük ister küçük şehirde yaşanmasının önce insanlık açısından hazmedilemez bir durum olduğunu savundum. Kendisinin başından geçen olayı hiç bir Türk'ün kabullenemeyeceğini anlattım. Bu düşüncem misafirimizin oldukça hoşuna gitti. Çünkü kendisi de aslında böyle düşünüyordu. Çanakkale ile ilgili yazdıkları bizi sevindirdi'' dedi. 
     Çanakkale'nin CHP'li Belediye Başkanı Ülgür Gökhan, kentleri hakkında olumlu düşüncenin kendilerini sevindirdiğini vurgulayıp, "Çanakkale'de vatandaşından esnafına herkes insan haklarına saygılı olduğu gibi çifte standarttan uzak bir anlayışla yerli yabancı ziyaretçilerin tümüne aynı ilgi ve yakınlığı göstermekte. Biz yaşadığımız toprakların hem tarihi hem de kültürel açıdan zenginliklerinin farkında olmamız nedeniyle turisti yolunacak bir kaz değil, kendi kültüründen izlerini aramaya gelen dostlar olarak görüyoruz'' dedi. 

     
</TEXT>
</DOC>
