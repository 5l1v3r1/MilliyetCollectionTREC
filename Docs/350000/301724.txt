<DOC>
<DOCNO> 301724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonyas07.html </URL>
<DATE> 2004/12/28/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Taksim yılbaşını ünlü sanatçılarla 'kutluyor' 
</HEADLINE>
<TEXT>

     İstanbul Büyükşehir Belediyesi'nin organizasyonu ile Taksim Meydanı'nda yılbaşı birçok etkinlikle kutlanacak. 
     Büyükşehir Belediyesi, 31 aralık günü öğleden sonra çocuklar için düzenlenen ve tiyatrodan koroya kadar birçok etkinliği kapsayan programın saat 18.00'a kadar süreceğini açıkladı. 
     
     Değişik noktalarda müzik grupları 
     Çocuklara yönelik programın ardından, Cemal Reşit Rey Senfoni Orkestrası elemanlarından oluşturulacak müzik grupları, meydanın birçok noktasında yerlerini alacak. 
     Marmara Oteli'nin yanında büyük bir koro, Atatürk Anıtı yanında bakır sazlardan oluşan bir topluluk, Talimhane'de yaylı sazlar dörtlüsü, Metro İstasyonu girişinde de üçlü yaylı sazlar grubu bulunacak. 
     
     Doğulu, Erener ve Kıraç da sahnede 
     Program kapsamında, Kenan Doğulu, Sertab Erener ve Kıraç da sahne alacak. 
     Taksim Meydanı'nda, yeni yıla girilirken ışık ve havaifişek gösterileri de sunulacak. 
     
</TEXT>
</DOC>
