<DOC>
<DOCNO> 306752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/soneko11.html </URL>
<DATE> 2005/01/15/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Şener Hedefimiz 1.5 trilyon dolar milli gelir... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, 2004 yılı sonu itibariyle Türkiye milli gelirinin 300 milyar dolar civarında olduğunu belirterek, ''2020 yılında milli gelirimiz 1.5 trilyon dolar olacaktır'' dedi. 
     Partisinin Afyonkarahisar İl Kadın Kolları birinci olağanüstü kongresinde konuşan Şener, Türkiye'nin büyük ülke olduğunu ve güçlü bir ekonomiye sahip olabilme potansiyeline sahip bulunduğunu söyledi. 
     Şener, şöyle dedi 
     ''2001 yılında 144 milyar dolarlık bir milli gelire sahip olan Türkiye, AK Parti'nin izlemiş olduğu istikrarlı politikalar sayesinde, 2004 yılı sonu itibariyle 300 milyar dolara yakın bir büyük milli ekonomiye sahip hale gelmiştir. Ama bu rakamlar bizi tatmin etmiyor. Büyük bir ülkeyiz, güçlü bir ülkeyiz, güçlü bir ekonomiye sahip olabilme potansiyeline sahibiz, bu potansiyeli ortaya çıkarmak zorundayız.'' Hedeflerinin trilyon dolarlarla telaffuz edilen bir milli gelire sahip olmak olduğunu kaydeden Şener, sözlerine şöyle devam etti 
     ''2020 yılında Türkiye'nin milli geliri 1 trilyon 139 milyar euro olacaktır. Yani 1.5 trilyon dolar civarında bir milli gelire ulaşacaktır. Bunun yolu halkı kandıran, popülist israfa dayalı, ekonomik rasyoliteye uymayan ekonomi politikaları değildir. Türkiye'nin bugünü, 70 milyon insanımızın bugününü ve yarınını da dikkate alarak, izlenen sağlıklı istikrara dayalı düşük enflasyon ve sürdürülebilir yüksek kalkınma hızıyla yoluna devam eden bir ekonomidir. Biz bunu inşa etmeye çalışıyoruz.'' Bir saati aşkın süre konuşan ve AK Parti hükümetinin yapmış olduğu icraatları anlatan Bakan Şener'e, TBMM Plan ve Bütçe Komisyon Başkanı ve Afyonkarahisar Milletvekili Sait Açba'dan ''bakanım sözünüzü bitirin'' notu ulaştı. Notu aynen okuyan Bakan Şener, salondakilerin kahkahalarına neden oldu. 
     Bakan Şener, daha sonra partisinden istifa eden Afyonkarahisar Milletvekili Reyhan Balandı'yla yaşadıkları sıkıntı nedeniyle istifa eden eski il başkanı Burhanettin Çoban ile kayıp trilyon davasından hüküm giyen eski merkez ilçe başkanı Halil Ürün'e, kadın kolları tarafından hazırlanan birer teşekkür belgesi takdim etti. 
     
</TEXT>
</DOC>
