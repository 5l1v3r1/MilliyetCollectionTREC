<DOC>
<DOCNO> 347443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun44.html </URL>
<DATE> 2005/05/31/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Kretschmer Türkiye, AB'deki karışıklığa önem vermemeli 
</HEADLINE>
<TEXT>

     AB Komisyonu'nun Türkiye Delegasyonu Başkanı Hans-Jörg Kretschmer, Türkiye'nin, Fransa'da yapılan referandumun ardından AB'de başlayan kargaşaya önem vermeyip, tüm dikkatini, birliği katılma yolundaki reformlarını uygulamaya yoğunlaştırması gerektiğini söyledi. 
     Kretschmer, Reuters'a verdiği demeçte, ''eğer Türkiye ev ödevini gereği gibi yaparsa o zaman Avrupa'dan kendisine karşı yönelen, yükümlülüklerini yerine getirip getiremeyeceğini sorgulayan eleştirileri de bertaraf etmiş olur'' dedi. 
     AB anayasasına Fransa tarafından ''hayır'' yanıtı verilmiş olsa bile, hatta Hollanda'dan da ''hayır'' yanıtı çıksa bile, Türkiye ile tam üyelik müzakerelerinin zamanında başlayacağına inancının sürdüğünü belirten Kretschmer, ''hatta yıl sonuna kadar 1 veya 2 konu başlığının müzakeresi de tamamlanmış olabilir'' diye konuştu. 
     Kretschmer, yeni ceza kanununun uygulanmasının ve gümrük birliğini 10 yeni AB ülkesine genişleten protokolün imzalanmasının, ''müzakerelerin zamanında başlaması için yeterli olacağını'' ifade etti. 
     Her şeye rağmen, ''Türkiye konusunda siyasal faktörlerin rol oynamaya başlayabileceği ihtimalini'' de dışlamamak gerektiğini vurgulayan Kretschmer, Haziran ortasında toplanacak AB zirvesinin konularından birinin Türkiye olacağını kaydetti. Kretschmer, şunları söyledi 
     ''Ama Türkiye ev ödevini tamamıyla yaparsa bu ülkenin üyeliğe kabul sürecini durduracak ciddi bir çaba ortaya çıkmaz. Birçok AB ülkesinde Türkiye'ye karşı kuşkulu bir kamuoyu gözlemliyoruz. Ama bunun üstesinden gelmenin en iyi yolu, Türkiye'nin, hukukun egemen olduğu, azınlıklara saygı gösterilen ve bunun benzeri özelliklere sahip bir Avrupa ülkesi haline gelmekte olduğunun gösterilmesidir.'' Kretschmer, müzakerelerin kaç yıl içerisinde tamamlanacağının, büyük ölçüde Ankara'nın ortaya koyacağı çabaya bağlı olacağını da kaydetti. 
     
</TEXT>
</DOC>
