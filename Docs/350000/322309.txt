<DOC>
<DOCNO> 322309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur50.html </URL>
<DATE> 2005/03/09/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Yargıtay'a nüfuz edildiği iddiaları soruşturuldu, işleme gerek görülmedi 
</HEADLINE>
<TEXT>

     Yargıtay Birinci Başkanlık Kurulu, ''Bank Expres davası ile ilgili Yargıtay'a nüfuz edildiği'' iddiaları üzerine başlatılan soruşturmada, Yargıtay 4. Hukuk Dairesi Başkanı ve üyeleri hakkında ''işlem yapılmasına yer olmadığına'' karar verdi. 
     Yargıtay Basın Bürosu'ndan yapılan açıklamada, geçtiğimiz günlerde basında yer alan ''Bank Expres davası ile ilgili Yargıtay'a nüfuz edildiğine'' ilişkin haberler üzerine ve Yargıtay'ın bu kabil hadiselere duyarlılığı nedeniyle, Yargıtay Birinci Başkanlık Kurulu'nun aynı gün özel gündemle toplandığı, anılan toplantıda ''soruşturma açılmasının'' karar altına alındığı anımsatıldı. 
     Yargıtay Birinci Başkanlık Kurulu'nun bugünkü toplantısında, yapılan ''inceleme ve değerlendirme'' sonucunda iddialarla ilgili olarak somut delil elde edilemediği kaydedilen açıklamada, Yargıtay 4. Hukuk Dairesi Başkanı ve üyeleri hakkında ''işlem yapılmasına yer olmadığına'' karar verildiği bildirildi. 
     
</TEXT>
</DOC>
