<DOC>
<DOCNO> 337973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/siyaset/siy08.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Flash TV'den gözaltına 
</HEADLINE>
<TEXT>


BURSA DHA 


Flash TV'de finali önceki gece yapılan "Kim Haklı "yı ikinci tamamlayan Kürd-Der ile Hak ve Özgürlükler Partisi kurucu üyesi Şahin Ayaz, programdaki konuşmalarında "ırk, din, mezhep ve bölge farklılığına dayanarak halkı birbirine karşı tahrik ettiği" iddiasıyla gözaltına alındı. 
Çekimleri Almira Otel'de yapılan ve son bölümü 5.5 saat süren programda konuşan Ayaz'ın Türk-Kürt ayrımı yaptığı değerlendirmesinde bulunan savcılık, ifadesinin alınmasını istedi. TCK'nın 312 1 ve 2. maddeleri uyarınca otelden ayrılırken gözaltına alınan Ayaz, adliyeye getirildi. Avukatının da eşlik ettiği Ayaz, savcıya ifade verdikten sonra serbest bırakıldı. Çıkışta soruları yanıtlayan Ayaz, "Demokrasi için bir bedel isteniyor. Bu bedeli ödemeye her zaman hazırım" dedi. Savcılık, program sunucularından Yılmaz Tunca'nın da ifadesini aldı. 



</TEXT>
</DOC>
