<DOC>
<DOCNO> 317169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sondun30.html </URL>
<DATE> 2005/02/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
KKTC cumhurbaşkanlığı seçim takvimi 24 Şubat'ta başlıyor 
</HEADLINE>
<TEXT>

     KKTC Yüksek Seçim Kururlu YSK Başkanı Taner Erginel, dün yapılan erken genel seçimin, Kıbrıs Türk halkının kültür düzeyini gösteren bir seçim olduğunu söyledi. 
     Düzenlediği basın toplantısında, Cumhuriyet Meclisi'nde 5 yıl boyunca görev yapmaya hak kazanan 50 milletvekilinin ismini açıklayan Erginel, kesin olmayan resmi sonuçlara göre, Cumhuriyet Meclisi'nde Cumhuriyetçi Türk Partisi-Birleşik Güçler'in CTP-BG 24, UBP'nin 19, DP'nin 6 ve BDH'nin 1 milletvekiliyle temsil edileceğini belirtti. 
     Seçim sonuçlarıyla ilgili olarak bugün saat 17.00'a kadar ilçe seçim kurullarına itiraz yapılabilecek. İlçe seçim kurullarının bu itirazlarla ilgili kararına karşı da Yüksek Seçim Kurulu'na itiraz yapma imkanı var. 
     Bu sürecin tamamlanmasıyla seçim sonuçları kesinleşecek ve Resmi Gazete'de yayımlanacak. Anayasa gereği, sonuçların yayımlanmasından 10 gün sonra Cumhuriyet Meclisi çağrısız toplanacak ve milletvekilleri ant içerek göreve başlayacak. 
     YSK Başkanı Erginel, seçim sistemine göre ve geçmiş uygulamalar da dikkate alındığında, sonuçların değişme olasılığının hemen hemen olmadığını belirterek, ''Son derece az bir olasılık bulunduğunu söyleyebiliriz'' dedi. 
     
     ''KIVANÇ VERİCİ'' 
     Seçimin çok olgun, anlayışlı geçtiğini, Kıbrıs Türk halkının kültür düzeyini kanıtlayan bir seçim olduğunu ifade eden Erginel, ''En gelişmiş ülkeler bile, bu kadar demokratik bir seçimi gerçekleştiremiyor. Partilerimizin ve tüm halkımızın bundan kıvanç duyması gerekir'' diye konuştu. 
     Erginel, tüm partileri ve büyük başarı gösteren CTP'yi öncelikle kutladığını belirterek, statülerini koruyan partileri ve diğer partileri de bu sonucu olgunlukla karşıladıkları için kutladı. 
     
     GİRNE'DEKİ DEĞİŞİKLİK 
     Taner Erginel, Girne ilçesindeki sonuçların değişmesiyle ilgili soruyu yanıtlarken, sandık başkanlarının birkaç sandıkta oyları yanlış saydığını, olayın bundan kaynaklandığını söyledi. 
     İtiraz yapılmazsa açıkladığı sonuçların kesin sonuçlar olduğunu kaydeden Erginel, itiraz süreci konusunda şöyle konuştu 
     ''İtiraz olması da son derece zor. Çünkü anında itiraz edilmesi gerekiyordu. Biz, tüm partilere sandık kurullarında gözlemci olarak en deneyimli kişileri görevlendirmelerini söyledik. Anında itirazlarını yapmaları ve zapta geçirmeleri lazım. O itirazların reddedilmesi halinde, bugün saat 17.00'a kadar ilçe seçim kurullarına başvurmaları gerekir. İlçe seçim kurullarının reddetmesi halinde ise Yüksek Seçim Kurulu'na başvurabilirler. YSK toplantı halindedir ve derhal karar verecektir. Ancak sonucun değişme olasılığı hemen hemen hiç yoktur veya çok azdır. Çünkü bizim seçim sistemimizde, seçimleri denetleme görevi büyük ölçüde partilere verilmektedir. Partilerin o anda denetleyerek itirazlarını yapmaları gerekir. Zaman geçtikten sonra 'acaba böyle miydi, öyle miydi', belki de bir hata olabilir ama hatanın kaynağı kendilerinin zamanında denetlememesidir.'' 
     
     CUMHURBAŞKANLIĞI SEÇİM TAKVİMİ 
     17 Nisan'da yapılacak Cumhurbaşkanlığı seçimiyle ilgili seçim döneminin ve seçim yasaklarının 24 Şubat'ta başlayacağını da açıklayan Erginel, seçim takvimini birkaç gün içinde duyuracaklarını ve adayların 12 Mart'ta kesinleşmiş olacağını tahmin ettiğini söyledi. 
     
</TEXT>
</DOC>
