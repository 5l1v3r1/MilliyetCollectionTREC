<DOC>
<DOCNO> 316953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/soneko07.html </URL>
<DATE> 2005/02/20/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Telekom, Koç Topluluğu'nun en büyük iştiraki olabilir... 
</HEADLINE>
<TEXT>

     Koç Bilgi Grubu Telekomünikasyon Direktörü Murad Ardaç, Telekom özelleştirmesinin mobil ve sabit hizmetlerde büyük bir oyuncu olma olanağı sağladığını belirterek, "Telekom, 4 milyar doları aşan cirosuyla Koç Topluluğu'nun en büyük iştiraki olabilir" dedi. 
     Ardaç, Koç Topluluğu'nun yayın organı olan "Bizden Haberler"de yer alan açıklamasında, Koç Topluluğu'nun gerek Koç.net şirketiyle sabit hizmetler ve altyapı hizmetleri konusunda, gerek Türk Telekom'un özelleştirilmesi ihalesinde başarılı olarak, gerekse mobil sektörde karşısına çıkan satın alma fırsatlarını değerlendirerek önemli bir oyuncu olma olanağına sahip olduğunu kaydetti. Ardaç, "Telekom özelleştirmesi hem Türk Telekom çoğunluk ortaklığını getirmesi, hem de Avea'nın yüzde 40 eşit söz sahibi olan ortaklığını getirmesi açısından, mobil ve sabit hizmetlerde büyük bir oyuncu olma olanağını sağlıyor" diye konuştu. 
     
     "KOÇ'UN EN BÜYÜK İŞTİRAKİ OLABİLİR" 
     Piyasa rekabete açılsa da sektördeki rakip oyuncuların "yeni işletmeciler" olarak tanımlanabileceğini kaydeden Ardaç, bu oyuncuların henüz varlıklarını yeterince gösteremediklerini savundu. Ardaç, şöyle devam etti 
     "Diğer yandan Türk Telekom'u ciro, karlılık, personel sayısı açısından değerlendirdiğimizde örneğin 4 milyar doları aşan cirosuyla Koç Topluluğu'nun en büyük iştiraki olabilir. Hatta personel sayısı açısından 55 bin gibi bir sayıyla şu andaki Koç Topluluğu'nun personel sayısına eşit durumdaki bir şirketten bahsediyoruz. Sonuçta Koç Topluluğu'na katacağı şirket değeriyle, ciro ve karlılık ile Koç Topluluğu'ndaki birçok dengeleri değiştirmeye aday bir girişimden bahsediyoruz." 
     
     "KOÇ-SABANCI ORTAKLIĞI ÇOK YARARLI" 
     Ardaç, Telekom ihalesine Koç Holding ile Sabancı Holding'in ortak gireceğini anımsatarak, iki grubun birbirleriyle pek çok alanda rakip durumda olduklarını söyledi. Geçmişte bazı konularda işbirliği yapmak için girişimlerin olduğunu, ancak bunların hiçbirinden olumlu sonuç çıkmadığını anımsatan Ardaç, "Bu haliyle baktığımız zaman Koç ve Sabancı'nın bir araya gelmesi oldukça şaşırtıcı bir durum olarak değerlendirilebilir" dedi. 
     Telekom'un özelleştirilmesi ve daha genel anlamda Türk telekomünikasyon sektöründe var olmak söz konusu olduğu zaman sektörün iki topluluk için de yeni bir sektör olduğunu kaydeden Ardaç, gündemdeki fırsatların çok ciddi boyutlarda olduğunu belirlemenin mümkün olduğunu bildirdi. Ardaç, şöyle devam etti 
     "Bu durumda bu fırsatları birbirine rakip olarak takip etmektense paylaşmak daha cazip görünüyor. Kaldı ki Türk Telekom özelleştirmesi neredeyse içinde vatani görev barındıran bir olay. Türkiye'nin temel taşlarından birini, belkemiğini oluşturan bir şirketten bahsediyoruz. Bu şirketin, topluma hizmet verme misyonunu da üstlenecek girişimciler tarafından yönetilmesinde büyük fayda var. O açıdan da Koç ve Sabancı Toplulukları bu yola beraber baş koymuş durumdalar. Bunun ülke açısından da çok yararlı bir işbirliği olduğunu düşünüyoruz." 

ANKA 
     
</TEXT>
</DOC>
