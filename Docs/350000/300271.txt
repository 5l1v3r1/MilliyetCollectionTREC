<DOC>
<DOCNO> 300271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonspo02.html </URL>
<DATE> 2004/12/23/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Ataman "Savunmamızla maçı kazanmasını bildik" 
</HEADLINE>
<TEXT>

     Basketbolda, ULEB Avrupa Ligi C Grubu'nda Almanya'nın Opel Skyliners takımını yenen Ülkerspor'un antrenörü Ergin Ataman, rakipleri karşısında iyi savunma yaparak kazandıklarını söyledi. 
     Maç sonrası düzenlenen basın toplantısında konuşan Ataman, kendileri açısından önemli bir galibiyet aldıklarını vurgulayarak, ''Rakibimiz grubun zayıf ekiplerinden biri olarak gösteriliyor. Ama Murat Didin bu takıma çok katkı sağlıyor. İyi savunma sayesinde maçın kontrolünü elimizde tuttuk. Kazandığımız için mutluyum'' dedi. 
     Ataman, yabancı oyuncuların performansıyla ilgili bir soruyu ise şöyle yanıtladı 
     ''Bazı yabancı oyuncularımızın, özellikle de kadromuza sonradan dahil ettiğimiz Jackson'ın uyum sorunu var. Zor maçlar sürüyor. Glover zaman zaman istikrarsız oynuyor. Bugün de kötü başladı, iyi bitirdi. Yabancı oyuncuların performansını yeterli görmezsek, dörtlü final öncesi bunu değerlendiririz.'' Opel Skyliners Antrenörü Murat Didin de Ülkerspor karşısında son dakikalarda farkı 7 sayıya indirdiklerini, ancak rakiplerinin dış şutlardaki başarısıyla farkın açıldığını ve karşılaşmayı kaybettiklerini söyledi. 
     Sakat oyuncularının bulunmasının kendilerini zorladığını, yine de Avrupa Ligi'nde üst tura çıkma mücadelesini sürdüreceklerini ifade eden Didin, Abdi İpekçi Spor Salonu'nda Türk taraftarlara karşı oynamaktan mutluluk duyduğunu kaydetti. 
     Didin, ''Efes Pilsen ve Ülkerspor da aldıkları galibiyetlerle üst turu hemen hemen garantilediler. Her iki ekibe de sonraki turda başarılar diliyorum'' diye konuştu. 
     Opel Skyliners forması altında Ülkerspor'a karşı 2.5 dakika forma giyen Türk oyuncu Hasan da bu maçta fazla oynama şansı bulamadığını, ama bundan sonraki maçlarda daha fazla oynamayı umduğunu söyledi. 
     
</TEXT>
</DOC>
