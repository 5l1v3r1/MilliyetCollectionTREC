<DOC>
<DOCNO> 307628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonyas14.html </URL>
<DATE> 2005/01/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Anne adaylarına Aspirin uyarısı 
</HEADLINE>
<TEXT>

     Rıza GERENİZ DHA 

      SELÇUK Üniversitesi Meram Tıp Fakültesi öğretim üyelerinden Doç. Dr. Ahmet Kağan Karabulut, hamileliğin ilk 3 ayında ağrı kesici olarak Aspirin kullanan anne adaylarının bebeklerine kalıcı zararlar verebileceği uyarısında bulundu. 
     Konya'daki Türkiye'nin ilk ve tek embriyo kültür laboratuvarının sorumlusu olan Doç. Dr. Ahmet Kağan Karabulut, embriyo kültürleri üzerine doktorasını tamamladığı İngiltere'nin Nottingham Üniversitesi'nde yaptığı araştırma, Aspirin'in doğacak bebekler üzerinde oluşturabileceği tehlikeyi gözler önüne serdi. Fare embriyoları üzerinde yapılan deneylerle Aspirin'in hamileliğin ilk 3 ayında sık alındığı taktirde bebeklerde sakat doğumlara yol açtığını kaydeden Doç. Dr. Karabulut, doğumdan sonra çocuklarda öğrenme geriliğinin görülebileğini ve vücudun daha yavaş gelişeceğini belirtti. 
     Aspirin'in Asetilsalistik Asit'den yapıldığını ve bu maddenin cenine zarar verdiğini söyleyen Doç, Dr. Karabulut, şöyle dedi 
     "Aspirin günümüzde de ağrıkesici olarak yaygın olarak kullanılıyor. Özellikle az gelişmiş, gelişmekte olan ülkelerde ve kırsal kesimlerde hamile kadınlar tarafından da sıklıkla kullanılıyor. Aspirin içerdiği asit nedeniyle bebeklere zarar veren bir ilaç. Fare embriyoları üzerinde yapılan deneyler sonucu beyinde ve vücutta kalıcı hasarlar veriyor. Anne adaylarının ağrı kesici olarak aspirin yerine paraseamol ağrı kesici ilaç kullanmasını öneriyoruz.'' Hamileliğin ilk 3 ayında ağrı kesici olarak sıkça Aspirin kullanan annelerde sakat doğumlar görülebildiğini kaydeden Doç. Dr. Karabulut, şunları söyledi 
     "Aspirin cenin üzerinde birçok hasara yol açıyor. Beyinin gelişim sürecinde fonksiyonlarını azaltıyor. Ceninde kanamalara neden oluyor. Omurgada bozukluklara yol açıyor. Öte yandan kol ve bacak gelişimini olumsuz etkilerken, ileriki dönemlerde öğrenme güçlüğüde gözlenebiliyor. Anne adaylarını aspirin kullanmamaları konusunda uyarıyorum.'' 
     
</TEXT>
</DOC>
