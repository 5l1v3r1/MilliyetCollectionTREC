<DOC>
<DOCNO> 333758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur07.html </URL>
<DATE> 2005/04/15/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Esenler'de hırsızlık zanlısı polisi vurdu 
</HEADLINE>
<TEXT>

     Esenler'de otomobil hırsızı oldukları öne sürülen 2 kişiden 1'i, kendisini yakalayan polis memurunu tabancayla bacağından vurarak kaçtı. 
     AA muhabirinin aldığı bilgiye göre, Fatih Mahallesi 38. Sokak'ta devriye görevi yapan polis ekipleri, çalıntı olduğu belirtilen bir otomobildeki H.S ve M.G'yi yakalamak istedi. 
     Araçtan inerek yaya olarak kaçmak isteyen bu kişilerden H.S, Esenler İlçe Emniyet Müdürlüğü Asayiş Büro Amirliği'nde görevli polis memuru Hasan Salim 39 tarafından yakalandı. 
     Bu sırada H.S, kendisini etkisiz hale getirmeye çalışan polis memuru Salim'i tabancayla bacağından vurarak kaçtı. 
     M.G ise diğer polislerce yakalanarak polis merkezine götürüldü. 
     Olay sonrası Vakıf Gureba Eğitim Hastanesi'ne kaldırılan polis memuru Hasan Salim, buradaki ilk müdahale sonrası İstanbul Üniversitesi İstanbul Tıp Fakültesi Hastanesi'ne sevk edildi. 
     Bacağının kırıldığı belirtilen polis memurunun genel sağlık durumunun iyi olduğu bildirildi. 
     Polis, olayın ardından kaçan H.S'nin yakalanması için çalışma başlattı. 

     
</TEXT>
</DOC>
