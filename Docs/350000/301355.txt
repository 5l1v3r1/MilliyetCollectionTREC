<DOC>
<DOCNO> 301355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sontur03.html </URL>
<DATE> 2004/12/27/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Uzmanlara göre, Türkiye'yi tetiklemez 
</HEADLINE>
<TEXT>

     SERHAT OĞUZ İstanbul 

DEV depremi yorumlayan Türk uzmanlar, depremin Türkiye'deki fayları tetiklemesinin söz konusu olmadığını söyledi. Uzman görüşleri şöyle 
     Prof. Dr. Ahmet Ercan Burada boşalan enerji yaklaşık 150 ile 175 atom bombasına denk. Bütün dünya bir hafta - 10 gün sallanacak. Depreme duyarlılığı artmış bölgelerde yeni deprem boşalmaları olabilir. Önceki gün dolunay oldu. Dolunay zamanlarında ve ilk ay zamanlarında yani, ayın hiç görünmediği veya tabak gibi göründüğü zamanlarda dünyadaki deprem sayısı beş kat artar. Bu bir gözlemdir. 
     Prof. Dr. Naci Görür Depremin büyüklüğü ürkütücü boyutta, bu tarihi bir deprem. Ancak buna rağmen, bu sarsıntı Türkiye'yi etkilemez. O bölge, Türkiye'nin etki alanının çok uzağında kalıyor. 
     Prof. Dr. Şükrü Ersoy Bilimsel olarak bile şaşırtıcı ve korkutucu, büyük bir deprem. Dünyada bu büyüklükte bir depremin meydana gelme sıklığı ortalama 50 yıldır. Marmara'da olsaydı herhalde ölü sayısı 1 milyonu geçerdi. 
     Prof. Dr. Ahmet Mete Işıkara Depremin Türkiye ile bir ilgisi yok. Farklı bir tektonik rejimde meydana geldi. Marmara kapalı bir alan. Tsunami açık denizlerde olur. Marmara'da en fazla 2 - 3 metre dalga bekliyorum. 
     Doç. Dr. Oğuz Gündoğdu Düşey atımla meydana gelmiş. Yani bir yer bloku, diğer yer blokunun üzerine çıkmış. Tsunamiler de bu yüzden oluşmuş. 
     Kandilli Rasathanesi Güney Asya'da meydana gelen 9 büyüklüğündeki depremin Türkiye'de yaşanması söz konusu değil. Bu tür büyük faylanmalar özellikle dalma - batma zonlarında meydana gelmektedir. Bu depremler genellikle okyanus tabanlarında, ana levhaların sınırlarında, dalma-batma zonları boyunca nadir olarak oluşurlar. Ülkemizdeki fay zonları ile bire bir ilişkileri yoktur. 

     
</TEXT>
</DOC>
