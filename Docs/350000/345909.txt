<DOC>
<DOCNO> 345909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/spor/spo0.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'la devamın da şartları var 
</HEADLINE>
<TEXT>


Mehmet Y. Yılmaz 


Fenerbahçe'nin sezonu şampiyon olarak bitireceğini, bitirmesi gerektiğini futboldan biraz anlayanlar daha ligin altıncı haftasında çözmüş olmalılar. 
Nitekim, futbolun sürprizlere çok açık doğasına rağmen, Fenerbahçe ligi önde tamamlamayı başardı. 
Ligin en çok gol atan, en çok şut çeken, en çok gol pozisyonu üreten ve en az gol yiyerek, en az gol pozisyonu veren takımının şampiyon olmasında zaten şaşılacak bir yön yok. 
Fenerbahçeliler, bu sezonu da geçen sezon olduğu gibi "Daum tartışmalarıyla" geçirdiler. 
Bu yazıyı yazdığım sırada yurt dışındaydım ve kulislerde neler olup bittiğini bilmiyordum, ancak haberlerden anladığım kadarıyla Aziz Yıldırım, Daum ile iki yıllık anlaşma daha yapacak.. 
Bu kararın birçok Fenerbahçeli taraftarı sinirlendireceğini biliyorum.. 
Ancak şöyle düşünmenin daha doğru olduğuna inanıyorum 
Fenerbahçe, 30 yıl sonra ikinci kez üst üste şampiyonluk sevincini yaşadı. Şimdi soru şu Bu sevinç burada kalacak mı, yoksa Galatasaray'ın dört sezon üst üste şampiyon olma rekoru kırılacak mı 
Fenerbahçe'nin öncelikli hedefinin bu olması gerektiğine inanıyorum. 

Yeni hoca yeni sorun 
Fenerbahçe tarihi, sık değiştirilen hocaların tarihi de aynı zamanda. Türkiye Ligi'nin en çok şampiyon olan kulübünün iki kez üstüste şampiyonluğu bu kadar az görmüş olmasının nedeni nedir sizce 
Yeni hoca, yeni sorunlar demektir herşeyden önce.. Yeni takım, yeni sistem... Fenerbahçe'ye gelecek teknik direktör Türkiye'yi ve kulübü tanıyana kadar başına neler gelir, bunu da biliyoruz Hiddink, Osieck, Löw ve daha niceleri... 
Bu nedenle Daum ile devam etme kararında bir yanlışlık görmüyorum.. 
Daum'u zaman zaman eleştirenler arasında ben de vardım. Eleştirilerimin temelini, elindeki oyuncu yapısına göre bir sistem ve oyun kadrosu kuramamış olması oluşturuyordu. 
Şimdi Daum iki sene daha kalacağına göre artık görev yönetime düşüyor Daum'un kafasındaki sistemi oynayabilecek oyuncuları transfer etmek, bu sisteme uymayan oyuncuları ne kadar iyi çocuklar olurlarsa olsunlar takımdan göndermek 
Hem bunu yapmamak, hem de Daum'un kalmasında ısrar etmek sanıyorum iyi bir yöneticinin en son yapacağı şey olmalı.. 
Daum'un kalmasını istediğinize göre onun istediği tipte oyuncuları takıma almalısınız. 

Ya eldeki kadro 
Orta sahayı iki kişiyle bazen bir kişiyle tutacak kadar güçlü oyuncular.. İleri gittiği zaman, geri dönmekte zorlanmayan oyuncular. Topla buluştuğunda ne yapacağını bilen, topu ilerideki çoğu zaman tek forvete doğru dürüst atabilen oyuncular. Orta sahayla birlikte ileri çıkan, ama gerektiğinde hızla geri dönebilen defans oyuncuları... Oyunun her iki yönünü de oynamaya yatkın, ve buna istekli oyuncular. 
Daum "kadrom yetersiz" derken bunları kastediyor olmalı. 
Bir de şu var Fenerbahçe'nin bugünkü kadrosu, Türkiye'nin en çok gelecek vaat eden oyuncularından oluşuyor. Fenerbahçe yöneticileri, bu kadroyu bir araya toplamak için sarfettikleri emeği gözden çıkarmaya hazırlar mı 

Bu sezonda akılda neler kalacak 

Bu sezonun en çok hatırlanacak tarafı sanırım Galatasaray'ın yüzüncü yılında şampiyonluğa ulaşamaması olacak. Ve "5 - 1"lik kupa finali... Beşiktaş'ın "3 - 4"lük Saracoğlu galibiyeti de uzun yıllar akıllarda kalacak. Saha içinde futbolcusunu döven, yardımcısını pataklayan hocalar. Fenerbahçe'nin 16. kez şampiyon oluşu ve dördüncü yıldız için rakiplerinden bir adım öne çıkışı.. 
Bu sezon bunlarla hatırlanacak 


</TEXT>
</DOC>
