<DOC>
<DOCNO> 340562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonyas03.html </URL>
<DATE> 2005/05/07/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bahar, sınav kaygısını artırıyor... 
</HEADLINE>
<TEXT>

     Bahar aylarının, sınav arifesi nedeniyle mevsimin tadını çıkaramayan OKS ve ÖSS adaylarının sınav kaygılarını tetiklediği bildirildi. 
     Çukurova Üniversitesi Eğitim Fakültesi Öğretim Üyesi Prof. Dr. 
     Adil Türkoğlu, AA muhabirine yaptığı açıklamada, baharın güzelliğine kapılan çocuk ve gençlerin derslerden uzaklaştığını, bunun da aileler tarafından anlayışla karşılanması gerektiğini belirterek, şunları söyledi 
     "Dışarıda doğa canlanırken odasına kapanıp ders çalışmak zorunda olan çocuk ve gençlerin ruh halini bir düşünün. Dışarı çıkmak için can atan bu çocuğun baharla birlikte sınav kaygısının da yoğunlaştığı dikkate alınmalı, onlara anlayışla yaklaşılmalıdır. Doğanın güzelliğine kapılan, ancak bundan yeterince faydalanamayan çocuğun stresi ve sınav kaygısı tetikleniyor." Türkoğlu, baharla canlanan doğanın çocukları kendine çektiğini, bu arada yaklaşan sınavların ikilem doğurarak panik ortamı yarattığını vurgulayarak, şunları kaydetti 
     "ÖSS ve OKS’ye hazırlanan öğrenciler, zihinlerini dinlendirmek için haftada yarım gün veya günde bir saat çalışmasına ara vererek yürüyüş yapabilir, kırlara, pikniğe gidebilir, yalınayak yere basarak enerjisini harcayabilir, gökyüzüne bakıp şarkı söyleyebilirler. Ailece yorucu olmayan yürüyüşler de yapılabilir. Ailelerin, baharla birlikte içi adeta kıpır kıpır olan öğrenciye karşı otur dersine çalış diye baskı kurması, zaten var olan sınav kaygısını depresyona dönüştürür." Türkoğlu, bahar rehaveti ve sınav kaygısını bir arada yaşayan çocukları depresyondan uzak tutmak için evde anne ve babaların tartışmaması, huzur ortamının sağlanması gerektiğini vurguladı. 
     
</TEXT>
</DOC>
