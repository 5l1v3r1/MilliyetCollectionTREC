<DOC>
<DOCNO> 332009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sontur06.html </URL>
<DATE> 2005/04/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Boşandığı eşiyle ilişkisi olduğunu öne sürdüğü bakkalı öldürdü 
</HEADLINE>
<TEXT>

     Zafer SAMANCI DHA 

      KONYA'da adam öldürmek suçundan girdiği cezaevinden 2 yıl önce afla salıverilen 41 yaşındaki Oktay B., boşandığı eşi Emine B. ile ilişki kurduğunu öne sürdüğü oturduğu mahallenin bakkalı 39 yaşındaki Mehmet Yağcı'yı pompalı tüfekle sokak ortasında karnından vurarak öldürdü. Oktay B. ile 17 yaşındaki oğlu B.B. ve cezaevinden arkadaşı Kenan Duman gözaltına alındı. 
     Olay, dün gece saat 20.30 sıralarında Meram İlçesi, Furkan Dede Mahallesi, Larende Caddesi'nde meydana geldi. Dükkanını kapatan bakkal Mehmet Yağcı, kaldırımda 15 metre yürüdükten sonra köşeyi döner dönmez pompalı tüfekle karnından vuruldu. 
     Kanlar içinde yere yığılan Yağcı, çevreden yetişenler tarafından kaldırıldığı Özel Akademi Hastanesi'nde yaşamını yitirdi. Görgü tanıklarının ifadalerini alan polis, Yağcı'nın aynı mahallede oturan ve 2 yıl önce cezaevinden afla salıverilen 1993 yılında 2 kişiyi öldürmek suçundan 34 yıla hükümlü Oktay B. tarafından bir süredir ölümle tehdit edildiği bilgisine ulaştı. 
     Kısa süre sonra Oktay B. cezaevinden arkadaşı Kenan Duman'ın evinde oğlu B.B. ile birlikte yakalandı. Gözaltına alınan Oktay B. önce cinayetle ilgisinin olmadığını söyledi ancak daha sonra suçunu itiraf etti. Suç aleti dipçikli pompalı tüfek de elde edildi. Cezaevindeyken boşandığı eşi Emine B.'yle bakkal Mehmet Yağcı'nın ilişkiye girdiğini öğrendiğinde çılgına döndüğünü söyleyen Oktay B. verdiği ifadede, "Boşanmış olsam da o benim karımdı. Nasıl benim karımla ilişkiye girer. Bnu içime sindiremedim'' dedi. 
     Doktor kontrolünü götürülürken görüntü almaya çalışan basın mensuplarına saldıran ve hastanenin kapılarını tekmeleyen Oktay B., "Ben haklarımı biliyorum. Benim fotoğrafımı çektiremezsiniz. Ben henüz zanlı durumundayım'' diye bağırdı. 
     Güçlükle sakinleştirilen Oktay B. ile olay sırasında yanında olduğu anlaşılan oğlu B.B. ile evinde yakalandığı Kenan Duman hakkındaki yasal işlemler tamamlanarak adliyeye sevk edidi. 
     
</TEXT>
</DOC>
