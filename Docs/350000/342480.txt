<DOC>
<DOCNO> 342480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sondun04.html </URL>
<DATE> 2005/05/14/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
El Kaide'nin önemli isimlerinden Yemeni'nin öldürüldüğü iddiası... 
</HEADLINE>
<TEXT>

     Amerikan ABC televizyonu, terör örgütü El Kaide'nin önemli isimlerinden Haytam El Yemeni'nin Pakistan-Afganistan sınırı yakınlarında öldürüldüğünü ileri sürdü. 
     Haberini istihbarat yetkililerine dayandıran televizyon, Amerikan Merkezi Haberalma Teşkilatı'na CIA ait insansız avcı uçağının hafta başında füzeyle El Yemeni'yi vurduğunu duyurdu. 
     ABC, Amerikalı görevlilerin, El Kaide'nin lideri Usame Bin Ladin'e götüreceği umuduyla zaman zaman El Yemeni'yi takip ettiklerini bildirdi. Televizyon, El Yemeni'nin saklanma riski nedeniyle Amerikalı görevlilerce vurulduğunu kaydetti. 
     CIA, haberle ilgili açıklamada bulunmadı. Hellfire füzeleriyle donatılmış Amerikan insansız avcı uçakları, gözetim ve keşif için alçak irtifadan uçabiliyor. 
     El Kaide'nin üç numaralı adamı Farrac El Libbi ise ay başında Pakistan'ın kuzeybatısında düzenlenen bir operasyon sırasında ele geçirilmişti. 
     
     PAKİSTAN’DAN YALANLAMA 

     Pakistan, Amerikan ABC televizyonunun, "terör örgütü El Kaide’nin önde gelen isimlerinden Haytam El Yemeni’nin Pakistan’da Afganistan sınırı yakınlarında Amerikan Merkezi Haberalma Teşkilatı’nın CIA bir insansız uçağıyla düzenlenen füze saldırısıyla öldürüldüğü" şeklindeki haberini yalanladı. 
     Pakistan İçişleri Bakanı Şeyh Raşid, Pakistan’da böyle bir olay olmadığını ifade ederek, "Eğer Afganistan’da bu yönde bir olay olduysa biz bilmiyoruz" dedi. 
     Afganistan’daki bir Amerikalı sözcü de, ABC’nin haberini doğrulayacak bir bilgiye sahip olmadığını söyledi. 
     Haberini istihbarat yetkililerine dayandıran televizyon, CIA’ye ait insansız avcı uçağının hafta başında füzeyle El Yemeni’yi vurduğunu duyurmuştu. 
     ABC televizyonu da CIA’nin haberi doğrulamayı ya da yalanlamayı reddettiğini kaydetti. 
     Televizyonun haberinde, CIA’nin dünyanın her yerinde önde gelen bir El Kaide unsuruna ateş açma yetkisi bulunduğunu, ancak bu olayda Pakistan’ın harekatı onaylayıp onaylamadığının belli olmadığı belirtildi. 
     
</TEXT>
</DOC>
