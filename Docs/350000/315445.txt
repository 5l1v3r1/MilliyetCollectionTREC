<DOC>
<DOCNO> 315445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonsiy24.html </URL>
<DATE> 2005/02/15/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
'İncirlik üssü kimin ' tartışması 
</HEADLINE>
<TEXT>

     
     Kemal Yurteri CNN TÜRK Ankara 
     
İncirlik üssünde Irak operasyonu kapsamında ABD'nin yaptığı iddia edilen düzenlemelerin ardından tartışmalar sürüyor. Türkiye, İncirlik'in ABD üssü olmadığını belirterek 'ABD ordusunun üssü operasyonel amaçlı kullanamayacağını' vurguluyor. 
     ABD ordusuna ait internet sitesine göre ise, üssün operasyonel görevi var. 
     Sitede üssün görevi, 'güney bölgesi operasyonları ve acil müdahalelere hazır olmak' olarak ifade edilirken üs'te 'savaş sırasında İncirlik halkını savunacak kadar' silah olduğu da belirtiliyor. 
     ABD, Irak operasyonu sırasında operasyonel amaçlı kullanamadığı İncirlik üssünü şimdi lojistik merkez olarak kullanmak istiyor. Türkiye, ABD ordusunun bu isteğine henüz yanıt vermedi ancak İncirlik üssü, nükleer silahlara sahip olduğuna ilişkin iddialarla gündemde olmaya devam ediyor. 
     
     İncirlik üssü çok yönlü kullanıma hazır 
     ABD ordusunun uzun yıllardır kullandığı üsse ilişkin ortaya yeni çıkan bilgiler, İncirlik'in çok yönlü kullanıma hazır olduğunu gösteriyor. ABD ordusuna ait internet sitesi üssün önemi ve sahip olduğu yetenekleri gözler önüne serdi. Uzun süredir dışardan girişlere kapalı olan İncirlik'in iç haberleşme amaçlı sitesinde üssün ismi, '39'uncu hava üs grup komutanlığı' olarak yer alıyor. 
     Bin 400 ABD'li görevlinin yer aldığı üssün görevi, internet sitesinde '39'uncu hava üs komutanlığı, ABD ve NATO için gerektiğinde hava üssünü güney bölgesinde operasyonlara ve acil müdahalelere hazırlayarak, hava kuvvetine entegre edilmiş projeleri hayata geçirmek için kullanılmaktadır' şeklinde ifade ediliyor. 
     
     Üssün özellikleri 
     Sadece askeri haberleşme için kullanılan sitede, İncirlik üssünün ABD ordusu için ne ifade ettiği de belirtiliyor. Üssün özellikleri de şöyle sıralanıyor 
     Eğitim programlarında, bölgesel tatbikatlarda, gerçek operasyonlara destek vermek amacıyla İncirlik çok iyi bir eğitim olanağı sağlamaktadır Eğitim olanaklarını bölgenin uygun hava koşulları, seyrek yerleşim alanı ve yoğun olmayan hava sahası tamamlar Pilotlar, yerden havaya, havadan yere uçuşlar, alçak irtifa operasyonlarına eğitim fırsatı bulurlar 
     
     Üssün görevlerinden biri de silah depolamak 
     ABD ordusunun internet sitesinde, üssün görevleri arasında patlayıcı ve silahları depolamanın da bulunduğu belirtiliyor. Acil harekat durumunda İncirlik halkının savaş durumunda hayatlarını sürdürmelerini sağlamak için gerekli silahların, mühimmatların bakımı ve depolanması görevinin de yerine getirildiği belirtiliyor. 
     Üssün, önemli iletişim yapısına sahip olduğuna da dikkat çekilen sitede, "Irak operasyonu gibi önemli görevleri üstlenen Merkezi Kuvvetler Karargahı ile iletişimi İncirlik üssü sağlamaktadır" deniliyor. 
     
</TEXT>
</DOC>
