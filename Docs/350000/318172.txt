<DOC>
<DOCNO> 318172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun34.html </URL>
<DATE> 2005/02/24/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Suriye, Lübnan'daki tüm askeri gücünü Bekaa'da toplayacak 
</HEADLINE>
<TEXT>

     Suriye, Lübnan'daki tüm askeri gücünü, birkaç saat içinde, bu ülkedeki Bekaa Vadisi'ne konuşlandırmaya başlayacak. 
     Lübnan Savunma Bakanı Abdülrahim Murad, Suriye'nin askerlerini önümüzdeki birkaç saat içinde Lübnan'daki Bekaa Vadisi'ne çekmeye başlayacağını belirtti. 
     Murad, ''Lübnanlı ve Suriyeli yetkililer biraraya geldiler ve Lübnan'daki Suriye güçlerinin altıncı kez yeniden konuşlanmasına karar verdiler. Yeniden konuşlanma işlemine önümüzdeki saatlerde başlanmasını kararlaştırdılar. Bu işlemden sonra tüm Suriye güçleri Bekaa'da toplanmış olacak'' diye konuştu. 
     Suriye, bugün Lübnan'daki 14 bin askerini yeniden konuşlandıracağını bildirmişti. 
     Lübnan'daki 1975-1990 iç savaşını sona erdiren 1989 Taif anlaşması, Suriye'nin bu ülkedeki birliklerinin yeniden konuşlanmasını öngörüyor. Bu anlaşma uyarınca, Suriye ve Lübnan'ın birliklerin çekilmesi için bir takvim üzerinde anlaşmaları gerekiyor. 
     
</TEXT>
</DOC>
