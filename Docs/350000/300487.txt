<DOC>
<DOCNO> 300487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun21.html </URL>
<DATE> 2004/12/24/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
2004'te Türkiye-Fransa ilişkilerine gölge düştü... 
</HEADLINE>
<TEXT>

     Rahmi Gündüz bildiriyor 

Fransa'da siyasi partilerin önemli bir bölümünün ve kamuoyunun, Türkiye'nin AB üyeliğine karşı tutumu, ikili ilişkilere 2004 yılında ciddi biçimde gölge düşürdü. 
     AB'nin Brüksel zirvesinde Türkiye ile tam üyelik müzakerelerine ilişkin vereceği karar, 2004 yılı boyunca basın yayın kuruluşlarında yoğun biçimde tartışıldı. 
     Hükümet, siyasi parti temsilcilerden gelen yoğun baskı üzerine, ekim ayında meclis genel kurulunda Türkiye'nin AB üyeliği konusunda özel bir oturum düzenledi. 
     Gerek sağ, gerek sol partiler, meclisteki bu tartışma sonunda oylama yapılmasını istediler, ancak hükümet, 5. Cumhuriyet Anayasası'nın cumhurbaşkanına dış politika konularında karar verme yetkisi verdiği gerekçesiyle bu talebe şiddetle karşı çıktı. 
     
     CHIRAC YALNIZ KALDI 
     Cumhurbaşkanı Jacques Chirac'ın kendi kurduğu iktidardaki Halk Hareketi Birliği UMP Başkanlık Divanı'nın Mayıs ayında aldığı kararla müzakerelerin başlamasına karşı çıkması, Ankara ve Paris arasındaki ilişkilerde ciddi soruna yol açtı. 
     UMP ile birlikte sağdaki diğer parti Fransa Demokrasi Birliği UDF , Türkiye'ye tam üyelik yerine ''imtiyazlı ortaklık'' verilmesini önerdiler. 
     Türkiye'nin üyeliği konusu, Fransa'da dış politikada en fazla tartışılan konuların arasında yer alırken, gerek sağ ve gerek sol partilerden bazı siyasetçilerin, AB anayasasıyla Türkiye'nin AB üyeliği arasında ilişki kurması dikkati çekti. 
     Türkiye'nin üyeliğine karşı çıkanlar, ''kültür ve din farklılığını, sınırların Irak, İran gibi sorunlu ülkelere dayanmasını, nüfusun fazlalığı, ekonomik zorlukları, Türkiye'nin sözde Ermeni soykırımını tanımaması, AB kurumlarında dengenin ve karar alma mekanizmasının alt üst olacağı'' gibi gerekçeleri öne sürdüler. 
     Fransa'daki tartışmalarda, Türkiye'nin üyeliğini isteyenler ise ''medeniyetler arası çatışmayı önleyeceğini, dünya barışına katkıda bulunacağını, terörizmle savaşta önemli yarar sağlayacağını, genç ve dinamik nüfusun AB ekonomisine önemli katkılar getireceğini, ülkenin demokratikleşmesine ve diğer İslam ülkelerine de örnek olacağını'' belirterek, tam üyelik müzakerelerinin başlaması gerektiğini vurguladılar. 
     Cumhurbaşkanı Chirac ve Dışişleri Bakanı Michel Barnier, gerek kendi partilerinden gerek muhalefetten gelen itiraza rağmen, ''Avrupa'nın barışı ve istikrarı gerekçesiyle Türkiye'ye AB kapısının kapatılamayacağı, üyelik sürecini en az 10 ila 15 yıl süreceği ve bunun sonunda Fransızların referandumla karar'' verecekleri yolundaki açıklamalarıyla gerek siyasi partiler gerek kamuoyunu ince ve hassas bir politikayla yatıştırma yoluna gittiler. 
     Fransa'da siyasi partiler içinde sadece Yeşillerin, koşulsuz tam üyelik müzakerelerini başlamasına destek veren bir tavır içinde olduğu gözlendi. 
     Dış politika uzmanları, Fransa'daki itirazların, tarihten gelen önyargıların dışında, genişleyen AB içinde Paris'in eskisi gibi gücünü gösteremeyeceği kaygısı ve Türkiye'nin büyüklüğünden kaynaklandığı yorumlarında bulundu. 
     Fransa'dan gelen yoğun itirazlar üzerine, Türk hükümet yetkilileri, siyasetçileri ve aydınları sık sık bu ülkeye gelerek lobi çalışmaları yaptı. 
     Başbakan Recep Tayyip Erdoğan, temmuz ve ekim ayında Fransa'ya iki ziyarette bulunurken, bakanlar kurulunun diğer üyeleri ve parlamenterler de Ankara'nın tavrını daha iyi anlatmak üzere Paris'i ziyaret etti. 
     
     FRANSA'NIN ZİRVEDEKİ TAVRI 
     AB'nin Türkiye ile tam üyelik müzakerelerinin başlatılmasını kararlaştırdığı Brüksel zirvesi sonuç bildirisinde, Fransa'nın girişimiyle eklenen bir maddede, ''Kopenhag kriterleri değerlendirilerek, aday ülkenin tam üyeliğin sorumluluklarını almaya hazır olmaması halinde, ilgili ülkenin en güçlü yollarla Avrupa yapısına kenetlenmesi gerektiği'' ifade edildi. 
     Fransa, Türkiye ile müzakerelerin tam üyelikle sonuçlanmaması halinde, imtiyazlı ortaklık da dahil olmak üzere diğer seçeneklerin dışlanmamasına yönelik bir ifadenin belgede yer almasını ısrarla talep etmişti. 
     
     SÖZDE ERMENİ SOYKIRIMI 
     Fransa Cumhurbaşkanı Chirac ve Dışişleri Bakanı Michel Barnier, zirve öncesi ve zirve sırasında yaptıkları açıklamalarda, sözde Ermeni soykırımının Türkiye tarafından tanınmasını tekrar gündeme getirdiler. 
     Fransız basını, bu çıkışı, Türkiye'nin üyeliğine karşı çıkan kamuoyunu ve sağcı siyasetçileri yatıştırmaya yönelik bir taktik olarak değerlendirdi. 
     Chirac, zirve sonundaki basın toplantısında bu konuda bir kez daha açıklama yaparak, Türkiye'nin Ermenilerle ilgili ''hafıza tazelememesi'' halinde, Fransızların tam üyelik için yapılacak bir referandumda ''hayır'' diyebileceğini ileri sürdü. 
     ''Avrupa tarihinin inşasının, başkalarına saygı, tarihle diyalog ve geçmişte yapılan hataların tanınmasını gerektirdiğini'' ifade eden Chirac, ''Avrupa ruhunda, bir hafıza tazelemesi, çok doğal ve geri döndürülemez bir gereklilik'' dedi. 
     
</TEXT>
</DOC>
