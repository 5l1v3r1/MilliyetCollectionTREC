<DOC>
<DOCNO> 328864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun36.html </URL>
<DATE> 2005/03/31/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Fischer, vize skandalı için ifade verecek 
</HEADLINE>
<TEXT>

     Almanya Dışişleri Bakanı Joschka Fischer, bazı Doğu Avrupa ülkelerindeki Alman büyükelçiliklerinde ortaya çıkan vize usulsüzlükleriyle ilgili olarak 25 Nisan'da Araştırma Komisyonu'nda ifade verecek. 
     Sosyal Demokrat Parti SPD ile Birlik 90 Yeşiller Partili komisyon üyeleri tarafından bugün Araştırma Komisyonu'na bu yönde sunulan bir önerge üzerinde muhalefet partileriyle uzlaşma sağlandı. 
     İktidar partilerinin muhalefet partileriyle vardıkları anlaşma doğrultusunda, vize usulsüzlüklerinin ortaya çıktığı dönemde vize genelgesini hazırlayan eski Devlet Bakanı Ludger Volmer de 21 Nisan'da ifade verecek. 
     SPD ile Yeşiller'in, Fischer'in, Kuzey Ren Vestfalya eyaletinde 22 Mayıs'ta yapılacak meclis seçimlerinden önce ifade vermesinin daha doğru olacağına inandıkları bildirildi. 
     Muhalefetteki Birlik partileri CDU CSU , Fischer'in ifade vermekten kaçındığı gerekçesiyle en geç 12 Mayıs'a kadar ifade vermesini öngören bir önerge hazırlamışlardı. 
     Fischer, vize skandalından dolayı yoğun baskı altına girmiş, bu konuda yaptığı açıklamalarda, olayların aydınlatılması konusunda kendisinin de hatalar yapmış olabileceğini söylemişti. 
     
</TEXT>
</DOC>
