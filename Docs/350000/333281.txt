<DOC>
<DOCNO> 333281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun40.html </URL>
<DATE> 2005/04/14/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Schröder Çin'e silah ambargosundan vazgeçilebilir... 
</HEADLINE>
<TEXT>

     Almanya Başbakanı Gerhard Schröder, AB'nin Çin'e uyguladığı silah ambargosundan vazgeçilebileceğini söyledi. 
     Federal Meclis oturumunda konuşan Schröder, ''Çin'e yönelik silah ambargosundan vazgeçilebilir. Çin çok değişti. Bu ülke artık 1989 yılındaki Çin değil'' dedi. 
     Almanya'nın Çin'e yönelik silah ihracatını artırmayı düşünmediklerini kaydeden Schröder, ''Almanya savaş silahları ihraç etmiyor, edemez ve etmeyecek'' diye konuştu. 
     Dışişleri Bakanı Joschka Fischer ise Çin ile işbirliğinin geliştirilmesinin önemine dikkati çekerek, Çin Halk Kongresi'nin BM İnsan Hakları Paktı'nı imzalayarak AB silah ambargosunun kaldırılmasına büyük katkı sağlayabileceğini söyledi. 
     Silah ambargosunun kaldırılması için Çin'in Tayvan ile olan ihtilafının da barışçı şekilde çözülmesi gerektiğini belirten Fischer, AB'nin bu konuda elinden gelen her türlü yardımı yapmaya hazır olduğunu kaydetti. 
     Hıristiyan Demokrat Birlik Partisi CDU Genel Başkanı Angela Merkel ise Çin'e yönelik silah ambargosunun hızlı bir şekilde kaldırılmasından yana olmadıklarını, ambargonun kaldırılmasının Çin'deki demokrasi sürecine katkı sağlayacağı şeklindeki görüşlere katılmadığını söyledi. 
     Hür Demokrat Parti FDP Genel Başkanı Guido Westerwelle de Başbakan Schröder'i ''sahte davranmak'' ile suçladı. Westerwelle, Çin Halk Cumhuriyeti'nde insan hakları ihlallerinin sürdüğünü, bu nedenle silah ambargosunun hızlı bir şekilde kaldırılmasının Atlantik ötesi ilişkilere zarar verebileceğini belirtti. 
     
     PAPA ANILDI 
     Meclisin bugünkü oturumu, 2 Nisan'da vefat eden Papa İkinci Jean Paul için düzenlenen kısa bir anma töreniyle başladı. 
     Meclis Başkanı Wolfgang Thierse, Papa'nın dünya barışına katkılarından söz ederek, cenaze törenine tüm dünyadan insanların katılmasının bunu gösterdiğini belirtti. 
     Thierse, Papa İkinci Jean Paul'ün, komünist sistemlerin çökmesindeki çabalarının hiçbir zaman unutulmayacağını söyledi. 
     
</TEXT>
</DOC>
