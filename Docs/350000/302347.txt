<DOC>
<DOCNO> 302347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/siyaset/asiy.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Org. Özkök Org. Yalman'a destek veriyor 
</HEADLINE>
<TEXT>
   Genelkurmay 'derin endişe' duyuyor 
   Genelkurmay Başkanı Özkök, Orgeneral Yalman'ın AKP'li Kutlu'ya tepki gösteren açıklamalarının kendi bilgisi dahilinde yapıldığı mesajını verdi 
      ANKARA Milliyet 

   
   Genelkurmay Başkanı Orgeneral Hilmi Özkök, TBMM Dokunulmazlıkları Araştırma Komisyonu Başkanı Fehmi Hüsrev Kutlu'nun Meclis kulisindeki "Mareşal üniformalı Atatürk" resminden duyduğu rahatsızlıktan "derin endişe" duyduğunu açıkladı. 
   "Sorumsuzca sarf edilmiş sözlerin, Fatih Camii'nde görülen çağdışı manzaralara zemin hazırladığını" vurgulayan Özkök, Kara Kuvvetleri Komutanı Orgeneral Aytaç Yalman'ın dün kamuoyuna yansıyan kınama açıklamasının da kendi bilgisi dahilinde yapıldığı mesajını verdi. 
   
   Çağdışı manzalara zemin 
   Genelkurmay Başkanlığı Genel Sekreterliği'nce dün yapılan yazılı açıklamada, Milliyet'in önceki gün manşetten verdiği habere atıfta bulunularak, Kutlu'nun Atatürk'ün resminden, TBMM'nin dış güvenliğini sağlayan Meclis Muhafız Taburu personelinin yemek duası ve "Sağol" seslerinden rahatsız olduğu hatırlatıldı. Kutlu'nun, Meclis'in sivilleşmesine Genelkurmay Başkanı'nın öncülüğünde askerlerin önayak olmasını istediğinin de anımsatıldığı açıklamada şöyle denildi 
   "Aynı milletvekilinin, daha önce de dokunulmazlıkların kaldırılmasına ilişkin olarak yargıya ve güvenlik güçlerine güven duymadığını da gündeme getirdiği bilinmektedir. Bu şekilde sorumsuzca sarf edilmiş sözlerin, İstanbul Fatih Camii'nde görülen ve milletçe hepimizi üzen çağdışı manzaralara zemin hazırladığı çarpıcı bir şekilde ortaya çıkmıştır. Türk Silahlı Kuvvetleri'nin görüşü, Genelkurmay Başkanlığı'nın bilgisi dahilinde kamuoyuna yansıtılmıştır. 
   Cumhurbaşkanlığı Muhafız Alayı'na bağlı TBMM Muhafız Taburu, büyük komutan ve eşsiz devlet adamı Mustafa Kemal Atatürk'ün direktifleriyle, başlangıçta Meclis Muhafız Takımı olarak kurulmuştur. Tabur, Kurtuluş Savaşı'nda sayısız kahramanlıklar göstermiş, Cumhuriyet tarihi boyunca saygın görevler yapmış, ulusun temsil edildiği Meclis'te devlet - ulus birlikteliğinin sembolü olmuştur. Taburun görev ve sorumlulukları, 18195 sayılı TBMM Genel Sekreterliği Teşkilat Kanunu ve İçtüzüğü tarafından belirlenmiştir. 
   
   Özkök böylesini görmedi 
   Birçok çağdaş ve demokratik ülkede görev yapan, birçoğunda da bulunan Genelkurmay Başkanı, asker üniformalı krallar, prensler, parlamentolarda törenler icra eden ve dış güvenliği sağlayan askerler görmüştür. Ancak kendisi, bu konuyu Meclis'in sivilleştirilmesi meselesi olarak ele alan veya üniforma ve askerden rahatsız olduğunu ifade eden bir şahsa rastlamamıştır. 
   Ulusunun ayrılmaz bir parçası ve her kesiminin temsilcisi olarak milli ordu vasfını şerefle sürdüren Türk Silahlı Kuvvetleri'nin Komutanı olarak Genelkurmay Başkanı, bu tür söylem ve olaylardan derin endişe duymaktadır." 
   
   Özkök'ten kişisel vurgu    Genelkurmay açıklaması, öncekilere göre önemli noktalarda farklılık gösterdi. Açıklamalarda genellikle tek "özne" olan TSK'nın yanı sıra bu kez Özkök adına vurgu yapıldı. Açıklamalarda, Özkök ile Yalman arasında bazı konularda görüş ayrılığı olduğu iddialarına yanıt sayılabilecek bir mesaj da verildi. Özkök, Yalman'ın, açıklamalarının, "bilgisi dahilinde yapıldığını" duyurdu. Ancak, Genelkurmay'ın, neden Yalman'dan bir gün sonra açıklama yaptığı anlaşılamadı. Özkök, dünkü açıklamasıyla, "TSK adına açıklama yapmaya İkinci Başkan ve Genelkurmay Genel Sekreteri yetkilidir" çerçevesini de genişletmiş oldu. 
   
   
   
</TEXT>
</DOC>
