<DOC>
<DOCNO> 340687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sonsiy09.html </URL>
<DATE> 2005/05/08/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
İzmir Büyükşehir Belediyesi'ne ikinci şok 
</HEADLINE>
<TEXT>

     Utku BOLULU DHA 

İZMİR 10'uncu Asliye Mahkemesi, TCDD'nin 71 bin metrekarelik iki parselini kamulaştırmadan yol olarak düzenleyip, 1987 yılında Kamil Tunca Bulvarı adıyla açan Büyükşehir Belediyesi'ni 16 milyon 407 YTL 16 trilyon TL ödemeye hükmetti. İki kurum ödemenin 24 taksitle yapılması konusunda anlaştı. 
     Ziraat Bankası'nın Konak'taki yol ve yeşil alan olarak düzenlenen parseli için açtığı alacak davasıyla ilgili sorunu henüz çözemeyen Büyükşehir Belediyesi'nin Nisan 2005 tarihinde aynı gerekçelerle açılan bir davayı kaybettiği ortaya çıktı. 
     Büyükşehir Belediyesi 1960'lı yıllarda Bornova'da Çimentaş Fabrikası ile Alsancak Limanı'nı bağlayan demiryolunun bulunduğu hatta 1985- 1987 yılları arasında yol çalışması yaptı. Demiryolu olarak işlevini kaybeden hat TCDD tarafından söküldü. 
     Halkapınar- Liman arası açık olan yolun Çamdibi ve Mersinli bölgesinden geçişindeki yaklaşık 4 kilometrelik bulvar, belediye tarafından iki gidiş-iki geliş olarak düzenlendi. TCDD'nin mülkiyetindeki demiryolu hattıyla ilgili belediye herhangi bir kamulaştırma yapmadı. Yola daha sonra Kamil Tunca adı verildi. 
     TCDD 17 Eylül 2003 tarihinde İzmir 10'uncu Asliye Hukuk Mahkemesi'ne, Büyükşehir Belediyesi aleyhine kendi mülkiyetindeki 56 bin 500 metrekare ve 14 bin 500 metrekarelik iki parselle ilgili Kamulaştırmadan el atma nedeniyle alacak davası’ açtı. 
     Nisan 2005'de sonuçlanan davada mahkeme parsel bedeli olarak belediyenin TCDD'ye 10 milyon YTL ödemesine hükmetti. Faizleriyle birlikte bu rakam 16 milyon 407 YTL'ye yükseldi. Büyükşehir Belediyesi, 16 milyon 407 YTL'nin ödemesinin uygun koşullarda gerçekleşmesi için TCDD'ye başvurdu. TCDD Genel Müdürlüğü ödemenin 24 taksitle yapılması konusunda onay verdi. Büyükşehir Belediyesi ve TCDD, Mayıs ayında ödeme tarihleri ve bedelleri konusunda uzlaşarak, protokol imzalayacak. 
     Metro projeleri için tasarruf yapan Büyükşehir Belediyesi, bu davayı kaybetmesinin ardından Konak'ta Ziraat Bankası'nın açtığı davanın sonuçlanmak üzere olduğunu farketti. Bu davanın da kaybedilerek yaklaşık 30 milyon YTL'nin ödenmesi sözkonusu olduğu için, parsel üzerindeki yeşil alanlar terkedildi. Ancak, yola denk gelen parsellerle ilgili çözüm bulunması için Ziraat Bankası ile uzlaşma yolu arandı. Fakat henüz bir sonuç alınamadı. 

     
</TEXT>
</DOC>
