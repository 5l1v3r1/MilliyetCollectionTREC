<DOC>
<DOCNO> 301339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonspo17.html </URL>
<DATE> 2004/12/27/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Samsunspor'da Ali Akdeniz'le son anda çıkan pürüz giderilmeye çalışılıyor 
</HEADLINE>
<TEXT>

     Samsunspor'da ara transfer çalışmaları sürerken, daha önce kulüple ilişkileri kesildiği açıklanan, ancak görüşmelere sonrasında anlaşma sağlanan 2 oyuncudan biri olan Ali Akdeniz'le son anda çıkan pürüz giderilmeye çalışılıyor. 
     İkinci yarı hazırlıklarına 3 Ocak'ta Belek'te kamp çalışmaları ile başlayacak Samsunspor'da ihtiyaç hissedilen mevkilere oyuncu arayışı sürüyor. 
     Özellikle bir stoper arayışında olan Karadeniz ekibi, ayrıca ilerde takıma yararlı olabilecek gurbetçi bazı futbolcularla da anlaşma yolu arıyor. 
     Bu arada, daha önce kulüple ilişkileri kesildiği açıklanan 5 futbolcudan geri dönmeleri konusunda anlaşma sağlanan Serkan Aykut ve Ali Akdeniz ikilisinden Ali Akdeniz'le yapılan görüşmelerde son anda pürüz çıktığı, bu konudaki anlaşmazlığın giderilmeye çalışıldığı öğrenildi. 
     Öte yandan Büyükşehir Belediyesi Ankaraspor'un transfer etmek istediği Şenol konusunda ise 2 kulüp arasında bir anlaşma sağlanamadı. 
     Samsunspor'un bonservis için istediği ücret ile karşı tarafın teklifi arasında önemli fark olduğu, bu konuda görüşmelerin sürdüğü bildirildi. 
     Şenol'un gitmesi halinde ise Samsunspor'un bu futbolcunun yerine oynatabileceği bir stopere daha ihtiyaç duyacağı kaydedildi. 
     
</TEXT>
</DOC>
