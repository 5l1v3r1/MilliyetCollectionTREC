<DOC>
<DOCNO> 314843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/yazar/theper.html </URL>
<DATE> 2005/02/13/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Meşru müdafaa sınırları genişledi 
</HEADLINE>
<TEXT>


Suç işlemek için şartlanmış o kadar çok kişi var ki, inanılmaz. Bunların gözü o kadar kara ki, insanların yatak odalarına kadar girip başucundan eşya çalıyorlar. Biri bunlara karşı gelirse silah kullanmaktan da kaçınmıyorlar. Ancak bu kişilere karşı koyanlardan da hapse girenler olduğu için vatandaş canını veya malını korumakta da çekingen, yani vatandaş iki arada bir derede kalmış, suçlular karşısında aciz. İstanbul'da yeteri kadar suç işlenmiyor gibi manasız laflara da kimse inanmıyor. 
Bunu hatırlatmamın bir nedeni var. Malum nisan başında yeni bir ceza kanunu yürürlüğe girecek. İşte bu kanunda bir maddeden söz etmek istiyorum. 
Eski kanunun 49. maddesini karşılayan yeni kanunun 25. maddesi. 
Eski kanuna göre meşru müdafaa, "Gerek kendisinin, gerek başkasının nefsine veya ırzına canına veya namusuna vuku bulan haksız bir taarruzu filhal hemen defi uzaklaştırma bais olduğu mecburiyetle işlenen fiillerden dolayı faile ceza verilmez" şeklinde ifade ediliyordu. 
Bu ibare, cana ve namusa karşı işlenmekte olan bir suçu def etme halini, meşru müdafaa olarak kabul etmekte iken, yeni yasa olayı genişletmiştir. Genişlemiş hali şudur "Gerek kendisine ve gerekse başkasına ait bir hakka yönelmiş gerçekleşen, gerçekleşmesi veya tekrarı muhakkak haksız bir saldırıyı o anda, hal ve koşullara göre saldırı ile orantılı biçimde def etmek zorunluluğu ile işlenen fiillerden dolayı faile ceza verilmez." 
Görüldüğü üzere artık korunması gereken şey, sadece can ve namus değil, korunması gerekli olan, sahip olunan hak. Dolayısıyla korunması gereken şeylerin sınırı genişlemiş olduğu gibi eskiden olduğu üzere saldırıyı beklemek de gerekmiyor. Haksız saldırının gerçekleşmesi muhakkak ise veya tekrarı söz konusu ise uygun biçimde def etmek suç teşkil etmeyecek. 
Bu ifade elbette, eski yasaya göre, çok ama çok elverişli. Ancak biliyorsunuz k ğıt üzerindeki yasaların tamamlayıcısı, uygulamadır. Şimdi yasa tamam, ancak uygulamaya bakacağız. 



</TEXT>
</DOC>
