<DOC>
<DOCNO> 322043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/siyaset/axsiy01.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa basını 'şokta' 
</HEADLINE>
<TEXT>


AB üyesi ülkelerde yayımlanan en etkin gazeteler, Kadınlar Günü gösterisinde polisin sert tavrının "AB'yi şoka soktuğunu", zamanlamasının da çok kötü olduğunu yazdı 

DIŞ HABERLER SERVİSİ 


Avrupa basınında dün öne çıkan konu, Dünya Kadınlar Günü nedeniyle İstanbul'da düzenlenen gösteride polisin aşırı güç kullanması oldu. Gazeteler, bu olayın Türkiye'nin AB üyeliği isteğini gölgelediği yorumunda birleşti. 

İNGİLTERE 
Financial Times "Olayın zamanlaması Türkiye için daha kötü olamazdı" değerlendirmesi yapan gazete, Brüksel'in, Türk hükümetinin reform sürecini yavaşlattığı yönündeki endişelerine de yer verdi. 
Independent "Kadın göstericilerin dövülmesi, Türkiye'nin AB üyeliği müzakerelerine başlama planlarının üzerine gölge düşürdü. Bu olay, hükümetin 3 Ekim'de AB üyeliği görüşmelerine başlamaya hazır olup olmadığı konusunda şüpheleri artırdı." 

FRANSA 
Le Figaro Avrupa'ya girecek bir Türkiye'den gelen görüntülerin ibret verici olduğunu belirtti. 
Le Monde "AB, Türk polisinin göstericilere gösterdiği şiddet karşısında şokta" diyen gazetede, Türkiye'nin müzakere tarihi almasının ardından ilk ve önemli AB heyetini ağırladığı, ancak polis şiddeti nedeniyle çok kötü bir not aldığı kaydedildi. 

ALMANYA 
Frankfurter Rundschau "Türkiye'yle müzakerelere başlama kararının zamansız olduğu yönündeki tereddütler arttı. Küçük ve barışçı bir kadın gösterisinde ortaya çıkan şiddet, Türk siyasetçilerin Brüksel'de havasını attığı Avrupa değerlerine bağlılıkla ülkenin sosyal gerçekleri arasındaki farklılığı özetliyor." 

DANİMARKA 
Berlingske Tidende "Kadınların eyleminde böylesine saçma ölçüde şiddet kullanılan Türkiye'nin bu görüntüsü, çağdaş Avrupa toplumuna ait olmadığı anlamına geliyor." 

ABD 
International Herald Tribune Gazete, özellikle Türkiye'nin AB üyeliği karşıtlarının fazla olduğu Fransa'da konunun tartışılacağını belirtti. 


</TEXT>
</DOC>
