<DOC>
<DOCNO> 322685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonyas28.html </URL>
<DATE> 2005/03/10/ </DATE>
<TIME> 18.59 </TIME>
<AUTHOR>  </AUTHOR>
<HEADLINE>
Angelina Jolie'den göçmen çocuklara şefkat eli... 
</HEADLINE>
<TEXT>

     Film yıldızı Angelina Jolie, ülkelerinde gördükleri baskılar yüzünden kaçarak ABD'ye sığınan çocuklara yardım elini uzattı. 
     Birleşmiş Milletler Mülteciler Yüksek Komiserliği BMMYK iyi niyet elçisi Jolie, bu göçmen çocuklara hukuki yardımda bulunmak üzere Washington'da kurulan Ulusal Sığınmacı ve Göçmen Çocuklar Merkezi'ne 500 bin dolarlık bağışta bulunarak, merkezin açılışında konuşma yaptı. 
     ''Yapılması gereken, söz konusu çocuklar bu ülkeye yalnız başlarına ve korku içinde geldiklerinde, bu ülkede kalmaları ya da geri gönderilmeleri yönünde bir karar vermeden önce onların seslerine kulak vermektir'' diyen Jolie, bu konuda kararların bu çocukların dinlenmeden verilmesinin ahlaki olmadığını belirtti. 
     Mülteci çocukların herhangi bir yasal temsilcileri olmadan çoğunlukla konuşulan dili anlamadıkları mahkemelere gönderildiklerine dikkat çeken Jolie, korku içindeki bu çocukların yabancılarla dolu bir salonda, bilmedikleri bir dilde kendilerini ifade edemediklerini söyledi. 
     ABD Mülteciler Komitesi ile Göçmenler ve Amerikan Göçmen Avukatları Derneği tarafından açılan merkez, her yıl tek başına ABD'ye gelen 5 bin civarındaki çocuğa hukuki yardımda bulunmayı amaçlıyor. 
     Bu çocukların çoğunun kendi ülkelerindeki savaşlar ve insan hakları ihlallerinden kaçtıkları belirtilirken, çoğunun çocuk asker olmaya zorlandığı, fuhşa itildikleri, erken yaşta evlendirilmek istendikleri veya ucuz iş gücü ve sokak çocukları şeklinde sömürüldükleri ifade edildi. 
     Gerekli belgeleri olmayan bu çocukların başka bir ülkeye sığınma girişimlerinin çoğunlukla sonuçsuz kaldığı ve havaalanlarında ya da sınırlarda yakalandıkları belirtiliyor. 
     Yasadışı yollardan sınırı geçmeyi başaranların ise gittikleri ülkelerde tutuklandıkları, pek çoğunun seks kölesi olarak çalıştırılmak üzere çetelerin eline düştüğü kaydediliyor. 
     
</TEXT>
</DOC>
