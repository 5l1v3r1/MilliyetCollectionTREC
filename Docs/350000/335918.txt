<DOC>
<DOCNO> 335918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonsiy13.html </URL>
<DATE> 2005/04/22/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Vekillikten istifa eden Kaya Ağrı'da halka hitap etti... 
</HEADLINE>
<TEXT>

     Milletvekilliğinden istifa ettiğini açıklayan AK Parti Ağrı Milletvekili Cemal Kaya, ''Deniz Baykal'ı mahkemeye verdim. Eğer kazanırsam alacağım tazminatı Ağrılılar için harcayacağım'' dedi. 
     Ağrı'da, Erzurum Caddesi'nde halka hitap eden Kaya, milletvekilliğinden istifa etmesinin gerekçelerini anlatarak, CHP Genel Başkanı Deniz Baykal'ı eleştirdi. 
     AK Parti'ye geçtikten sonra Baykal'ın kendisine karşı farklı bir tutum sergilemeye başladığını savunan Kaya, Baykal'ın 1 yılı aşkın süredir kendi adı üzerinden siyaset yaptığını ileri sürdü. 
     Onuru için ''koltuğu'' bıraktığını söyleyen Kaya ''Adalete gidiyorum. Etiketler her zaman gidebilir. İnsanın şerefi, onuru gitti mi bir daha gelmez. Hizmet, milletvekili olmadan da yapılır. Deniz Baykal'ı mahkemeye verdim. Mahkemeyi kazanırsam alacağım tazminatı Ağrılılar için harcayacağım'' dedi. 
     
     ''KIRMIZA KOLTUĞA YAPIŞMAK KOLAYDIR'' 
     Siyasetin her durumda yapılabileceğini ifade eden Kaya, Ağrılılar için şimdi daha çok çalışacağını söyledi. 
     Kendisinin milletvekilliğinden neden istifa ettiğini, Ağrılıların çok iyi bilmesini istediğini anlatan Kaya, sözlerini şöyle sürdürdü 
     ''Bu memlekette kırmızı koltuğa yapışmak kolaydır. Cumhuriyet tarihinde bir ilki gerçekleştirdim ve bu koltuğu bıraktım. Türkiye Cumhuriyeti'nde yargının gücünü, temiz siyasetin başlangıcını yaptığımı, hukuka güvendiğimi belirtmek için istifa ettim. Bir gazeteci benim için, silahşör, PKK dahil bir sürü karanlık ilişkileri var demişti. Şimdiye kadar ben sanık veya tanık olarak bir mahkeme karşısına çıkmamışım. Benim Ağrılı ve Kürt olmam suç mudur Bu konuyu Ağrı halkının takdirine bırakıyorum.'' Kaya, milletvekilliğinden istifasını açıklamasının ardından, kendisini bazı milletvekillerinin aradığını, ancak Ağrılı üç milletvekilinin aramadığını ifade ederek, ''Ben hizmet etmekten yanayım. Ne olursa olsun. Temiz toplum ilkesini benimseyerek yargıya gidiyorum'' diye konuştu. 
     
</TEXT>
</DOC>
