<DOC>
<DOCNO> 333572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/yasam/yas02.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Halil'in kalbini dostluk kurtardı 
</HEADLINE>
<TEXT>


Kalbi delik olan 10 yaşındaki Halil İbrahim, Yunanlı ve Türk doktorların ortak yaptığı ameliyatla hayata döndü 


İlköğretim öğrencisi Halil İbrahim Ünalan, Yunanlı profesör ve Türk doktorların gerçekleştirdiği operasyonla sağlığına kavuştu. Ünalan'ın kalbindeki ağrı nedeniyle kendilerine başvurduğunu kaydeden Abant İzzet Baysal Üniversitesi Tıp Fakültesi Dekanı Prof. Dr. Cihangir Uyan, "Kalbinin delik olduğu tespitiyle, Halil'in acilen ameliyata alınmasına karar verildi" dedi. 
Bir toplantı için Ankara'ya gelen Atina Pediatri ve Kardiyoloji Enstitüsü Öğretim Üyesi Prof. Dr. Eleftherios Sideris'e, ameliyatı birlikte yapmayı önerdiklerini anlatan Uyan, "Sideris ve aralarında bulunduğum Türk ekibi, yaklaşık 45 dakika süren kansız ve çok başarılı bir operasyon yaptı. Bu olayın Türk - Yunan dostluğuna önemli katkı sağlayacağına inanıyorum" diye konuştu. 

'Bilim zaten dost' 
Bilim adamlarının zaten yıllardır dost olduğunu vurgulayan Sideris ise, "Türkiye'de 10 yaşındaki bir çocuğun sağlığına kavuşmasına katkı sağlamak beni de son derece mutlu etti. Bu olayın yeni dostluklara vesile olmasını diliyorum" şeklinde konuştu. 
Baba Rahmi Ünalan da, oğlunun bir Yunanlı profesör tarafından ameliyat edilerek hayata döndürülmesinden mutluluk duyduğunu dile getirdi. 




</TEXT>
</DOC>
