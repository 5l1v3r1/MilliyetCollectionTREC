<DOC>
<DOCNO> 300317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sontur07.html </URL>
<DATE> 2004/12/23/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Yurttan kaçan 3 kız donmak üzereyken bulundu 
</HEADLINE>
<TEXT>

     Ümit KILIÇ ARDAHAN, DHA 

ARDAHAN'da, okuldan kaçan 3 kız ögrenci polisi ve Milli Eğitim Müdürlüğü'nü ayağa kaldırdı. Polis tarafından kapı kapı aranan kızlar, yol kenarında donmak üzereyken bulundu. Kızların sağlık durumunun iyi oldugu belirtildi. 
     Ardahan Merkez Yatılı Bölge İlköğretim Okulu'nda okuyan 12 yaşındaki C.S 13 yaşındaki kardeşi S.S ile 11 yaşındaki P.A. adlı kız öğrenciler, yurttan ayrıldıktan sonra saat 08.00'de ders başı yapmadan okuldan kaçtı. 
     
     POLİS KAPI KAPI KIZ ARADI 
     Öğrencilerin kaçtığını saat 15.00 sıralarında farkeden öğretmenleri, öğrencileri aramaya başladı. Öğrenciler, saat 19.00'a kadar bulunamayınca, polise haber verildi. Bunun üzerine Ardahan Emniyet Müdürlüğü il genelinde polis teşkilatını alarma geçirdi. Polis kent merkezinde kapı kapı dolaşarak öğrencileri aradı. Uzun aramaların ardından 3 kafadar öğrenci donmak üzereyken kapısını çaldıkları bir sağlık memurununun polisi haberdar etmesi üzerine bulundu. Ardahan Emniyet Müdürlüğü'ne götürülen öğrenciler, ifadeleri alındıktan sonra sağlık kontrolünden geçirilerek yurda teslim edildi. 
     Ardahan Emniyet Müdürü Müdürü Mehmet Gürtekin, öğrencilerin bir arkadaşlarını ziyaret etmek maksadıyla kaçtıklarını söyledi. Gürtekin, "Saat 19.00'da haberimiz oldu. İl genelinde, ilçeler de dahil, arama faaliyetlerine girdik. Donmak üzereyken bir arkadaşımızın ihbarı üzerine bulundular. Bunlar öksüzler. Kendilerine gerekli ilgi yurtta gösteriliyor. Tabii çocuk psikolojisi, hasta bir arkadaşlarını ziyaret maksadıyla kaçmışlar. Kızlar, bir sağlık memurunun camını çalmışlar. Biz ilçeler dahil her yeri fenerlerle aradık. Akla gelebilecek heryere baktık. Bulunduktan sonra yedirdik, içirdik, sağlık kontrolünde geçirdik. Bulunduklarına sevindik'' dedi. Milli Eğitim Müdürü Münir Dedeoğlu, çocukların kaçma gerekçesini ise araştıracaklarını belirtti. 
     
</TEXT>
</DOC>
