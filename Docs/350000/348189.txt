<DOC>
<DOCNO> 348189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sondun46.html </URL>
<DATE> 2005/06/02/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Fransa'da başbakanlık için adı geçen Blazy, yeni Dışişleri Bakanı oldu... 
</HEADLINE>
<TEXT>

     Fransa’da referandumda AB anayasasının reddedilmesinden sonra yeni hükümeti kurmakla görevlendirilen Dominique de Villepin başkanlığındaki yeni hükümet belirlendi. 
     Referandumdan 4 gün sonra Cumhurbaşkanlığı tarafından duyurulan yeni kabine listesine göre, Dışişleri Bakanlığı’na eski kabinede Sağlık Bakanı olarak görev yapan Philippe Douste-Blazy getirildi. 
     Cumhurbaşkanı Jacques Chirac’ın Dominique de Villepin’i Başbakan olarak atamasından önce adı başbakan adayları arasında geçen Douste-Blazy, daha önce ülkenin dördüncü büyük kenti Touluse’un 2001-2004 yılları arasında belediye başkanlığını yaptı. Fransa ve 
     Avrupa parlamentosunda milletvekili olarak görev yaptı. 
     Fransa’nın 52 yaşındaki yeni Dışişleri Bakanı Douste Blazy ile ilgili bazı bilgiler şöyle 
     - Tıp profesörü olan Douste-Blazy, 2004 yılında ikinci kez Sağlık Bakanı oldu. İlk Sağlık Bakanlığı görevini 1993’te yapan Douste-Blazy, Alain Juppe başkanlığındaki 1995 ve 1997 yılları arasındaki hükümette Kültür Bakanı olarak görev yaptı. 
     - Douste-Blazy, geçen yıl Sağlık Bakanı olarak "mali giderlerde kesinti ve sistemi iflastan kurtarma hedefindeki" ulusal sağlık reformunun öncülüğünü yaptı. 
     - Avrupa Parlamentosu’nda 1989’dan 1993 yılına kadar milletvekilliği yapmasına rağmen Douste-Blazy’nin, dışişlerinde fazla deneyimi olmadığı ifade ediliyor. 
     
</TEXT>
</DOC>
