<DOC>
<DOCNO> 331140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonsiy13.html </URL>
<DATE> 2005/04/07/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Yargıtay Başkanı Mevcut ceza kanunu ihtiyaçları karşılayamıyordu 
</HEADLINE>
<TEXT>

     Yargıtay Başkanı Osman Arslan, 1926'da başlayan laik hukuk devriminin ilerleyerek ve gelişerek devam ettiğini, sürecin bitmediğini söyledi. 
     Yargıtay ile Askeri Yargıtay'ın ortaklaşa düzenlediği yeni Türk Ceza Kanunu TCK ve Ceza Muhakemesi Kanunu CMK konulu sempozyumun ikinci günü Yargıtay'da başladı. 
     Yargıtay Başkanı Arslan, açılışta yaptığı konuşmada, Yargıtay'ın, Anayasa'nın ikinci maddesinde sayılan Cumhuriyet'i ve niteliklerini korumak ve sürdürmekle görevli kurumlardan biri olduğunu vurguladı. 
     Yargıtay'ın bu görevi bugüne kadar özenle yaptığını ve yapmaya devam edeceğini ifade eden Arslan, ''Yüce Atatürk'ün yarı teokratik devletten laik batı hukuk sistemine geçiş için başlattığı 1926'daki başlayan hukuk devrimi ilerleyerek, gelişerek devam ediyor. Süreç bitmemiştir'' diye konuştu. 
     Kanunların statik, hayatın dinamik ve gelişen bir yapıya sahip olduğunu kaydeden Arslan, kanunların gelişen bu hayat şartlarına uyarlanması gerektiğini belirtti. Mevcut TCK'nın gelişen koşulları karşılayamaz hale geldiğinin bir gerçek olduğunu vurgulayan Arslan, 1926'da kanunların iktibas edilmesinde zorunluluk olduğunu, ancak bugün Türk hukukçuları ve akademisyenlerinin kendi kanunlarını kendilerinin hazırlamasının zamanının geldiğini ve bu birikimin oluştuğunu anlattı. 
     Atatürk'ün ''Türk övün, çalış, güven'' sözüne atıfta bulunan Arslan, Türk hukukçularının çok çalışarak, Atatürk'ün bu öğüdünü gerçekleştirmek zorunda olduğunu söyledi. Hiçbir kanunun mükemmel olmadığını, mükemmel olamayacağını belirten Arslan, şöyle konuştu 
     ''Özellikle de ceza kanunlarıdır. En çok değişen kanunlar da ceza kanunlarıdır. Mevcut TCK'da da çok değişiklik yapılmıştır. Yeni TCK'da da eksiklikler ve yanlışlıklar vardır. Bu konudaki düşüncelerimizi daha önce Adalet Bakanlığı'na iletmiştik. Bu iki aylık sürede de yeni bir çalışma başlattık, aciliyeti olan konuları tespit edip, bakanlığa sunacağız. Mükemmel kanun yok, ancak mükemmele varılabilir, yaklaşılabilir.'' Panelde konuşan Çankaya Üniversitesi Hukuk Fakültesi Öğretim Üyesi Prof. Dr. Doğan Soyaslan, yeni TCK'nın genel yapısı hakkında bilgi verdi. 
     Yeni TCK'nın daha esnek bir yapıyı benimsediğini ifade eden Soyaslan, bunun, hakim ve savcıların takdir yetkisini artırdığını vurguladı. Kuralların nasıl genişlediğine ilişkin yeni TCK'dan örnekler veren Soyaslan, yeni TCK'nın iyi bir şekilde uygulanabilmesi için hakimlerin iyi yetişmesi gerektiğini söyledi. 
     
</TEXT>
</DOC>
