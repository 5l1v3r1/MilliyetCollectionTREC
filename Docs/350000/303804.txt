<DOC>
<DOCNO> 303804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur30.html </URL>
<DATE> 2005/01/05/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
15 itfaiyeci "Hayata dönüş operasyonu" davasında ifade verdi 
</HEADLINE>
<TEXT>

     Çanakkale E-Tipi Cezaevi'nde 5 yıl önce yapılan, Hayata Dönüş Operasyonu'na ilişkin 154 mahkum ile 563 güvenlik görevlisi hakkında açılan davanın görüşülmesine devam edildi. 
     Çanakkale Ağır Ceza Mahkemesi'ndeki duruşmada, cezaevi operasyonuna katılan Çanakkale Belediyesi İtfaiye Müdürlüğü'nde görevli 15 itfaiyeci tanık olarak dinlendi. 
     Çanakkale İtfaiye Müdürlüğü'nde onbaşı olarak görev yapan Necat Yılmaz, operasyon sırasında telsiz muhaberesine göre içeriye su sıktıklarını belirterek, gördüklerini şöyle anlattı 
     ''Sanırım operasyonun son günüydü. Vali, Cumhuriyet Başsavcısı ve görevli general içeriye girmiş ve kömürlüğe doğru yürüyorlardı. Bu sırada görüntü alan görevli polis memuru, içeride silahlı birinin olduğunu söylediği sırada, camları kırılmış pencereden dışarıya ateş edildi. Ateş edildiği yerde, mevzi almış bir manga asker vardı. Bir asker mevzi değiştirdiği sırada vurularak, yere düştü. Ondan sonra iki el daha ateş edildi. Benim elimde telsiz vardı. Bir şehit verdik diye gayri ihtiyari anons ettim. Askerin hedef alınarak mı yoksa tesadüfen mi vurulduğu bilmiyorum. Askerin öldürülmesinin ardından Vali, Cumhuriyet Başsavcısı ve komutan kendilerini yakında bulunan bir kanalın içine attılar.'' İfadelerin alınmasının ardından sanık vekillerinden Avukat Behiç Aşçı, geçen duruşmada kendilerine verilen CD'deki görüntülerin operasyonun tamamını yansıtmadığını ifade ederek, ''Tanıkların ifadesinden Emniyet Müdürlüğü tarafında da kayıt yapıldığı anlaşılıyor. Kayıtların celbini ve olay zamanında Adalet Bakanı olarak görev yapan Hikmet Sami Türk'ün tanık olarak dinlenmesini talep ediyoruz'' dedi. 
     Mahkeme heyeti, bu talebi reddederken, tutuklu sanık Muharrem Güzel ile birlikte 6 sanığın tutukluluk hallerinin devamına karar verdi. Duruşma ertelendi. 
     Türkiye'deki 21 cezaevinde Aralık 2000'de aynı anda başlatılan operasyonlar sırasında, Çanakkale E Tipi Cezaevi'nde 1 asker şehit olmuş, 4 mahkum hayatını kaybetmişti. 
     
</TEXT>
</DOC>
