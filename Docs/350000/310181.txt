<DOC>
<DOCNO> 310181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun21.html </URL>
<DATE> 2005/01/28/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Aşırı sağcı Villiers Türkiye'nin AB üyeliği imkansız 
</HEADLINE>
<TEXT>

     Saadet ORUÇ PARİS, DHA 

      TÜRKİYE'nin Avrupa Birliği üyeliği ile ilgili tartışmalar Fransa'daki siyasilerin gündeminden düşmüyor. Son olarak Türkiye'nin üyeliğine karşı olan aşırı sağcı Fransız siyasetçi Philip de Villiers, Ankara'nın üyeliğinin 'psikolojik ve jeopolitik' olarak imkansız olduğunu ileri sürdü. 
     Le Figaro gazetesi, AB Anayasası için yapılacak referandum ve Türkiye'nin AB üyeliği hakkında farklı görüşlere sahip, sosyalist siyasetçi Jack Lang ile aşırı sağcı Philip de Villiers'i karşı karşıya getirdi. MPF Fransa İçin Hareket lideri Villers, Türkiye'de giderek artan bir İslamlaşma dalgası olduğunu belirterek Türk kadınlarının yüzde 70'inin türbanlı olduğunu iddia etti. "Başbakanın eşi bile türbanlı" diye konuşan Villers, Türkiye'nin AB üyeliğinin 'psikolojik ve jeopolitik' olarak imkansız olduğunu öne sürdü. 
     Türkiye ile müzakerelerin başlamasından yana olan tavrıyla tanınan Jack Lang ise üyelik için Ankara'nın sözde Ermeni soykırımını ve Kıbrıs Rum yönetimini tanıması gerektiğini söyledi. 
     
     TÜRKİYE KARŞITI KİTAP 
     Aşırı sağcı Philip de Villiers, geçtiğimiz haftalarda, müzakerelerin başlamasına 'Evet' diyen Fransız Cumhurbaşkanı Jacques Chirac'a ithafen, 'Les Turqueries de Mamamouchi' adlı, Türkiye karşıtı bir de kitap yayınlamlıştı. Philip de Villiers, daha önce de 'Avrupa'da Türkiye'ye Hayır' sloganının patentini almak için dava açmış, ancak kaybetmişti. 
     
</TEXT>
</DOC>
