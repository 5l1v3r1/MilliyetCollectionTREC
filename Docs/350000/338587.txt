<DOC>
<DOCNO> 338587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/spor/spo09.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Terzi korkak ' 
</HEADLINE>
<TEXT>


Süreyya Ayhan'ın antrenörü Yücel Kop, kendisini eleştiren Federasyon Başkanı Mehmet Terzi'yi, iyi bir yönetici olmamakla suçladı, "Genel Müdür Atalay'dan ödü kopuyor" dedi 

MURAT AĞCA 


Süreyya Ayhan'ın antrenörü Yücel Kop, kendisine ağır eleştirilerde bulunan Atletizm Federasyonu Başkanı Mehmet Terzi'yi Genel Müdür Mehmet Atalay'ın kuklası olmakla suçladı, "Ben başkanın sporculuğuna saygı duyuyorum. Ama hiçbir zaman iyi bir antrenör olamadı. Yöneticilik de yapamıyor. Devlet memuru olduğu için çok korkuyor" diye konuştu. Terzi'nin basındaki tüm demeçlerinin de Genel Müdür Atalay'ın danışmanı tarafından hazırlandığını iddia eden Kop, "Ben Genel Müdür aleyhine konuşunca, 'yapma biz pamuk ipliğine bağlıyız' diyor, koltuğundan olacak diye bacakları titriyor. Ancak bu federasyon Eskişehir'den yönetilmez" ifadelerini kullandı. 
Genel müdürlerin gelip geçici, ancak yıldız sporcuların kalıcı olduğuna dikkat çeken Kop, sözlerini şöyle sürdürdü "Biz bu sporu Genel Müdür için değil, bayrak için yapıyoruz. O gidecek ama Süreyya'lar, Hamza'lar, Nurcan'lar her zaman olacak. Başkan Terzi bize sponsor bulduğunu, ekip kurduğunu ve kamp vereceğini söyledi. Bir ay sonra IAAF kararı deyip çark etti. Başkanın bizi dopingle suçlayan açıklamaları çıkıyor. Benim başkanım bunu yaparsa IAAF ne yapmaz " 


</TEXT>
</DOC>
