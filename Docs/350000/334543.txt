<DOC>
<DOCNO> 334543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur06.html </URL>
<DATE> 2005/04/18/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Nutuk'un müsveddesi 6500 YTL'ye satıldı 
</HEADLINE>
<TEXT>

     LUBE AYAR İstanbul 

Alif Art Antikacılık A.Ş'nin dün Esma Sultan Yalısı'nda düzenlediği 'Osmanlı ve Karma Sanat Eserleri' müzayedesinde 301 adet antika eşya tablo koleksiyonerlerin beğenisine sunuldu. Büyük bir katılımın gerçekleştiği açık artırmanın en özel parçalarından biri de Atatürk'ün 1 Kasım 1926'da Türkiye Büyük Millet Meclisi'nde TBMM okuduğu ve kendi el yazısıyla kaleme aldığı Nutuk'un orjinal müsveddesiydi. Kapağının içinde İsmet İnönü'nün imzası bulunan ve 3 bin YTL'den satışa çıkarılan Nutuk'un müsveddesi 6500 YTL'ye satıldı. İçeriğini Osmanlı tekstil sanatı örnekleri, tuğralı gümüşler, porselenler, biblolar, mineli saatler, kutular ve mücevherlerin oluşturduğu müzayedede Osmanlı tekke ve hat sanatından örnekler de yer aldı. Müzayedenin en pahalı eseri ise, Sultan Abdülmecit döneminden kalan 60 santimetre boyundaki tuğralı iki gümüş şamdan oldu. 65 bin YTL muhammen bedelli şamdanlar 150 bin YTL'ye satıldı. Sultan II. Mahmut'un 1,5 metre tuval üzerine 'celi sülüs' hatla yazdığı 'besmele'nin de 55 bin YTL'ye satıldığı açık artırmada İbrahim Safi'nin 'bedeviler ve rakkaseler' adlı yağlı boya tablosu ise 80 bin YTL'ye yeni sahibinin oldu. Yaklaşık 4 saat süren ve 301 parça eserin sergilendiği müzayedede toplam 1 milyon 702 bin 850 YTL gelir elde edildi. 
     
</TEXT>
</DOC>
