<DOC>
<DOCNO> 333443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sontur36.html </URL>
<DATE> 2005/04/14/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Takla atan otomobilin sürücüsüne, laleleri ezdi' cezası 
</HEADLINE>
<TEXT>

     Ceyhun KÖSE BURSA, DHA 

BURSA'da, 22 yaşındaki Ufuk Yıldız yönetimindeki otomobil, aşırı hız nedeniyle kontrolden çıkıp, takla attı. Lale ekili refüje çarpıp, güçlükle duran otomobilden çıkarılan sürücü Ufuk Yıldız'a, Büyükşehir Belediyesi Zabıta ekipleri, çiçekleri ezdiği için para cezası kesti. Kazanın şokunu henüz atlatamayan Yıldız, zabıtanın verdiği 132 YTL'lik ceza makbuzunu görünce iyice şaşkına döndü. 
     Merkez Osmangazi İlçesi'nde, Kültürpark'taki bir barda arkadaşlarıyla eğlenen Ufuk Yıldız, bir arkadaşından emanet aldığı 77 DC 619 plakalı otomobille eve dönmek için, dün gece 24.00 sıralarında yola çıktı. Arkadaşı 19 yaşındaki Oğuz Hakyemezler'i de yanına alan Yıldız, Atatürk Caddesi'nde aşırı hız yapınca, direksiyon hakimiyetini kaybetti. Kontrolden çıkan araç, cadde kenarındaki refüje çarpıp, takla attıktan sonra lalelerin ekili olduğu refüj üzerinde bir ağaca çarparak durabildi. Otomobil hasar görürken, çevredekiler tarafından araçtan çıkarılan gençlerin, kazada yara almadıkları belirlendi. Olay yerine gelen polislere, "Kazayı ağabeyim yaptı. Biraz sonra gelecek'' diyen Ufuk Yıldız, çelişkili ifadesinin ardından, otomobili kendisinin kullandığını itiraf etti. Yıldız'a yapılan muayenede, alkolsüz olduğu belirlendi. 
     Bu arada, Büyükşehir Belediyesi Zabıta Müdürlüğü'nün 150 metre ilerisinde meydana gelen kazayı gören nöbetçi zabıta memurları, koşarak olay yerine geldi. Refüjdeki, belediye tarafından ekilen lalelerin ezildiğini gören memurlar, sürücü Ufuk Yıldız'a, Zabıta Yönetmeliği'nin 17'nci maddesi gereği, belediye malına zarar vermek' suçundan 132 YTL para cezası kesti. Kazanın şokunu henüz üzerinden atamayan Ufuk Yıldız, zabıtaların verdiği ceza makubuzunu alınca şaşkına döndü. 
     
</TEXT>
</DOC>
