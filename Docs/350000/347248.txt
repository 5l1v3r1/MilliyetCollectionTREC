<DOC>
<DOCNO> 347248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sontur05.html </URL>
<DATE> 2005/05/30/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Minibüsle çarpışan motosikletli turist çift öldü 
</HEADLINE>
<TEXT>

     Ferit ASLAN - Muzaffer DURU DHA 

      DİYARBAKIR- Silvan yolunda motosikletleriyle Türkiye turuna çıkan 26 kişilik Yeni Zelandalı turist kafilesinden Carol ve eşi 38 yaşındaki Neyl Bıshop'un motosikleti, yolcu minibüsüyle çarpıştı. Minibüs şoförü ile bir yolcunun da yaralandığı kazada, olay yerinde can veren Bishop çiftinin, arkadaşlarına yetişmek için acele ederek aşırı hız yaptıkları belirtildi. 
     Bir süre önce Türkiye'ye gelen işadamı ve pilotlardan oluşan Yeni Zelandalı 26 kişilik turist kafilesi, Kuşadası'ndan kiraladıkları 13 motosikletle Mardin ve Diyarbakır gezilerinin ardından, bu sabah erken saatlerde Bitlis'e gitmek üzere yola çıktı. 
     Kafilenin arkasında kalan Carol ve Neyl Bishop çifti, acele etti. Görgü tanıklarının ifadesine göre Diyarbakır- Silvan yolunda aşırı hız yapan Neyl Bıshop yönetimindeki 09 D 1432 plakalı motosiklet, önündeki plakası ve sürücüsü belirlenemeyen bir mobileti sollayarak Bölge Trafik İstasyonu önünde Lice'den Diyarbakır'a gelen 37 yaşındaki Süleyman Arcan yönetimindeki 21 DA 267 plakalı minibüsle çarpıştı. 
     Neyl ve eşi Carol Bıshop'ın olay yerinde can verdiği kazada minibüs şoförü Süleyman Arcan ile yolculardan kimliği açıklanmayan bir er de yaralandı. Yaralılar Dicle Üniversitesi Hastanesi ile Askeri Hastane'de tedaviye alındı. Kaza üzerine geri dönen arkadaşları motosikletlerinin yanında can veren Bıshop çifti için gözyaşı döktü. 
     Bir süre yolun trafiğe kapanmasına da neden olan kazada, turistlerin cenazeleri Diyarbakır Devlet Hastanesi morguna kaldırıldı. Cenazalerin akşam saatlerinde İstanbul'a, oradanda ülkelerine gönderileceği belirtildi. 
     15 günlük Türkiye turlarının ardından Hindistan'a gitmeyi planlayan Yeni Zelandalı kafile, 3 gün önce Mardin'deki camileri ve Deyrulzaferan Manastırı'nı gezerlerken DHA muhabirine hatıra fotoğrafı çektirmişti. 
     
</TEXT>
</DOC>
