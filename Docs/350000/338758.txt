<DOC>
<DOCNO> 338758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/spor/axspo02.html </URL>
<DATE> 2005/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Achtung Dikkat 
</HEADLINE>
<TEXT>


Alman hoca, Trabzon maçı bitiminde oyuncularını önce kutladı, ardından, "Ortada kazanılmış kupa yok. Futbolun sürprizler oyunu olduğunu unutmayın" uyarısını yaptı 

YUSUF DURSUN 


Trabzonspor galibiyetinden sonra Fenerbahçe'de şampiyonluk şarkıları söylenmeye başlarken, Teknik Direktör Christoph Daum'dan erken uyarı geldi. 
Alman hoca, karşılaşma bitiminde soyunma odasında oyuncularını kutlarken, "Çok kritik bir sınavı başarıyla geçtik. Ama her şey henüz bitmiş değil. Bu sonuç sakın ola ki, sizde motivasyon kaybına yol açmasın. Önümüzde dört hafta var. Futbol sürprizler oyunudur. Bunu aklınızdan çıkarmayın" ifadelerini kullandı. 
Diyarbakır ve Ankaragücü deplasmanlarının çok çetin geçeceğinin de altını çizen Sarı - Lacivertli ekibin tecrübeli çalıştırıcısı, "Bu maçlardan üç puan çıkarmak sanıldığı gibi kolay olmayacaktır. Hata istemiyorum. Şimdi sevinin, ama bu sadece bir gün sürsün. Çünkü ortada kazanılmış kupa yok" diye konuştu. 
Camianın iki kupa istediğini belirten Daum, "Hedeflerimize çok yaklaştık. Artık her şey sizin elinizde. Bu kritik dönemeçten de yüzünüzün akıyla çıkacağınıza inanıyorum" dedi. 

Sambacılar çok dertli 

Sarı - Lacivertli ekibin Brezilyalı oyuncuları Alex ve Nobre sonunda isyan ettiler. Kendi saha ve seyircilerinin önünde resmen dayak yediklerini savunan iki futbolcu, "İtildik, tekmelere maruz kaldık, ama hakem bunları seyretti. Artık bu son olsun. Her tarafımız yara içinde. Bize de yazıktır. Taraftarlara teşekkür etmek istiyoruz. Çünkü ne hakeme, ne de Trabzonspor'a tepki gösterdiler. Bu başka sahada olsa kıyamet kopardı" dediler. 

Rüştü'süz asla olmaz 

Teknik Direktör Daum yönetime verdiği raporda milli kalecinin gelecek sezon da takımda kalmasını istedi. Barcelona ile görüşmelerin başladığı ifade edildi 

Denizlispor, Ankaraspor ve Trabzonspor maçlarında yaptığı kritik kurtarışlarla Fenerbahçe'ye hayat veren kaleci Rüştü Reçber, Sarı - Lacivertli taraftarların yeniden gönlünü kazanmasını bildi. 
Kiralık sözleşmesi mayıs ayı sonunda bitecek olan tecrübeli file bekçisinin gelecek sezon da Fenerbahçe forması giymesi için yönetim de harekete geçti. Teknik Direktör Daum'un, Başkan Aziz Yıldırım'dan, Rüştü konusunda garanti aldığı, milli kalecinin yeniden kiralanması için Barcelona Kulübü ile görüşmelerin başladığı öğrenildi. 
Rüştü de "Fenerbahçe'de çok mutluyum. İspanya'ya dönmek istemiyorum. İki kulübün anlaşmasını bekliyorum" ifadelerini kullandı. 

Hooijdonk'a gün doğdu 

Nobre ve Anelka'nın sakatlıkları nedeniyle Hollandalı golcünün Diyarbakır'da ilk on birde yer alabileceği belirtildi 

YUSUF KOBAL 

Fenerbahçe'de sakat ve cezalı oyuncular Diyarbakırspor maçı öncesi Teknik Direktör Christoph Daum'u kara kara düşündürmeye başladı. 
Ümit Özat ile Luciano'nun kart cezası, Servet'ten sonra sakatlar kervanına Nobre ve Anelka'nın da eklenmesi, Alman hocayı köşeye sıkıştırdı. 
Ayak bileğinden problem yaşayan Nobre ile kasığında çekme bulunan Anelka'nın hafta sonuna yetiştirilmesi için doktorlara talimat veren Daum'un, uzun bir aranın ardından Pierre van Hooijdonk'a şans verebileceği öğrenildi. 
Sezon sonunda takımdan ayrılacak olan Hollandalı oyuncunun da kalan haftalarda forma giymek istediği ve şampiyonluğa katkıda bulunarak ülkesine dönmeyi arzuladığı belirtildi. 
Alman hocanın, Diyarbakır'da savunmayı, Ankaraspor maçındaki gibi Serkan, Önder, Deniz ve Mahmut Hanefi'den oluşturmayı planladığı ifade edildi. 

Sakatların MR'ı çekildi 

Nobre ile Nicolas Anelka'nın dün MR'ları çekildi. Nobre'nin sağ ayak bileğinde ezilme, Anelka'nın da kasıklarındaki kaslarda ödem tespit edildi. İki oyuncunun da tedavisine başlandı. 

'Kararlara saygılıyız' 

İkinci Başkan Nihat Özdemir, hakemler konusunda konuşmak istemediklerini söyledi. Özdemir, "Fenerbahçe olarak sezon başından bu yana hiçbir maçta hakem yönetimi hakkında yorum yapmadık. Yenilsek de, yensek de hep sustuk. Çünkü kararlara saygılıyız" dedi. 
Trabzonsporlu yöneticilerin "Golleri Fenerbahçe değil, hakem attı" sözünün hatırlatılması üzerine Özdemir, "Maçın başından sonuna kadar baktığımız zaman, daha çok gol pozisyonuna giren ve atak oynayan takımın Fenerbahçe olduğunu görüyoruz. Biz maçta rakibimizden her bakımdan daha iyiydik" diye konuştu. 

Babasının yolunda 

YUSUF KOBAL 

Başkan Aziz Yıldırım'ın büyük kızı Hande Yıldırım, İsrail'in sayfiye yeri olan Natanya kentinde kulüp satın almak ve inşaatlar yapmak için temaslarda bulundu. Maccabi Natanya kulübünün, Natanya kentindeki stadını gezen bayan Yıldırım, İsrailli yöneticilerle masaya oturdu. İsrail basını da Fenerbahçe Başkanı'nın kızının, Natanya'ya gelişini ve kulübe talip olmasını yakından izledi. 


</TEXT>
</DOC>
