<DOC>
<DOCNO> 319380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur36.html </URL>
<DATE> 2005/02/28/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Olaylı barın sahibi Kıraç'a yapılan kasıtlı bir hareket yok 
</HEADLINE>
<TEXT>

     Edirne'de, rock müzik sanatçısı Kıraç'ın konser verdiği Orange 22 adlı barın sahibi Metin Engin, konser sırasında çıkan olayda Kıraç'a yapılan kasıtlı bir hareket olmadığını bildirdi. 
     Engin, yaptığı açıklamada, Kıraç'ın yaşadığı olayın kendilerini ve Edirne halkını üzdüğünü söyledi. 
     Türkiye'nin saygın sanatçılarını ağırlayabilecek bir barı hizmete sunduklarını ifade eden Engin, Kıraç konserinde yaşanan olay nedeniyle bundan sonra düzenleyecekleri konserlerde güvenlik önlemlerini artıracaklarını söyledi. 
     Yaşanan olayda Kıraç'a yapılan kasıtlı bir hareket olmadığını savunan Engin, şöyle konuştu 
     ''Çok üzgünüz. Olay, Kıraç'ın menajeri ve bizim şirketimize ait olmayan korumalar arasında bir yanlış anlamadan çıkmıştır. İlerleyen zamanda Kıraç'ı tekrar Edirneli sevenleriyle buluşturacağız. Bundan sonra şirketimiz bünyesinde düzenleyeceğimiz konser ve diğer etkinliklerle Türkiye'nin önde gelen sanatçılarını Edirne halkıyla buluşturmaya kararlıyız.'' Orange 22'de konser veren Ali Tufan Kıraç 33 son şarkısını söylerken grup arkadaşlarını tanıttığı sırada, dinleyicilerin bulunduğu alandan şişe atılması sonucu kaşından, menajeri Numan Demirbilek 32 de burnundan yaralanmıştı. 
     Olayla ilgili olarak 7 kişi gözaltına alınmış, bu kişiler, ifadelerinin alınmasının ardından serbest bırakılmıştı. 
     
</TEXT>
</DOC>
