<DOC>
<DOCNO> 332920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko17.html </URL>
<DATE> 2005/04/13/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kurumlar Vergisi'nde de beyan dönemi uzatıldı... 
</HEADLINE>
<TEXT>

     Kurumlar vergisinde 15 Nisan Cuma günü sona erecek olan beyanname verme dönemi, 2 Mayıs akşamına kadar uzatıldı. 
     Maliye Bakanı Kemal Unakıtan imzasıyla yayımlanan Kurumlar Vergisi Sirküleri ile Kanun gereğince 15 Nisan mesai saati bitimine kadar verilmesi gereken 2004 yılına ilişkin kurumlar vergisi beyannamelerinde, elektronik ortamda beyanname verme işleminin ilk uygulama yılı olması nedeniyle süre uzatımına gidildi. 
     Maliye Bakanlığı'nın yetkisi çerçevesinde, beyanname verme dönemi, verginin ilk taksidinin de son ödeme günü olan 30 Nisan'a kadar uzatıldı. 
     Ancak 30 Nisan'ın hafta sonuna denk gelmesi nedeniyle, mükellefler, kurumlar vergisi beyannamelerini 2 Mayıs Pazartesi akşamı mesai saati bitimine kadar verebilecekler. 
     
</TEXT>
</DOC>
