<DOC>
<DOCNO> 325984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonspo28.html </URL>
<DATE> 2005/03/22/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Gökdeniz "Kalan 7 maçımızı da kazanacağız" 
</HEADLINE>
<TEXT>

     A Milli Takım futbolcusu Gökdeniz Karadeniz, ''Dünya Kupası Eleme Grubu'nda, kalan 7 maçı kazanarak Türkiye'nin gücünü tüm dünyaya göstereceğiz'' dedi. 
     A Milli Takım'ın akşam yaptığı antrenman öncesinde basın mensuplarının sorularını yanıtlayan Gökdeniz, bütün maçları final olarak gördüklerini ifade ederek, ''Rakip ayırt etmeden, hepsini iyi bir oyunla yenmek ve Türkiye'nin gücünü tüm dünyaya göstermek istiyoruz. Türk Milli Takımı'nın hedefi bellidir. Rakip ayırt etmiyoruz, kalan 7 maçı da kazanıp Almanya'ya gitmek istiyoruz'' diye konuştu. 
     Gökdeniz, şu anda herkesin milli takımın havlu attığını düşündüğünü de dile getirerek ''Herkes, Ukrayna'ya yenilip havlu attığımızı düşünüyor. Bunun tersini, sahada yapacağımız mücadeleyle tekrar gündeme sokacağız'' şeklinde görüş belirtti. 
     Nihat'ın sakatlığı ile ilgili bir soruya ise Gökdeniz, şöyle yanıt verdi 
     ''Keşke Nihat da aramızda olsaydı ama üzücü bir sakatlık geçirdi. Türk Milli Takımı, kim oynarsa oynasın, sahada en iyi şekilde mücadelesini verir, başarı için herşeyini ortaya koyar.'' 
     
     FATİH ''UMARIM MAÇLARDAN YÜZÜMÜZÜN AKIYLA ÇIKARIZ'' 
     Milli futbolcu Fatih Tekke ise iyi bir takım olduklarını ve kendilerine güvendiklerini kaydederek, ''Önümüzdeki iki maçtan altı puanla ayrılırsak, hem bizim kendimize güvenimiz hem de ülkemizin güveni artar'' dedi. ''Umarım bu maçlardan yüzümüzün akıyla çıkarız'' şeklinde konuşan Fatih, Arnavutluk'tan güç dengesi olarak daha üst seviye olduklarını, onların da Ukrayna gibi savunmaya yönelik bir futbol ortaya koyacağını sandığını söyledi. 
     Fatih, Nihat'ın sakatlığına üzüldüklerini de belirterek, ''Umarım kısa sürede sahalara döner. Onun yerine oynayacak olan da elinden geleni yapacaktır. Bu tür maçlar final maçlarıdır, herkes gönülden mücadele edecektir'' şeklinde konuştu. 
     
     ERSEN ''HAKAN ŞÜKÜR İLE FARKLI FORVETLERİZ'' 
     Milli takıma yeniden davet edilen Denizlisporlu Ersen Martin, Hakan Şükür ile kıyaslanmaktan gurur duyduğunu ifade ederek, aynı stil oyuncular, ancak farklı forvetler olduklarını vurguladı. 
     Milli takıma çağrılmasının mutluluk ve gurur verici olduğunu belirten Ersen, ''Tekrar milli takımda olduğum için son derece sevinçliyim. Zorlu maçlar oynayacağız, kendi taraftarımız önündeki Arnavutluk maçını kazanmak istiyoruz. Hocam kaç dakika görev verirse, ben hazırım'' dedi. 
     
</TEXT>
</DOC>
