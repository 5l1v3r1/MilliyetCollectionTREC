<DOC>
<DOCNO> 339487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sondun24.html </URL>
<DATE> 2005/05/04/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Der Spiegel Schröder Türkiye’yi ümitlendirmeye devam ediyor 
</HEADLINE>
<TEXT>

     Almanya’da televizyon kanalları Başbakan Gerhard Schröder’in Türkiye ziyaretine geniş şekilde yer verirken, bazı politikacılar Türkiye’nin AB üyeliğine ilişkin görüşlerini dile getirdi. 
     N24 televizyonu, Türkiye’de samimiyetle karşılanan Schröder’in Türkiye’nin AB üyeliğine desteğini yinelerken, reformların hayata geçirilmesinin önemine dikkati çektiğini bildirdi. 
     Televizyon tarafından yapılan, "Türkler AB’ye hazır mı " sorusunun yöneltildiği bir kamuoyu araştırmasının sonuçlarının geç saatlerde açıklanması bekleniyor. 
     Bu arada, Birlik partilerinin CDU CSU Federal Meclis Grubu Başkan Yardımcısı Wolfgang Schaeuble, NDR radyosuna yaptığı açıklamada, AB’nin "aşırı şekilde genişlemesine" karşı çıkarak, Türkiye’nin stratejik öneminin AB üyeliği için gerekçe olamayacağını savundu. 
     Hıristiyan Sosyal Birlik Partisi’nin CSU Federal Meclis Grubu Başkanı Michael Glos da, Schröder’in Türkiye’de "gerçekleri" söylemesi gerektiğini belirterek, "Schröder Türkiye’nin ne siyasi, ne de ekonomik açıdan AB için yeteri kadar olgunlaşmadığını söylemeli" diye konuştu. 
     Sosyal Demokrat Parti SPD Federal Meclis dış politika sözcüsü Gert Weisskirchen ise RBB-Inforadio’ya yaptığı açıklamada, Türkiye’nin reformları uygulamaya hazır olmadığının düşünülmemesi gerektiğini, AB yolunun uzun ve taşlı olduğu şeklindeki düşüncenin reform dinamizmini yavaşlattığını savundu. 
     Der Spiegel dergisinin internet sayfası olan "Spiegel-Online"da, "Schröder Türkiye’yi ümitlendirmeye devam ediyor" başlığıyla verilen haberde, Schröder’in, Türkiye’nin AB üyeliği gibi stratejik öneme sahip bir kararın sürekli değişen kamuoyu yoklamalarına bağımlı kılınamayacağı şeklindeki sözlerine yer verildi. 
     Schröder’in özellikle reformların uygulanmasının önemine dikkati çektiği ifade edilen haberde, Schröder’in Türkiye’nin Ankara Protokolünü imzalayacağına emin olduğunu, diğer yandan da KKTC’ye vaat edilen AB yardımlarının da yapılması gerektiğini söylediği kaydedildi. 
     AB diplomatlarının Türkiye’de düşünce ve din özgürlüğü eksikliklerinden söz ettikleri ve reform isteğinin yetersiz olduğunu savundukları belirtilen haberde, ekonomiden sorumlu Devlet Bakanı Ali Babacan’ın ise Handelsblatt gazetesine yaptığı açıklamada bu iddiaları reddederek, Türkiye’nin reformları gerçekleştireceğini ve diğer AB ülkelerine yük olmayacağını söylediği ifade edildi. 
     Schröder ve Erdoğan’ın dün akşam yaptıkları görüşme sırasında, 1 Ocak 2000 tarihinden sonra yeniden Türk vatandaşlığına geçerek Alman vatandaşlığını kaybeden Türklerin durumunun da ele alındığı, Erdoğan’ın bu sorunun çözümü için toplu bir anlaşma yapılması önerisine karşı, Schröder’in söz konusu Türklerin durumunun tek tek incelenmesi görüşünü dile getirdiği belirtildi. 
     Focus dergisinin internet sayfası olan "Focus-online"da yer alan haberde de, Schröder’in Türkiye’nin reformları kararlı şekilde sürdürmesi durumunda üyelik müzakerelerine 3 Ekim’de başlanacağını söylediği hatırlatıldı. 
     Erdoğan’ın sözde Ermeni soykırımıyla ilgili tasarının Federal Meclis’e getirilmesinden büyük endişe duyduğunu söylediği, Schröder’in de Türkiye’nin bir komisyon oluşturulması fikrine destek vererek, Ermenistan’ın bunu kabul etmesi arzusunu dile getirdiği belirtildi. 
     Focus’un haberinde, Schröder’in, yeniden Türk vatandaşlığına geçtikleri için Alman vatandaşlığını kaybeden Türklerle ilgili olarak da, insanların yasaları tam olarak bilmedikleri için cezalandırılamayacaklarını söylediği kaydedildi. 
     'Erdoğan'ın zihniyeti değişmeli' 
     Türkiye’nin dini özgürlük konusunda Avrupa normlarından çok uzak olduğunu savunan Alman gazeteleri, Başbakan Recep Tayyip Erdoğan’ın milliyetçi bir çizgiye kaydığını öne sürerek "Başbakan acilen değişmesi gereken bir zihniyet sergiliyor" diye yazdı. 
     
     PATRİKHANE FUTBOL KULÜPLERİNDEN DAHA AZ HAKKA SAHİP 

     Schröder’in Türkiye ziyareti sırasında Türkiye’deki Hristiyanların sorunlarını da gündeme getireceğini belirten Der Tagesspiegel "Türkiye’nin, dini özgürlük dışında, Avrupa normalarının uygulanmasından bu denli uzak olduğu başka bir konu neredeyse yok" yorumunu yaptı. Alman gazetesi, Schröder’in ziyaret etmek istediği İstanbul’daki Patrikhane’nin tüm dünyadaki 330 milyon Ortodoks Hristiyanın dini merkezi olduğunu belirterek "Ancak futbol kulüplerinden daha az hakka sahip" dedi. Gazete, Türkiye’nin AB’e girebilmesi için din ile devlet arasındaki ilişkileri yeniden düzenlemek zorunda olduğunu da savundu. 
     
     DİE TAGESZEİTUNG 

     Diğer bir Alman gazetesi Die Tageszeitung ise, Başbakan Erdoğan’ın milliyetçi bir çizgiye kaydığını öne sürdü. Erdoğan’ın parti içinden, vatandaşlarından ve Avrupa Birliği’nden gelen eleştirilere maruz kaldığını kayeden gazete, "Erdoğan’ın yeni koşullar karşısında gergin olması anlaşılabilir. Ancak Başbakan acilen değişmesi gereken bir zihniyet sergiliyor" dedi. Tageszeitung, Erdoğan’ın Türkiye’de geçtiğimiz haftalarda tırmanan "milliyetçi histeri" karşısında takındığı tavrı da eleştirirken "Buna modern bir Avrupa devleti vizyonuyla karşı çıkması gerekirken önce sessiz kaldı, sonra ise milliyetçiliğin liderliğini üstlendi" ifadesini kullandı. 
     
</TEXT>
</DOC>
