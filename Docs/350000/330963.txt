<DOC>
<DOCNO> 330963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/spor/spo03.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ribery göze geldi 
</HEADLINE>
<TEXT>


Galatasaray'da kritik Trabzonspor maçı öncesinde Fransız yıldız bileğinden sakatlandı. Sahayı sağlık aracıyla terk eden Ribery'nin, hafta sonunda takımdaki yerini alıp alamayacağı belirsizliğini koruyor 


Şampiyonluk yarışındaki en kritik maçlarından birini hafta sonu Trabzon ile yapacak olan Galatasaray'da, moraller alt üst oldu. 
Sarı-Kırmızılı takımın önemli kozu Franck Ribery, dün sabah yapılan antrenmanda sağ ayak bileğinden sakatlanarak, çalışmayı yarıda bıraktı. Fransız futbolcu, bileğindeki acı nedeniyle ayakta duramayınca, sahayı sağlık aracıyla terk etmek zorunda kaldı. 
Ribery, tesislerde yapılan buz tedavisinin ardından soluğu Bakırköy Acıbadem Hastanesi'nde aldı. Çekilen MR sonucunda Ribery'nin sol ayak bileğindeki bağlarda önemli bir zedelenme ve ödem belirlendi. Kulüp Doktoru Murat Çevik, "Ödemin çözülüp çözülmeyeceğine bakacağız. Maç saatine kadar tedavisi sürecek" dedi. 
Sarı - Kırmızılı takımın bir diğer sakat oyuncusu Hakan Ünsal'ın bu hafta sonu Trabzonspor maçında da forma giyemeyeceği bildirildi. 

'Bizim için final' 

Galatasaray'ın Kolombiyalı kalecisi Mondragon, Trabzonspor karşılaşmasının kendileri için Şampiyonlar Ligi maçı kadar önemli olduğunu açıkladı. Tecrübeli eldiven, kendilerini çok zor bir mücadelenin beklediğini dile getirerek, "Bizim için tek bir alternatif var kazanmak. Şampiyonluk şansımızı sürdürebilmek için buna mecburuz. Puan kaybı yarışın bitmesine neden olabilir. Taraftarlarımızla birlikte bu zorlu engeli aşacağız" diye konuştu. 

Ergün hazırlığı 

Teknik Direktör Hagi, yıldız futbolcuyu Trabzonspor maçında ilk on birde oynatmanın planlarını yapıyor 

Aslan'da Kayserispor beraberliği Teknik Direktör Hagi'yi yeni arayışlara yönlendirdi. Rumen hocanın, 2 - 2 biten maçta sonradan oyuna giren Ergün Penbe'yi Trabzonspor karşılaşmasında yeniden ilk on birde görevlendirmeyi planladığı bildirildi. Yıldız futbolcuya orta alanda forma verecek olan Hagi, sol kanatta ise Ayhan ile Hasan Şaş arasında tercih yapacak. 
Ribery'nin sakatlığının geçmemesi durumunda Trabzonspor'a karşı Ayhan'ın solda, Hasan Şaş'ın ise sağ kanatta şans bulması bekleniyor. Bu arada Hagi taktik hazırlıklarını daha rahat yapabilmek için antrenmanları basına kapatma kararı aldı. 

Canaydın'dan Belçika turu 

Başkan Özhan Canaydın'ın cumartesi günü Brüksel'e giderek, Eurocard Projesi kapsamında düzenlenecek olan organizasyona katılacağı açıklandı. Galatasaray Başkanı'nın, Brüksel'de gurbetçilerle bir araya geleceği ve satışa çıkacak olan Eurocardlar'a ilgi gösterilmesi için destek isteyeceği bildirildi. 

Ahmet Cömert için girişim 

Galatasaray Yönetimi, yeni sezonda Ahmet Cömert Salonu'nu kullanabilmek için kolları sıvadı. Sarı - Kırmızılılar'ın, basketbol ve voleybol takımlarının bu salonda maçlarını oynayabilmesi için resmi başvuruyu yaptığı bildirildi. Konunun bir hafta içinde netlik kazanması bekleniyor. 

Tempoyu arttırdılar 

Galatasaray, Trabzonspor maçının hazırlıklarını dün yaptığı tek antrenmanla sürdürdü. 1.5 saat süren çalışmada Sarı - Kırmızılılar, koşu ve istasyon hareketlerinin ardından yarı sahada taktik çalışması yaptı. 


</TEXT>
</DOC>
