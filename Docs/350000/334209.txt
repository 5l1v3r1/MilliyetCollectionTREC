<DOC>
<DOCNO> 334209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sondun34.html </URL>
<DATE> 2005/04/17/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Irak'ta direniş liderlerinden biri yakalandı... 
</HEADLINE>
<TEXT>

     Irak güvenlik güçlerinin, Saddam Hüseyin dönemi Devrim Komuta Konseyi Başkan Yardımcısı İzzet İbrahim El Duri ile bağlantısı olduğu belirtilen direniş liderlerinden birini yakaladıkları bildirildi. 
     Bağdat hükümetinden yapılan açıklamada, İzzet İbrahim'in yeğeni Haşim Hüseyin Radhan El Ceburi'nin 7 Mart'ta Bağdat'ın kuzeyinde yakalandığı, Ceburi'nin Zap nehri bölgesinde bir militan grubunun başında olduğu kaydedildi. 
     Açıklamada, Saddam Hüseyin'in istihbarat servisinde görev alan Ceburi'nin kendi militan ağını kurmak için İzzet İbrahim'den para aldığı ve direniş faaliyetlerine öncülük ettiği belirtildi. 
     Hükümetin açıklamasında, Ceburi'nin Irak güvenlik güçlerini hedef alan operasyonlarda etkin olduğu ve isyana katılmak üzere Irak'a giren yabancılara yardım sağladığı ifade edildi. 
     Irak'ta direnişin ardındaki isimlerden biri olduğu savunulan İzzet İbrahim, ABD'nin 55 kişilik arananlar listesinde 6. sırada bulunuyor. Amerikan güçleri İzzet İbrahim'in başına 10 milyon dolar ödül koymuştu. 
     
</TEXT>
</DOC>
