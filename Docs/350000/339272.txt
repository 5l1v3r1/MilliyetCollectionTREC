<DOC>
<DOCNO> 339272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonspo13.html </URL>
<DATE> 2005/05/03/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Aziz Yıldırım'dan Denizlispor Başkanı'na tepki... 
</HEADLINE>
<TEXT>

     Fenerbahçe Kulübü Başkanı Aziz Yıldırım, "Türkiye Kupası ve Süper Lig Kupası için verdiğimiz mücadelede hepimize düşen görev sabırlı ve sakin olmaktır" dedi. 
     Yıldırım, Fenerbahçe Dergisi’nin mayıs ayı sayısında yer alan yazısında, sistemin yanlışlığı, verilen cezaları hak edip etmediklerine yönelik yorumları lig bittikten sonra zaten yapacaklarını, bundan da kimsenin şüphesi olmaması gerektiğini vurgulayarak, şöyle dedi 
     "Fenerbahçe Spor Kulübü’nün uğradığı haksızlıklar ve hakkımızda verilen yanlış kararların farkındayız. Ama bunları bugün konuştuğunuz zaman alacağınız cevaplar ve atışmalarla, sadece kendimize vakit kaybettiririz. Bu hantal yapının içinde problemleri çözemeyiz. Bunun farkındayız. Hiç kimse sessiz kaldığımızı düşünmesin. Ben ve yönetim kurulundaki arkadaşlarım bütün bunları konuşmayı bu nedenle ertelemekteyiz." Sarı-lacivertli taraftarların da sakin olmak zorunda olduğunu ifade eden Yıldırım, "Gelen cezaları mukayese etmeyin. Ben bunları, bunları yaparım, karşılığında nasıl olsa federasyon şu cezayı veriyor 
     demek Fenerbahçe taraftarının ne vizyonu, ne de misyonudur. Hepimizin yapacağı tek şey, sakin bir biçimde takımımızı her maç sonuna kadar desteklemek ve iki kupa için verdiğimiz mücadeleye destek olmaktır. Eğer sabırlı olursak, polemiklerden uzak olursak, sonuçta hepimiz seviniriz" ifadelerini kullandı. 

     
</TEXT>
</DOC>
