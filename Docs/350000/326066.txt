<DOC>
<DOCNO> 326066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonyas29.html </URL>
<DATE> 2005/03/22/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Tomb Raider paylaşılamıyor... 
</HEADLINE>
<TEXT>

     Bilgisayar oyunu Tomb Raider serisinin yaratıcısı İngiliz yazılım şirketi Eidos'u satın almak isteyenler arasındaki mücadele kızışıyor. 
     Daha önce Rock grubu U2'nin İrlandalı solisti Bono'nun da ortakları arasında bulunduğu ABD merkezli Elevation Partners şirketinden 71 milyon sterlinlik birleşme önerisi alan Eidos'a, bugün de bir İngiliz oyun yazılımı şirketi talip oldu. 
     Eidos'a 76.1 milyon sterlinlik öneri götüren SCI Entertainment, Londra Borsası'nda şirket hisselerinin yüzde 25 değer kazanmasını sağladı. 
     SCI Entertainment, iki İngiliz oyun yazılımı şirketinin birleşmesiyle ülkenin en büyüğü haline geleceklerini ve 22.7 milyar dolarlık dünya bilgisayar oyunu pazarının ön sıralarında yer alacaklarını açıkladı. 
     Eidos, daha sonra sinemaya da uyarlanan aksiyon oyunu Tomb Raider Lara Croft ile dikkatleri üzerine çekmişti. 
     
</TEXT>
</DOC>
