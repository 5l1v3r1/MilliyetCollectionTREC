<DOC>
<DOCNO> 323048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/ekonomi/eko02.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye başarısı transfer etti 
</HEADLINE>
<TEXT>


Türkiye operasyonlarında hızlı büyüyen Aviva Grup, Genel Müdür Bert Paterson'u Romanya, Çek Cumhuriyeti, Portekiz ve Macaristan'dan sorumlu direktörlüğe atadı 

EKONOMİ SERVİSİ 

Türkiye'deki büyüme hedeflerinin üstüne çıkan Aviva Grup, Genel Müdür Bert Paterson'u, Romanya, Çek Cumhuriyeti, Portekiz ve Macaristan'dan sorumlu direktörlük görevine atadı. 
Paterson, aynı zamanda Türkiye'deki Aviva Sigorta ve Aviva Hayat ve Emeklilik'in yönetim kurulu başkanlığını da yapacak. Paterson'un atanmasında Türkiye Aviva'daki hızlı büyümenin etkili olduğu öğrenildi. 
Paterson, genel müdürlük görevini 1 Nisan itibariyle şirketin genel müdür yardımcısı Keti Bonofiyel'e devrediyor. Bert Paterson, Aviva'nın yaptırdığı bir araştırmaya göre, Türkiye'nin 15 yıl içinde dünyada en hızlı büyüyecek finansal pazar olduğunu belirterek, "Yeni yapılanmayla birlikte Türkiye'deki işlerimizi hızlı büyütmeye kararlıyız" dedi. 

Bireyselde üçüncü 
Aviva'nın misyonunun dünyanın en güvenilen finansal hizmet sunan şirketi olmak olduğunu ifade eden Bert Paterson, "Aynı hedef Türkiye için de geçerli. Türkiye'nin en güvenilir şirketi olmak istiyoruz. Aynı zamanda yeniliklerde öncü, hizmet kalitesinde de en iyi olacağız" dedi. 
Paterson'un 2.5 yılı aşkın bir süredir Türkiye'de yaşaması ve sektörü yakından tanıması, Aviva Türkiye'nin önümüzdeki dönem daha da büyüyecek faaliyetleri açısından büyük önem taşıyor. 
Keti Bonofiyel de bundan sonra stratejilerinin dağıtım kanallarını genişleterek, Türkiye'nin her yerine ulaşmak olduğunu söyledi. Bonofiyel, "İkinci olarak müşteri memnuniyetini en üst seviyeye çıkarmak. Bunun için de kişilere ihtiyaçları olan ürünleri sunacağız" dedi. Aviva Hayat ve Emeklilik'in 7 Şubat itibariyle üye sayısı 23 bin 882'ye, fon büyüklüğü ise 55.6 milyon YTL'ye ulaştı. 


</TEXT>
</DOC>
