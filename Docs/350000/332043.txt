<DOC>
<DOCNO> 332043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/ekonomi/eko04.html </URL>
<DATE> 2005/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez sürpriz faiz indirimi yapabilir 
</HEADLINE>
<TEXT>


FED ile ilgili endişeler ve yükselen petrol fiyatları nedeniyle piyasa oyuncularının çoğunluğu faiz indirimi beklemiyor. Ancak yine de MB'nin sürpriz bir indirim yapma olasılığı yüksek 

SONGÜL HATISARU Finans atölyesi 

Cuma günü Para Politikası Kurulu toplantısını yapan Merkez Bankası MB bugün faiz kararını açıklayacak. FED ile ilgili endişeler ve yükselen petrol fiyatları nedeniyle piyasa oyuncularının önemli bir bölümü yeni bir faiz indirimi beklemiyor. Ancak TÜFE tarafında piyasa beklentilerinin altında kalan mart enflasyonu nedeniyle Merkez'in yeni bir faiz indirimiyle sürpriz yapma olasılığının hiç de az olmadığını düşünüyoruz. 
ÜFE'nin altında, içinde petrol fiyatlarını da bulunduran 22 adet imalat sanayii kaleminden 11 tanesinin fiyat düşüşü göstermesi dezenflasyon sürecinin artan petrol fiyatlarına karşın devam ettiğini gösteriyor. Nisan ayı ilk dönem beklenti anketinde 12 aylık TÜFE tahminleri ortalamasının yüzde 7.2 olması da yeni bir faiz indirimi beklentimizi destekliyor. Bilindiği gibi kamunun yıl sonu TÜFE beklentisi yüzde 8 düzeyinde. Öte yandan yeni stand - by için IMF ile yapılan görüşmelerin de nihai aşamaya geldiği görülüyor. Nitekim IMF heyetinin çalışmalarını tamamladığı ve yarın da Türkiye'den ayrılabileceği ifade ediliyor. 

Tartışmalar yaşanmış olabilir 
Merkez Bankası'nın yapacağı olası bir faiz indiriminin ise yarım puan ile sınırlı kalmasını bekliyoruz. Çünkü ABD'deki faiz artırım sürecinin gelişmekte olan piyasalara vereceği zararın henüz kestirilememesi ve petrol fiyatlarındaki yüksek seyir MB'nin uzun dönemli faiz konusundaki yaklaşımını belirsizleştirmeye aday görünüyor. 
Bazı FED başkanlarının yaptığı açıklamalar banka içinde hızlı faiz artırımlarını savunanların bulunduğunu gösteriyor. Bu nedenle yarın açıklanacak toplantı tutanaklarında eğer enflasyon tehdidi konusunda ciddi tartışmalar yaşandığı görülür ise piyasalar FED'in faiz artırımlarının da daha agresifleşebileceği endişesini üstünden atamayacaktır. Aynı şekilde tutanaklarda 'enflasyon tehdidi artıyor. Faiz artırımlarını hızlanarak götürelim' görüşünü savunan başkanların çoğunlukta olduğu anlaşılır ise önümüzdeki toplantılarda 25 yerine 50 baz puanlık artırımların gündeme gelebileceği endişesi yine artacaktır. Tutanaklarda enflasyon riskinin arttığına yönelik söylemlerin ağırlıklı olarak yer alması son bir haftadır düzelme eğiliminde olan gelişmekte olan piyasalardaki olumlu havayı bozabilir. 

Yeni stand - by için gerekli koşullar tamamlanmak üzere Bilindiği gibi MB yeni stand - by'ın gecikmesini dezenflasyon sürecine destek veren yapısal reformların gecikmesi olarak değerlendiriyordu. Ancak IMF ile yeni stand - by'ı hayata geçirmek için gereken 4 yapısal reform tamamlanmak üzere. 4 yapısal reformun son durumu şu şekilde 
1 Bankacılık sektörü yasa taslağı hazırlandı. Ve meclise sevk edildi. Kriter tamamlandı 
2 Sosyal güvenlik yasa taslaklarından IMF'nin önemli gördüğü genel sağlık sigortası ve emeklilik yasa taslakları Meclis'e gönderildi. Kriter tamamlandı 
3 Gelir idaresine ilişkin yasa taslağı Meclis'e gönderildi. Bu hafta yasa taslağının Meclis'te kabul edilmesi bekleniyor. Yasanın onaylanmasıyla kriter tamamlanmış olacak 
4 Yatırım teşviki yasa taslağı komisyonda. Bu hafta içinde Meclis'e sevk edilmesi bekleniyor. Yasanın Meclis'te kabulü ile tüm kriterler tamamlanmış olacak 
Daha öncede ifade ettiğimiz gibi bir miktar gecikme olsa da stand - by ile ilgili kriterler IMF ile büyük çaplı sorun yaşanmadan bitirilmiş oluyor. 
IMF cephesindeki olumlu gelişmelerin yanısıra MB'nin şu ana kadar faiz indirimlerinde piyasaları şaşırtan bir aksiyon içinde olması da sürpriz bir faiz indirimi olasılığını güçlendiriyor. 


</TEXT>
</DOC>
