<DOC>
<DOCNO> 334457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/soneko26.html </URL>
<DATE> 2005/04/18/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Zeytin Adası'na yine müşteri çıkmadı... 
</HEADLINE>
<TEXT>

     Tasarruf Mevduatı Sigorta Fonu TMSF tarafından daha önce iki kez satışa sunulan Göcek'teki Zeytin Adası'na yine müşteri çıkmadı. 
     TMSF'nin Satış Mahalli'nde yapılan, Uzan Grubu borçları nedeniyle el konulan ve 16 milyon YTL'den alıcı aranan Zeytin Adası'nın ihalesi, teminat yatıran olmadığı için iptal edildi. 
     TMSF Satış Komisyonu Başkanı Fethi Çalık, yaptığı açıklamada, şimdiye kadar şartnameyi alan 6 müşteri olduğunu ve 3'ünün ciddi olarak ilgilendiğini belirterek, ''Fakat teminat yatıran olmadığı için satış şimdilik iptal edildi. Biz de Fon Kurulu'na, alacağa mahsuben alıp, Hazine adına tescil edilmesi için talepte bulunacağız'' dedi. 
     Birinci ihalede alıcı bulamayan Zeytin Adası'nın, ikinci ihalesindeki satışı açılan dava yüzünden durdurulmuştu. 
     Fon tarafından verilen ''tedbirin kaldırılması'' talebi üzerine davayı yürüten Fethiye 2. Asliye Hukuk Mahkemesi, tedbirin kaldırılmasına ve satışın yapılabileceğine karar vermişti. 
     
     ''MÜŞTERİLER TEDİRGİN OLDU'' 
     Çalık, gazetecilerin soruları üzerine dava sonucunda, ada üzerinde herhangi bir tedbirin söz konusu olmadığını belirterek, ''1957'den beri özel mülkiyete tabi olan ve 2B kapsamından çıkarılan Zeytin Adası ile ilgilenen müşteriler, 2B kapsamında mıdır, değil midir diye tedirgin oldu'' dedi. 
     Mahkemenin kendilerinin haklılığını gördüğü için tedbiri kaldırdığını vurgulayan Çalık, ''Adanın satışında şu anda hukuki bir engel kalmadı. Fakat müşteriler Ne olur, ne olmaz diye tedirgin oldular, ama adanın satışını gerçekleştireceğiz. Ciddi anlamda ilgilenen 3 kişi de hukuki açıdan adayı araştırıyorlar'' diye konuştu. 
     Çalık, Pamukova'daki çiftliğin durumunun Zeytin Adası'ndan farklı olduğunu belirterek, Çevre ve Orman Bakanlığı'nın çiftliğin kendisine verilmesini istediğini hatırlattı. Çalık, ihtilafın mahkemede olduğunu, kendilerinin de gerekli girişimlerde bulunacaklarını ve konuyu en kısa sürede çözeceklerini bildirdi. 
     
     SATIŞ MAHALLİNE MÜZAYEDE SALONU 
     TMSF ile uygun görülen yerlerin satışını gerçekleştirme yönünde 1 yıllık sözleşme imzalayan TURYAP, TMSF'nin satış mahalli içinde bir müzayede salonu oluşturdu. 
     Satış mahallinin dışına asılan ve üzerinde ''Banka hakim ortaklarının çok kıymetli gayrimenkulleri bu binada açık artırma ile satılacaktır'' yazılı büyük afiş de dikkat çekti. 
     
</TEXT>
</DOC>
