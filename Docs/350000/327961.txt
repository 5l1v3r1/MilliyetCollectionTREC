<DOC>
<DOCNO> 327961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/ekonomi/eko06.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cari açık finansmanında turizm geliri etkili oldu 
</HEADLINE>
<TEXT>



Geçen yıl 17.5 milyon turist Türkiye'ye 15.9 milyar dolarlık para girişi sağlarken, bu kaynak, 15.4 milyar dolarlık cari açığın daha da büyümemesi açısından turizm gelirinin önemini ortaya koyuyor. 2004'te, önceki yıla göre Türkiye'ye gelen turist sayısı yüzde 25.7, turizm gelirleri de yüzde 20.3 arttı. 
Hazine Müsteşarlığı 2004 Yılı Faaliyet Raporu'na göre, geçen yıl özel kesim tarafından sağlanan banka dışı sermaye girişi ise 8.3 milyar dolara ulaştı. Söz konusu sermaye girişi de cari açığın finansmanında önemli rol oynadı. Yabancı sermaye yatırımları da önceki yıla göre yüzde 51.6 artarak 2.6 milyar dolara ulaştı. Bu arada 2003'te 347 bin olan Kamu İktisadi Teşebbüslerindeki KİT personel sayısı, 2004 yılında 27 bin azalarak 320 bine düştü. 

Borçlanma maliyeti düştü 
Geçen yıl kamu kesimi faiz dışı fazlası yüzde 6.5 olarak hedeflenirken, bu dönemde konsolide kamu sektörü faiz dışı fazlası 25.6 katrilyon lira düzeyinde gerçekleşerek, hedeflenenden 2.6 katrilyon lira fazla oldu. Kamu net borç stokunun, Gayri Safi Milli Hasıla'ya oranının 2004 yılında yüzde 65'e gerileyeceği beklenirken, aynı dönemde iskontolu Türk Lirası cinsinden iç borçlanma faizi yüzde 24.7'ye, yıl sonuna doğru ise ikincil piyasalardaki faiz oranları yüzde 20 seviyesinin altına indi. 



</TEXT>
</DOC>
