<DOC>
<DOCNO> 344235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/soneko15.html </URL>
<DATE> 2005/05/20/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Otomotiv, yatırımın ödülünü ihracatla alıyor... 
</HEADLINE>
<TEXT>

     Türkiye’de otomotiv sektörüne yapılan milyarlarca dolarlık yatırım, kat kat ihracat olarak geri dönüyor. 
     Otomotiv Sanayii Derneği OSD üyesi 17 ana sanayi kuruluşunun 2000-2004 yılları arasındaki 5 yıllık dönemde gerçekleştirdikleri 
     yatırım 2.2 milyar doları aşarken, toplam ihracatları ise 17 milyar doları geçti. 5 yılda yeni model için 1.2 milyar dolardan fazla yatırım yapan sektörün bu dönemdeki otomobil ihracatı 1 milyon adede, toplam motorlu araç ihracatı ise 1.5 milyon adede yaklaştı. İç pazardaki artan satışların etkisiyle 1990’lı yıllardan itibaren başta kapasite artırımı olmak üzere büyük yatırımlara ağırlık veren sektörde, 2000 ile 2004 yılları arasında toplam 2 milyar 247 milyon dolarlık yatırım gerçekleştirildi. Sektörün yaşanan ekonomik krize rağmen bu dönemde hızı kesilmeyen yatırımlarında en büyük payı 1 milyar 239 milyon dolarla yeni modeller aldı. 5 yıllık dönemde ana sanayi şirketleri varolan kapasitenin artırımı için 293 milyon dolar, modernizasyon için 214 milyon dolar, üretimde yerli parça kullanımını artırmak için 204 milyon dolar, kalite artırımı için 42 milyon dolar, diğer unsurlar için 255 milyon dolar harcadı. 
     
     5 YILDA 1.5 MİLYONA YAKIN MOTORLU ARAÇ İHRACATI 
     Yatırımlarla daha rekabetçi hale gelen ve yüksek kaliteli üretime de ulaşan üreticiler, 5 yılda 1 milyon 450 bin 741 adet motorlu araç ihraç etti. Şirketlerin toplam ihracat cirosu ise 17 milyar 17 milyon 511 bin 209 dolar olarak hesaplandı. 
     Bu dönemdeki otomobil ihracatı 925 bin 811 adet, kamyon ihracatı 8 bin 285 adet, hafif ticari ihraç modellerinin yer aldığı kamyonet sınıfında 444 bin 917 adet olarak gerçekleşti. 
     2000-2004 yılları arasındaki otobüs ihracatı 12 bin 305, minibüs 
     ihracatı 11 bin 190, midibüs ihracatı 11 bin 486, traktör ihracatı 36 bin 747 adet olarak belirlendi. 5 yıllık ihracat içinde 8.8 milyar dolarla otomobil en büyük payı alırken, kamyonet ihracatı 4.6 milyar dolar otobüs ihracatı 1.7 milyar dolar olarak gerçekleşti. Kamyon ihracatından 251.6 milyon dolar, minibüs ihracatından 140.5 milyon dolar, midibüs ihracatından 232.3 milyon dolar, traktör ihracatından 413.9 milyon dolar, yedek parça ihracatından ise 889.4 milyon dolar elde edildi. 
     
</TEXT>
</DOC>
