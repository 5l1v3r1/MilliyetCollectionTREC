<DOC>
<DOCNO> 320892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/dunya/axdun02.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vaktiniz var ama uzatmayın' 
</HEADLINE>
<TEXT>


Türkiye'deki tempo düşüşünü 'anlaşılabilir' bulan AB Komiseri Rehn, 'Kıbrıs'la ilgili protokolün imzalanması şart' dedi 

GÜVEN ÖZALP Brüksel 


Türkiye AB Troykası toplantısına katılmak üzere yarın Türkiye'ye gelecek olan AB Komisyonu'nun Genişlemeden Sorumlu Üyesi Olli Rehn, Türkiye'nin yavaşlama havasında olmasının normal karşılanması gerektiğini belirterek, "Vaktiniz var ama fazla uzatmayın" mesajı verdi. Rehn, "Türkiye'nin reformlara yönelik momentumu koruması önemli. Yavaşlama ya da rehavet insani ve anlaşılabilir bir şey. 17 Aralık sürecinde yaşananlar sonrasında birtakım nefes alma aşamalarının olması anlaşılır. Ancak bunun fazla uzamaması lazım" dedi. Başmüzakerecinin atanmamaış olmasını da şu aşamada fazla önemli görmeyen Rehn, "Türk hükümeti 3 Ekim'e kadar bir isim belirleyecektir" diye konuştu. 
Müzakerelerin başlayabilmesi için Türkiye'nin Ankara Anlaşması'nı 10 yeni üyeye uyarlayan protokolü imzalamasının şart olduğunu belirten Rehn, bir sonraki aşamaya geçebilmek için tüm AB'nin bu imzayı beklediğini söyledi. Rehn, "Türkiye'nin sözünün eri olarak bu imzayı atmasını bekliyoruz. Bu, güven artırıcı bir etki yaratacak" şeklinde konuştu. 


</TEXT>
</DOC>
