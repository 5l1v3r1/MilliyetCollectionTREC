<DOC>
<DOCNO> 334557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur20.html </URL>
<DATE> 2005/04/18/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Şişli'de freni boşalan çift katlı İETT otobüsü, araçlara çarparak durdu 
</HEADLINE>
<TEXT>

     Şişli'de İETT'ye bağlı özel halk otobüsünün freninin boşalması nedeniyle meydana gelen ve 3 kişinin yaralanmasıyla sonuçlanan kazada, 20 araçta maddi hasar oluştu. 
     Emniyet yetkililerinden alınan bilgiye göre, Şişli-Pendik arasında 251 hat numarasıyla çalışan Bayram Ali Cevahiroğlu 45 yönetimindeki 34 MTA 34 plakalı özel halk otobüsü, Şişli'de yolcularını indirdikten sonra 19 Mayıs Caddesi girişinde manevra yapmak istedi. 
     Manevra sırasında freni boşalarak eğimli olan caddeden hızla aşağıya inmeye başlayan otobüs, ilk olarak Emruniye Irmak'ın 53 kullandığı 34 TAC 60 plakalı taksiye çarptı. 
     Türk Kalp Vakfı'nın önündeki ve yol üzerindeki çok sayıda araca çarparak aşağıya doğru inmeye devam eden otobüsün şoförü Cevahiroğlu, korna çalarak ve sinyal lambalarını kullanarak çevredekileri uyarmaya çalıştı. 
     Karşı yönden gelen ve içinde Hasan Şirin 31 ve Ahmet Yanıkoğlu'nun 44 bulunduğu 34 AF 4434 plakalı otomobile önden çarpan özel halk otobüsü, otomobili bir süre sürükledikten sonra şoför Cevahiroğlu tarafından yol kenarına doğru sürülerek, frenini boşaldığı yerden yaklaşık 500 metre uzaklıkta durduruldu. 
     Şoför Cevahiroğlu ile otobüsün muavini kazayı yara almadan atlatırken, yaralanan Irmak, Şirin ve Yanıkoğlu, olay yerine gelen ambulanslarla Şişli Etfal Eğitim ve Araştırma Hastanesi'ne kaldırıldı. 
     Burada tedavi altına alınan yaralıların sağlık durumlarının iyi olduğu bildirildi. 
     Otobüsün çarpması veya hareket eden araçların birbirlerine vurması sonucu, toplam 20 aracın maddi hasar gördüğü belirtildi. 
     Bu arada, özel halk otobüsünün şoförü Bayram Ali Cevahiroğlu da gözaltına alınarak polis merkezine götürüldü. 
     
     
     ''MAHALLEMİZDEN HALK OTOBÜSLERİ KALDIRILSIN'' 

     Olay yerine gelerek incelemede bulunan Şişli Belediye Başkanı Mustafa Sarıgül, yaklaşık nüfusu 45 bin olan 19 Mayıs Mahallesi'ni manevra ve park alanı olarak kullanan otobüslerin kaldırılması için İstanbul Büyükşehir Belediyesi ile görüşmeler yapıldığını söyledi. 
     ''Otobüs şoförünün dikkatli olması nedeniyle ölen kimse bulunmadığını ve kazanın ucuz atlatıldığını'' kaydeden Sarıgül, kazanın okulların dağılımı sırasında meydana gelmemesinin de sevindirici olduğunu söyledi. 
     Şişli 19 Mayıs Mahallesi Muhtarı Abdülkadir Sezgin ise 2003 yılından beri 19 Mayıs Caddesi girişinde park ve manevra yapan otobüslerin kaldırılması için birçok yere başvurduğunu dile getirdi. 
     Sezgin, ''Otobüslerin buradan kaldırılması için eylem yapmaya hazırlanıyorduk, bu kaza meydana geldi. 5 bin tane ilan bastırdım, dağıttım. Başvurmadığım yer kalmadı. Bir Allah'ın kulu 'bu muhtar bunu neden yapıyor' diye çıkıp sormadı. Mahallemizden halk otobüsleri kaldırılsın'' dedi. 

     
</TEXT>
</DOC>
