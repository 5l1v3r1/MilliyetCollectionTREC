<DOC>
<DOCNO> 327430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/ekonomi/aeko.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Öncelik Turkcell'de değil Yapı Kredi Bankası'nda' 
</HEADLINE>
<TEXT>


TeliaSonera'nın Turkcell hisseleri için yaptığı teklifi bütün mevzuat açısından inceleyeceklerini belirten BDDK üst düzey yetkilisi, 'Uymazsa YKB'deki yüzde 20'lik Turkcell payı hiçbir yere hareket edemez' dedi 

Kadife Şahin 

Çukurova Grubu'nun Turkcell'deki yabancı ortağı Finlandiyalı TeliaSonera'nın, grubun dolaylı ve dolaysız sahip olduğu yüzde 52 Turkcell hissesine yaptığı 3.1 milyar dolarlık alım teklifini değerlendiren Bankacılık Düzenleme ve Denetleme Kurumu BDDK üst düzey bürokratı, "Bizim için öncelik, daha önce de olduğu gibi Yapı Kredi sorununun çözümlenmesinde. Turkcell hisseleri sorunu, Yapı Kredi'den daha önemli değildir" dedi. 
Turkcell hisselerinin yüzde 20'si, Çukurova Grubu'nun Yapı Kredi Bankası'na olan borçları nedeniyle bankada rehinli olarak tutuluyor. Bu yüzde 20'lik hisse, Çukurova'nın Sonera'ya satacağı hisselerin içinde yer alıyor. Dolayısıyla bankanın yönetimindeki BDDK, Turkcell hisselerinin Sonera'ya satılmasında söz sahibi. 
BDDK üst düzey yetkilisi Sonera'nın teklifini perşembe günü aldıklarını belirterek gelişmeleri bankacılık ve Sermaye Piyasası Kurulu SPK mevzuatı açısından tüm ayrıntılarıyla inceleyeceklerini bildirdi. Bürokrat, Yapı Kredi Bankası'ndaki yüzde 20 oranındaki Turkcell hisseleri için fiyatın ve küçük yatırımcının haklarının önemli olduğunu belirterek, "Bu unsurlar bizi tatmin etmez ve mevzuata aykırılık söz konusu olursa Yapı Kredi'deki pay hiçbir şekilde başka bir yere hareket edemez" dedi. 

'Herşey yolunda' 
BDDK'nın kendisine sunulan öneriyi bir paket çözüm olarak gördüğünü ifade eden bürokrat, Yapı Kredi'nin sahiplik sorununun çözümüne yönelik Çukurova Grubu ile Koç Finansal Hizmetler Koç-UniCredito arasında ön anlaşması yapılan ve devam etmekte olan sürecin hiçbir şekilde aksamasının düşünülemeyeceğini kaydetti. Çukorova Grubu ve Koç Finansal Hizmetler arasındaki görüşmelerin olumlu gittiğini ve bu süreci hassasiyetle takip ettiklerini ifade eden bürokrat, "Bizim 2 ay önce yaptığımız açıklamalar ve değerlendirmeler gruba yön gösterdi. Şayet bu operasyon başarıyla sonuçlanırsa BDDK'nın bu hassasiyetinin ve tavrının bu gelişmelerde katkısı büyük olacaktır. Bu olayın ülke ekonomisine büyük katkısı olacağını ve TMSF'ye borcu olan diğer borçlulara da örnek teşkil edeceğini düşünüyoruz" diye konuştu. 
Koç - UniCredito ile Çukurova Grubu arasındaki süreçte önemli bir problemin söz konusu olmadığını belirten BDDK üst düzey bürokratı, Sonera'nın teklifiyle grubun ortaya koyduğu paket önerinin tüm tarafları kapsadığını söyledi. Burada bu paket çözümde ana unsurun Yapı Kredi sorunu olduğunu, sürecin 2-3 ay içinde sonuçlanacağını bildirdi. Sonera teklifinde yüzde 42'si halka açık olan Yapı Kredi'nin ve Turkcell hisselerinin küçük yatırımcının haklarının korunması açısından önem arz ettiğini kaydeden bürokrat SPK'nın gelişmeleri mevzuat açısından inceleyeceğini kaydetti. BDDK yetkilisi, bu açıdan Sonera'nın çağrı muafiyeti şartını SPK'nın değerlendirmesinde olduğunu ifade etti. 
Öte yandan Çukurova Grubu'nun Turkcell hisselerini satması konusunda TMSF ile BDDK arasında yaklaşım farklılığı bulunduğu dikkat çekiyor. BDDK, daha temkinli bir tutum sergilerken, TMSF Başkanı Ahmet Ertürk satış kararından memnun olduğunu net bir şekilde ifade edip, "Böylece tahsilat yapmamız kolaylaşacak" dedi. 

Karamehmet'in şirketleri Çukurova Holding 
165 şirket, 31 bin personel ve 25 milyar dolarlık toplam varlıklara sahip bir şirket. 

BMC 
Türkiye'nin en büyük ticari araç üreten şirketlerinden. Savunma sanayi araçları da üretiyor. 

Çukurova İthalat İhracat 
İş makinaları, traktör, yükleyici malzemeler üreten Çukurova İhracat İthalat'ın pazar payının yüksek olduğu yerler arasında Ortadoğu, ABD, Avrupa ve Avusturalya geliyor. 

Agro - San 
Türkiye'nin ikinci en büyük kapasiteli tarımsal kimya üretimi fabrikasına sahip olan Agro - San 2004 yılında 1.7 trilyon lira k r etti. 

Ekova 
1998 yılında SCA Paper Trade Gmbh şirketi ile yüzde 50 ortaklıkla kurulan Ekova, kağıt sektöründe faaliyet gösteriyor. Şirket aynı zamanda dünyadaki ünlü kağıt üreticilerinin de tedarikçisi durumunda. 

Çumitaş 
Çukurova Makina İmalat John Dere lisansı ile biçer döver ve traktör üretiyor. 

Hobim 
1976'dan bu yana merkezi sistemlerle servis büro hizmeti sunuyor. 

Noksel 
Yüzde 60'ı Çukurova Grubu'na ait olan şirket çelik boru üretiyor. 

Çukurova Kimya 
Grubun kimya sektöründeki tek yatırımı. Döküm endüstrisinin girdilerinden reçineleri üretiyor. Pazar payı yüzde 52. 

Eksen Yayıncılık 
Grubunu medya şirketi. Show TV, Lig TV, Sky Türk, Alem FM bu şirketin çatısı altında bulunuyor. 

Akşam Medya Grubu 
Akşam, Güneş, Dünden Bugüne Tercüman ve Alem gazeteleri, Platin dergisi ile grubun magazin gazetelerini bünyesinde bulunduruyor. 

'Ayak oyununa gelmeyiz' BDDK'nın bazı uygulamalarında kamuoyundan ve ilgili diğer otoritelerden beklediği 'destek ve katkıyı alamadığını ve zaman zaman yanlız bırakıldığını' söyleyen üst düzey bürokrat, Yapı Kredi Bankası'nın fiyatı konusunda yapılan spekülasyonları da değerlendirerek şöyle konuştu 
"Biz aylar önce bu hassas konuda uyarı ve değerlendirmelerde bulunurken birileri kenarda durup susuyorlardı. Şimdi gelinen noktada BDDK'nın hassasiyetle yürüttüğü politika ve tarafsız tavırlarının etkisi büyüktür. Operasyon gerçekleştiğinde yapılacak olan tahsilatlar çok önemlidir ve ülke ekonomisine katkısı büyük olacaktır. Biz bugüne kadar sürdürdüğümüz hassas tavrımızı bundan sonra da sürdürecegiz. Yapı Kredi sorununu çözümünde herhangi bir ayak oyununa gelmeyiz." 


</TEXT>
</DOC>
