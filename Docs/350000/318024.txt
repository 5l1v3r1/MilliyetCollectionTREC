<DOC>
<DOCNO> 318024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur45.html </URL>
<DATE> 2005/02/23/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
İzmir'de kaçırılan işadamı ve ailesi Balıkesir'de kurtarıldı 
</HEADLINE>
<TEXT>

     İzmir'in Ödemiş İlçesi'ndeki evlerinden 4 kişi tarafından kaçırıldıkları öne sürülen işadamı ve ailesi, Balıkesir'de bir dinlenme tesisinde kurtarıldı. 
     Balıkesir Jandarma Komutanlığı'ndan alınan bilgiye göre, Adapazarı'nda fındık tüccarlığı yaptığı bildirilen Zeki Gül, eşi Resmiye Gül ve kayınbiraderi Özgür Demiral, İzmir'in Ödemiş İlçesi'ndeki evlerinde, 4 kişi tarafından etkisiz hale getirilerek 34 AE 2699 ve 34 VF 0935 plakalı iki otomobille kaçırıldı. 
     200 milyar lira alacaklı oldukları gerekçesiyle kaçırdıkları işadamı ve ailesini İstanbul'a götürecekleri öğrenilen zanlılar, Balıkesir-Susurluk karayolunun 30. kilometresindeki bir dinlenme tesisinde mola verdi. 
     Bu sırada, Özgür Demiral'ın, ''Bizi kaçırdılar'' diyerek yardım istediği bir garsonun durumu jandarmaya bildirmesi üzerine, Abdullah E, Mustafa E, Yavuz D. ve Nedim Ş, gözaltına alınırken, işadamı ve ailesi de kurtarıldı. Zanlıların otomobillerinde yapılan aramada, bir ruhsatsız tabanca ve 15 fişek ele geçirildi. 
     Bu arada, kaçırılan işadamı Zeki Gül'ün de ''gasp'' suçundan arandığı, olayla ilgili soruşturmanın sürdüğü bildirildi. 
     
</TEXT>
</DOC>
