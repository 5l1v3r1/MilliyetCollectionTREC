<DOC>
<DOCNO> 312785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/siyaset/axsiy02.html </URL>
<DATE> 2005/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten Japon şiiri 
</HEADLINE>
<TEXT>


Yeni kitabında Ecevit, az sözcükle çok şey anlatan bir Japon şiir türü olan Haiku şiirlerine yer verdi. Kitapta Ecevit'in 17 yaşında yazdığı gençlik şiirleri de bulunuyor 

Elif Korap - İstanbul 


Bülent Ecevit, Doğan Kitap'tan bu hafta çıkan yeni şiir kitabında "haiku" türünde yazılmış şiirlerine de yer verdi. Haiku, olabildiğince az sözcükle çok şey anlatan özgün bir Japon şiir türü olarak biliniyor. 
"Bir Şeyler Olacak Yarın" adlı kitabın "Bülent Ecevit'ten Haikular" başlığını taşıyan bölümünde, doğayla ilgili şiirler yer alıyor. Ecevit, 1970'li yıllarda yayımlanan iki şiir kitabında bulunmayan ve 17 yaşında yazdığı gençlik şiirlerine de bu kitabında yer verdi. 
Kitapta dikkat çeken eserlerden biri de Ecevit'in 1995 yılında bir kadının ağzından yazdığı "Mutsuz Bir Kadının Mutlu Sonu" adlı şiiri. Ecevit, "Niçin Şiir" başlıklı giriş yazısında ise, "Siyasete girdim diye şiir yazmayı, şiir çevirmeyi bıraksaydım siyasette ben ben olamazdım. Bir siyaset adamının bütün yaşamı ve dünyası siyaset olursa, onun siyasette bile yararlı olamayacağına inanırım" sözleriyle şiir tutkusunu anlattı. 

İşte Ecevit'in haikuları 

Bahar Akla Neler Getiriyor 
bahar ne acayip ne acayip sorular 
insanın başına yığmada 
bahar çiçekleri açmışsa hangi eller 
sular onları şimdi 
Hiroşima'da 

Kuğunun Ölümü 
sabah daha güneş doğmadan 
gölde bir kuğu vurdular 
kuğunun ak göğsündeki al kan 
damladıkça ürperdi sular 
kuğuyu su aldı içeri 
halkalandı her bir kıyıya 
damla damla kan haberleri 

Mutsuz Bir Kadının Mutlu Sonu 
tadına varamadan yaşamın 
tutmaz olmuş elim ayağım 
sonuna gelmişim yolun güya 
ama artık her şey değişecek 

işte bakın masalların prensi 
elinde bir demet çiçek 
tutuyor şimdi elimden 
dansa kaldırıyor beni 
atıyorum üstümden eskiyen bedeni 
yeniden başlıyorum yaşama 
bir sabah doğuyor birden 
yolun sonundaki akşama 


</TEXT>
</DOC>
