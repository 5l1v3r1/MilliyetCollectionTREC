<DOC>
<DOCNO> 318634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sontur22.html </URL>
<DATE> 2005/02/25/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Okula tabancayla ateş edildi, 3 öğrenci yaralandı 
</HEADLINE>
<TEXT>

     Van Süphan İlköğretim Okulu'na kimliği henüz belirlenemeyen kişi veya kişilerce, ateş edildi, bir sınıfın camlarının kırılması sonucu, 3 öğrenci hafif yaralandı. 
     AA muhabirinin aldığı bilgiye göre, Van-Edremit Karayolu'nda bulunan Süphan İlköğretim Okulu'na, okul dışından kimliği belirlenemeyen kişi veya kişilerce ateş edildi. 
     Okulun dördüncü katında bulunan 7 C sınıfın penceresinin camını kıran kurşun, tavanda sekti. Kırılan cam parçaları, pencere kenarında oturan öğrencilerden Mevla Günyol, Saim Okan ile Orhan Üçoş'un hafif yaralanmasına yol açtı. 
     İpekyolu Devlet Hastanesi'ne kaldırılan ve tedavileri yapılan öğrencilerden Saim Okan okula, Mevla Günyol ile Orhan Üçoş da evlerine gönderildi. 
     Olayı haber aldıktan sonra paniğe kapılan veliler ise okula gelerek çocuklarını görmek istedi. Öğretmenler, okul bahçesinde biriken velilere çocuklarının durumu hakkında bilgi verdi. 
     7 C sınıfı öğrencilerinden Gülistan Turna, matematik dersinde, bir el silah sesi duyduktan sonra kurşunun sırasına düştüğünü belirterek, ''Olaydan sonra sınıfımızda panik yaşandı. Arka sıraya baktığımda 3 arkadaşımın yüzünden kan aktığını gördüm. Biz ve öğretmenimiz çok korktuk. Yaralı arkadaşlarımızı otomobile bindirerek, hastaneye götürdüler'' dedi. 
     
</TEXT>
</DOC>
