<DOC>
<DOCNO> 333199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/spor/spo15.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydi Meclis göreve 
</HEADLINE>
<TEXT>


Merkez Hakem Kurulu seçiminin iptal edilmesi hükümeti harekete geçirdi. AK Parti, MHK'nın atamayla göreve gelmesini öngören tasarıyı hazırlayıp, TBMM'ye sundu 

CEMAL ERSEN 


AK Parti Hükümeti, Türk futbolunun kaosa sürüklenmemesi için düğmeye bastı. Merkez Hakem Kurulu seçimlerinin iptaline ilişkin mahkeme kararının Yargıtay tarafından onaylanmasıyla ortaya çıkan kriz ortamının önlenmesi için ilk adım dün TBMM nezdinde atıldı. 3813 sayılı futbol yasasında MHK'nin atamayla göreve gelmesini öngören tasarı Ak Parti Grup Başkanvekili Faruk Çelik ve arkadaşları tarafından TBMM Başkanlığı'na sunuldu. 
Kemal Ulusu mahkemenin, MHK'nin yasaya aykırı kurulduğu yönünde aldığı karardan sonra yürütmeyi durdurma ve kayyum atanması için girişimlerini sürdürürken, yasa değişikliğinin hızlandırılması da, belirsizliği önlemeye yönelik bir hamle olarak nitelendirildi. Başbakan Yardımcısı ve Devlet Bakanı Mehmet Ali Şahin'in devreye girip TBMM Başkanlığı'na sunulmasını sağladığı tasarının alt komisyonda ele alınıp genel kurula gönderilmesi sürecinin önümüzdeki hafta başına kadar tamamlanmasının hedeflendiği kaydedildi. 
Yasa değişikliği planlanan sürede gerçekleşirse yürürlük tarihinden itibaren 7 gün içinde MHK görevinden istifa edecek ve Futbol Federasyonu Başkanı, 5 kişilik yeni kurulu belirleyerek yönetim kurulunun onayına sunacak. Büyük bir olasılıkla da ligin kalan 5-6 haftalık bölümü yeni MHK ile tamamlanacak. 
Bu arada MHK seçiminin iptaline verilen onaydan sonra kurulun yapacağı işlemlerin yasal olmayacağını savunan Kemal Ulusu'nun, halen Yargıtay İkinci Hukuk Dairesi'nde kayyum atanmasıyla ilgili devam eden davanın sonuçlanması için girişimde bulunduğu öğrenildi. Ulusu'nun iptal kararının onaylanmasına ilişkin kararı da Yargıtay'a sunacağı bildirildi. 

Özerk federasyonlara parasal destek sağlamayı hedefleyen yasa tasarısı da TBMM'ye gönderildi. Kanun yürürlüğe girince özerklere devlet kasasından bütçe ayrılacak 

AYŞE YEŞİN 

Yeni Merkez Hakem Kurulu'nu oluşturmak için harekete geçen TBMM, özerk federasyonlara sürekli parasal destek sağlamak adına da kolları sıvadı. Konuyla ilgili yasa tasarısı TBMM'ye sevk edildi. AK Parti tarafından Meclis Başkanlığı'na sunulan tasarı yürürlüğe girdikten sonra özerk statüye kavuşan federasyonlara kendi gelirlerinin yanı sıra devletten de bütçe ayrılması sağlanacak. 
Komisyona sevk edilen tasarıya göre olimpik branşlara bir önceki yıl gerçekleşen bütçelerinin yüzde 75'i, olimpik olmayanlara ise yüzde 50'si oranında pay verilecek. Özerk federasyonlarda sevinçle karşılanan tasarı, komisyon tarafından kabul edildikten sonra TBMM Genel Kurulu'nda görüşülecek ve yürürlüğe girecek. 
Özerk statüye geçiş yapan federasyonların bütçeleri, yeni düzenlemeyle devletten alacakları paylarla birlikte katılım payı, tescil, vize, transfer, itiraz, ceza, yayın, sponsorluk, reklam, yardım ve bağışlardan oluşacak. 
Sporda Şiddet ve Düzensizliği Önleme Yasası'nda revizyon içeren tasarı da TBMM'ye gönderildi. Buna göre Avrupa'daki birçok ülkede uygalandığı gibi müsabakalara girişi yasaklanan kişilerin maçlardan iki saat önce bulunduğu yerin karakoluna giderek karşılaşma süresince burada beklemesi hükmü yer alacak. Bu yükümlülüğü yerine getirmeyenlere bir aydan bir yıla kadar hapis cezası verilecek. 



</TEXT>
</DOC>
