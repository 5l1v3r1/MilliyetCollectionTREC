<DOC>
<DOCNO> 331807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sontur06.html </URL>
<DATE> 2005/04/09/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
TSK 9 yılda 4 milyon kişiyi muayene etti... 
</HEADLINE>
<TEXT>

     Türk Silahlı Kuvvetleri'nin TSK Türkiye genelinde 9 yıldır sürdürdüğü Toplumsal Gelişime Destek Faaliyetleri kapsamında, binlerce köye hizmet götürüldü, 3 milyon 777 bin 805 kişi sağlık taramasından geçirildi ve 42 milyon 960 bin YTL değerinde mal ve hizmet yardımı yapıldı. 
     TSK, temel görevi olan yurt savunmasının dışında, ihtiyaç duyulan bölgelere, eğitim ve sağlık başta olmak üzere mevcut vatandaşların koşullarının iyileştirilmesi, devlete ve millete güven ve bağlılığının artırılması, moralinin yükseltilmesi ve yurt sevgisi kazandırılması amacıyla 1996 yılından itibaren yurt çapında sistemli olarak başlattığı Toplumsal Gelişime Destek Faaliyetleri'ni sürdürüyor. 
     Ayrı bir bütçe ya da ödenek ayırmadan, valiliklerce yapılan planlama doğrultusunda basit işgücü kullanılarak hizmetleri hızlandırıcı yönde katkıda bulunan TSK, rütbeli personelin aileleri ve yardımsever kişi ve kurumlarla birlikte kaynak yaratılmasına da ağırlık veriyor. 
     Son 9 yılda köylere toplam 129 bin 992 kez hizmet götüren TSK, 27 bin 13 kilometre uzunluğunda köy yolunun bakım ve onarımını yaptı, 44 bin 28 kilometre uzunluğunda elektrik ve su şebekesi döşedi ve onardı. Asker veteriner hekimlerce köylerdeki 9 milyon 703 bin 743 büyükbaş ve küçükbaş hayvan muayeneden geçirilirken, köylülere de hayvan sağlığı ve yetiştiriciliği hakkında bilgi verildi. 
     Başta ilköğretim okulları olmak üzere, 34 bin 508 okula bilgisayar, kitap, kırtasiye ve ansiklopedi gibi eğitim malzemesi yardımı yapıldı ve onarım ihtiyaçları karşılandı. 
     TSK, ayrıca 1 milyon 140 bin 993 kişiye giyecek, 731 bin 621 kişiye de ilaç yardımında bulundu. Sağlık ekipleri ise, 3 milyon 777 bin 805 kişiyi muayene ederken, 201 bin 732 kişiyi diş taramasından geçirdi, 3 milyon 672 bin 64 çocuğa aşı yaptı. 
     
</TEXT>
</DOC>
