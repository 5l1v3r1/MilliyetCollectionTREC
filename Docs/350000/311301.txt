<DOC>
<DOCNO> 311301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sondun43.html </URL>
<DATE> 2005/02/01/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Blair IRA'nın bazı faaliyetleri barışın önünde engel oluşturuyor 
</HEADLINE>
<TEXT>

     İngiltere Başbakanı Tony Blair, İrlanda Cumhuriyet Ordusu'nun IRA suç unsuru taşıyan bazı faaliyetlerinin Kuzey İrlanda'da nihai barışın sağlanmasının önünde engel teşkil ettiğini belirtti. 
     Blair, İrlanda Başbakanı Bertie Ahern ile Londra'da görüşmesinin ardından yaptığı açıklamada, ''Kuzey İrlanda'da kalıcı bir barışın önündeki engelin IRA'nın suç teşkil eden bazı eylemleri ve milis faaliyetlerinin sürmesi olduğunu'' belirtti. 
     Ahern de, açıklamasında, Cumhuriyetçilerin barış yönünde bir girişimde bulunmaya ve bu yönde ilerlemeye hazır olmaları durumunda, kendilerinin de hazır olacaklarını kaydederek, ''Ancak onlardan bu konuda cevap almaya ihtiyacımız var'' dedi. 
     Geçen yıl 20 Aralık'ta 22 milyon sterlinin çalındığı, Kuzey İrlanda tarihinin en büyük banka soygununu soruşturan dedektiflerin, soygunu IRA'nın planladığı ve yaptığından emin oldukları belirtilmişti. Londra ve Dublin hükümetleri de soygunla ilgili IRA'yı suçluyor. 
     IRA ve siyasi kanadı Sinn Fein ise Kuzey İrlanda'nın başkenti Belfast'ta düzenlenen Northern Bank soygununa hiçbir üyesinin karışmadığını ifade etmişti. 
     Sinn Fein, Northern Bank soygunundan bu yana, ''İngiliz hükümetiyle barış sürecinin krizde olduğunu'' düşündüğünü açıklamıştı. 
     
</TEXT>
</DOC>
