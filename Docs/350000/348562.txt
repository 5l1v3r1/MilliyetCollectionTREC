<DOC>
<DOCNO> 348562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko28.html </URL>
<DATE> 2005/06/03/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Çağlayan Futbol takımları gibi Kızılcahamam'da kampa girdik 
</HEADLINE>
<TEXT>

     Halide Özkul AA 

Ankara Sanayi Odası Başkanı ASO Zafer Çağlayan, bugün başlayan ''Sektör Analizleri toplantısı'' ile Ankara sanayicisi olarak futbol takımlarının yaptığı gibi, Kızılcahamam'da kampa girdiklerini belirtirken, bunu ''küresel lige hazırlık maçı öncesi kampı'' olarak nitelendirdi. 
     ASO, Kızılcahamam Patalya Otel'de üç gün sürecek ''Sektör Analizleri Toplantısı'' düzenledi. Toplantıda Ankara sanayisi masaya yatırılırken, sektörlerin zayıf ve güçlü yanları tespit edilerek, gelecek projeksiyonu oluşturulacak. 
     Toplantının açılışında konuşan Zafer Çağlayan, son yıllarda Ankara'nın sanayileşmede ivme kazandığının açık olduğunu belirtti. 
     Çağlayan, Ankara'da ASO'nun 1. Organize Sanayi Bölgesi'nin yanına 2 ve 3. Organize Sanayi Bölgelerini kurma kararı aldıklarını ve bunların altyapı çalışmalarının devam ettiğini hatırlattı. 
     Çağlayan, aynı bölgede çalışmalara devam eden, Başkent Organize Sanayi Bölgesi ile Anadolu Organize Sanayi Bölgelerinin yer aldığını, yine bu bölgede çevre illere de hizmet verecek Ankara Anadolu Serbest Bölgesi kurulma çalışmalarına ilave olarak, TOBB Ekonomi ve Ticaret Üniversitesi ile birlikte ''Teknoloji Geliştirme Bölgesi'' kurma çalışmalarının ASO tarafından yürütüldüğünü anlattı. 
     
     ''ANKARA, SANAYİNİN BAŞKENTİ OLMA YOLUNDA'' 
     Ankara'nın, ''sanayinin başkenti'' olma yönünde hızlı bir sürece girdiğini ifade eden Çağlayan, buna bağlı ASO'nun Ankara 2023 vizyonunun da, Ankara sanayisine küresel düzeyde rekabet edebilir, yüksek katma değerli sektörlerde yoğunlaşmış, ileri teknoloji kullanan ve geliştiren bir konuma yükselttiğini kaydetti. 
     Çağlayan, konuşmasının başında Ankara sanayicisi olarak futbol takımlarının yaptığı gibi, Kızılcahamam'da kampa girdiklerini belirtirken, bu kampı ''küresel lige hazırlık maçı öncesi kampı'' olarak nitelendirdi. 
     Çağlayan, ''görüldüğü gibi Ankara küresel lig hedefine kilitlenmiştir. Ancak bu hedefe ulaşmak kolay olmayacaktır. Bu hedefe ulaşmak için gerekenlerin belirlenmesini devletten beklemek yerine bunu kendimiz yapacağız'' dedi. 
     Bu hedefe ulaşmak için yapılması gerekenleri, hangi engellerin aşılıp, hangi projelerin gerçekleştirilmesinin masa başında bir kaç uzmanın çalışması ile yapılamayacağına değinen Çağlayan, bu konuda tüm Ankaralı sanayicileri harekete geçirmek, onların duygu ve düşüncelerinden, bilgi ve birikimlerinden yararlanmayı da bu toplantı ile hedeflediklerini ifade etti. 
     Toplantıyı, tamamen katılımcı ve demokratik bir anlayışla, Ankaralı sanayicilerin, Ankara sanayisinin içinde bulunduğu durumla ilgili görüş ve önerileri belirlemek amacıyla düzenlediklerine vurgu yapan Çağlayan, ''diğer bir deyişle, Ankara sanayinin mutfağını çalıştırmayı hedefledik. İsterseniz buna Ankaralı sanayiciler kendi tarama süreçlerini başlattılar da diyebilirsiniz'' dedi. 
     
     ÇALIŞMALARA İLİŞKİN RAPOR HAZIRLANACAK 
     Kızılcahamam'da 3 gün sürecek sektör toplantıları sonunda oluşturulacak raporların, projelere dönüştürülerek ilgili mercilere ulaştırılacağını belirten Çağlayan, ASO'nun bu projelerin hayata geçirilmesi için her türlü çalışmayı gerçekleştireceğini bildirdi. 
     Çağlayan, ''bu projelere gerçekten ihtiyacımız var'' dedi. 
     Söz konusu toplantı ile bir beyin fırtınası oluşturacaklarını ve Ankara sanayisinin, yol haritasını çıkaracaklarını kaydeden Çağlayan, bu toplantıların birinci aşamasında Ankara sanayicilerinin kendi durumlarının serbestçe ortaya koymaları, doğrudan diyalog ve uzlaşma yolu ile herhangi bir yönlendirme veya dış müdahale olmadan tartışabilmeleri için her hangi bir akademisyen ve bürokratı toplantıya davet etmediklerini bildirdi. 
     Toplantıların sonunda, tüm sektör raporlarının bir araya getirilerek, Ankara sanayisine yönelik bütüncül bir rapor elde edileceğini belirten Çağlayan, bu çalışma sonunda çıkacak bütün kararların, ASO'nun veya konunun uzmanları, akademisyenler, bürokratların görüşü değil, doğrudan uygulamanın içinden gelen sanayicilerin görüşlerinden oluşacağını söyledi. 
     Çağlayan, bu görüşlerin uygun platform ve zamanlarda gerekli yerlere iletilmesine, ASO'nun aracılık edeceğini belirtirken, ASO üyelerinin oluşturacağı bu beyin fırtınasının, tüm ülke sathında ''tsunami dalgaları'' yapacağından emin olduğunu kaydetti. 
     Çağlayan'ın konuşmasının ardından, 26 meslek grubundaki sanayiciler, kendi aralarında sorunlarını belirlemek amacı ile ayrı ayrı bir araya geldiler. 
     Toplantılara, ASO komite ve meclis üyelerinin yanı sıra o sektörde önde gelen ASO üyesi sanayiciler de katılıyor. 
     
</TEXT>
</DOC>
