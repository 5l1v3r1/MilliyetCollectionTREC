<DOC>
<DOCNO> 320975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/yazar/sazak.html </URL>
<DATE> 2005/03/05/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Afrika'da safari 
</HEADLINE>
<TEXT>


Deprem ve tsunami facialarının ardından Güney Asya'ya giden Başbakan Erdoğan şimdi de Afrika'ya uzandı. Belediye başkanlığından kalma bir alışkanlık olsa gerek, Tayyip Bey, 'masa başı' çalışmayı sevmiyor. Ankara'nın, bürokratik yaşamına da alışamadı. Muhalefetle uğraşmak, AKP Grubu'nda milletvekillerini dinlemek, iç-dış heyet kabulleriyle zaman kaybetmek, Çankaya'ya Sezer'i ikna görüşmelerine çıkmak yerine, dünya atlasını önüne açıyor. Uzak coğrafyalardan birini seçip uçağa atlıyor, ayın birkaç haftasını Türkiye'nin dış politikasında önceliği olmayan ülke ziyaretleriyle geçiriyor. 
Başbakan Erdoğan'ın birkaç gündür Etiyopya'da olduğunu, Afrika'nın bu yoksul ülkesindeki 'tek tanıdık sima' atlet Elvan'ın evine yaptığı ziyaret fotoğraflarından öğrendik. Emine Hanım'ın da habercilik açısından hakkını teslim etmeliyiz. Açlık ve sefaletten kıvranan bu ülkede iki çocuğu kucaklayıp, 'memlekete götürme' teklifini Başbakan'a açmasa, Tayyip Bey'in Afrika'nın neresinde olduğunu öğrenemeyecektik AKP usulü safaride ikinci durak Güney Afrika Cumhuriyeti. Afrika'ya yeterince açıldıktan sonra Patagonya'ya, oradan kutuplarda Eskimoları ziyaretlerine sıra gelecektir. 
Türkiye gibi 'bıçak sırtı'nda bir ülkenin başbakanının kimi zaman tatil amaçlı tura çıkması dinlendirici olabilir. Ancak Tayyip Bey daha işin başında ve daha yorulacak kadar hükümet etmedi. Seçim döneminin yarısı henüz aşılıyor. AKP iktidarının en başarılı gözüktüğü AB stratejisinde bile durgunluğa girildi. Erdoğan'ın 'pırıltısını yitirmeye başladığı' yönünde eleştiriler yapılıyor... AB'de başmüzakereci tayinindeki gecikme, IMF ile 3 yıllık stand-by'da kararsızlık, SEKA grevi nedeniyle sendikaların ayağa kalkması, SSK hastanelerindeki kuyruklar, AKP Grubu'ndan kopmalar Başbakan Erdoğan'ın daha çok Ankara'da çalışmasını gerekli kılarken, Tayyip Bey sorunlardan adeta kaçıyor. 
Futbol deyimiyle, uzun dış gezilerle günlük politikanın dışına çıkıyor. Zamana oynuyor. Ancak bu tarz bir yönetimle, sorunların daha da biriktiği ve Erdoğan gidince, işlerin durduğu 'tek adam' rejimine sürüklenildiği de gerçek. AKP lideri 'ortada görünmeyerek' kendine göre bir düzen oluşturmaya çalışıyor. Ya da gelecekteki 'Çankaya planı'na şimdiden ortam hazırlıyor. Hükümet işlerini Abdullah Gül'e bırakmış, cumhurbaşkanlığını düşünen ve o nedenle 'güncel siyasetin', yorucu işlerin ve polemiklerin dışında kalmaya çalışan bir liderlik. Uzaklara gitmekle, sorunlardan uzaklaşılamayacağı ve geçen hafta ATA uçağında yaşandığı gibi ülkenin bir anda 'türbülans'a girebileceği de akıldan çıkarılmamalı. 
Tayyip Bey'in Ankara'ya arada bir uğraması için, 'resmi ziyaret' programına Türkiye'yi de eklemek mi gerekiyor 



</TEXT>
</DOC>
