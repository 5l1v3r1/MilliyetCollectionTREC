<DOC>
<DOCNO> 302909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/siyaset/siy04.html </URL>
<DATE> 2005/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Subaylara emekliliğe uyum dersi 
</HEADLINE>
<TEXT>


Ankara Üniversitesi, emekliliği gelen subaylara, stresle mücadeleden halkla ilişkilere kadar uyum dersleri veriyor 

ANKARA ANKA 


Ankara Üniversitesi, Kara Kuvvetleri Komutanlığı'na bağlı subaylara, emeklilik yaşamına uyumu kolaylaştırmak amacıyla eğitim programı uyguluyor. Subaylar, iş bulma teknikleri, iletişim, yemek ve diyet, para yönetimi, stresle mücadele, eş ve çocukları da kapsayan yakın aile çevresiyle ilişkiler gibi konularda eğitim görüyor. 
Komutanlık, subayların emeklilik yaşamına uyumunu kolaylaştırmak için eğitim programı düzenlemesi amacıyla Ankara Üniversitesi'ne başvurdu. Üniversitenin Sürekli Eğitim Merkezi de, "Bireysel Gelişim ve Yeni Yaşam Dönemine Uyum Eğitim Programı" hazırladı. 13 - 17 ve 20 - 24 Aralık tarihleri arasında üniversitede gerçekleştirilen eğitim programı, 3 - 7 Ocak'ta tekrarlanacak. Subayların bilgilendirildiği konularından bazıları şöyle 
"Hobilerin geliştirilmesi, iş bulma teknikleri, iletişim ve halkla ilişkiler, yemek - diyet, para yönetimi, emlak bilgisi, stresle mücadele, sağlıklı yaşam, sivil organizasyonlarla iletişim, yazışma usul ve yönetimleri, günlük yaşamın programlanması, eş ve çocuklar da dahil yakın aile çevresiyle ilişkiler, personeli genel ve psikolojik açıdan kurum dışı sivil yaşama hazırlama, ekonomik yapı ile uyumlu iş bulma konusunda personele doğrudan yardımcı olunması." 



</TEXT>
</DOC>
