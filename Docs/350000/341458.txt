<DOC>
<DOCNO> 341458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun04.html </URL>
<DATE> 2005/05/11/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Bush'a Tiflis'te el bombası atıldı, bomba patlamadı 
</HEADLINE>
<TEXT>

     ABD Başkanı George W. Bush’a, Gürcistan’ın başkenti Tiflis’te dün Gürcü halkına seslenmesi sırasında, yaklaşık 30 metre mesafeden, infilak etmeyerek yere düşen bir el bombası fırlatıldığı ileri sürüldü. 
     ABD başkanının yakın koruma servisinin açıklamasında, bu bilginin Gürcü yetkililerden edinildiği ve infilak etmeyen bombayı Gürcistan güvenlik servisinden bir polisin ele geçirdiği belirtildi. 
     Olayın Amerikalı yetkililere Bush’un Gürcistan’dan ayrılmasından sonra haber verildiği kaydedilen açıklamada, "Gürcistan yetkilileri, Bush’a Tiflis’te Özgürlük Meydanı’ndaki konuşması sırasında 30 metre kadar yakından el bombası olduğu sanılan bir cisim fırlatıldığını bildirdiler. Bombanın kalabalıktaki bir kişiye çarparak yere düştüğü, patlamadığı bildirildi" denildi. 
     Amerikalı yetkililerin henüz bombayı görmedikleri belirtilen açıklamada, Tiflis’te, Federal Soruşturma Bürosu FBI , ABD Dışişleri Bakanlığı ve Gürcü yetkililerle birlikte çalışan ajanların fırlatılan cismin gerçekten bir bomba olup olmadığını araştırdıkları kaydedildi. 
     Gürcistan İçişleri Bakanlığı’dan yapılan açıklamada da, bugün basına konuyla ilgili bilgi verileceği belirtildi. 
     Bush, Gürcistan’daki resmi temaslarının sonunda Tiflis’teki Özgürlük Meydanı’nda toplanan yaklaşık 150 bin kişiye hitaben yaptığı konuşmada, Gürcistan halkının eski Sovyetler Birliği döneminden başlayarak bugüne kadar süren özgürlük mücadelesinin tüm dünya halkları için örnek teşkil ettiğini söylemişti. 
     ABD güvenlik servislerinin Bush’un Tiflis ziyareti hazırlıkları için günlerce çalıştığı belirtiliyor. Bush, 5 gün süren Avrupa ülkeleri ziyaretini tamamlayarak dün gece Washington’a döndü. 

     
</TEXT>
</DOC>
