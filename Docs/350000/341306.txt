<DOC>
<DOCNO> 341306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sontur06.html </URL>
<DATE> 2005/05/10/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Atıl durumdaki fabrika için ilan savaşı 
</HEADLINE>
<TEXT>

     Onur SAĞSÖZ ERZURUM, DHA 

ERZURUM'un Pasinler İlçesi'nde 1978 yılında temeli atılan ve ödenek yetersizliğinden yarım kalan TEKEL'e ait sigara fabrikasının MÜSİAD üyelerinin kurduğu bir şirkete verilmesi, arazinin bulunduğu Çöğender Köyü halkını kızdırdı. MÜSİAD'a yakın şirket, Erzurum'daki gazetelere, bakanlara teşekkür’ ilanı verirken, arazide organik tarım yapmak isteyen köylüler ise tam sayfa kınama’ ilanı verdi. 
     Pasinler İlçesi'ne 2 kilometre uzaklıkta Necmettin Erbakan'ın başbakanlığı döneminde TEKEL'e ait sigara fabrikası kurulması için temel atılmıştı. Ancak, ödenek yetersizliği yüzünden yarım kalan yatırımı kaderine terk edilmişti. Arazisi ilçeye bağlı Çöğender Köyü'nden istimlak edilen fabrikada organik tarım yapmak isteyen köylüler, yaklaşık 27 yıldır atıl durumdaki fabrikayı alabilmek için Çöğender Anonim Şirketi'ni kurdu. Şirketin faaliyete geçmesinden sonra fabrikayı almak için çalmadık kapı bırakmayan köylüler, fabrikanın MÜSİAD Erzurum Şubesi üyelerinin kurduğu EGES Gıda Hayvancılık Turizm ve İnşaat A.Ş.'ye tahsis edildiğini yerel gazetelere verilen ilandan öğrendi. Şirket tarafından 5 Mayıs tarihli Erzurum'da yayınlanan gazetelere verdikleri teşekür’ ilanında şu ifadelere yer verildi 
     Firmamızın kuruluş aşamasında, proje hazırlanmasında, fizibilite çalışmalarında desteklerini esirgemeyen MÜSİAD Erzurum Şubesi'ne, 5084 sayılı kanun kapsamında tahsisi yapılacak olan arazi için yoğun çalışmaları arasında firmamıza gösterdikleri nazik ilgi ve desteklerinden dolayı, Sağlık Bakanı Recep Akdağ, Maliye Bakanı Kemal Unakıtan, Tarım ve Köyişleri Bakanı Sami Güçlü, yakın ilgi ve alaka göstererek bizi onure eden milletvekilleri Ömer Özyılmaz, Muzaffer Gülyurt, Mustafa Ilıcalı ve diğer milletvekillerine, Vali Celelettin Güvenç'e teşekkür ederiz.ö 
     
     KINAMA İLANI 
     Teşekkür’ ilanının yayımlanması üzerine Erzurum'da yayınlanan Güneş Gazetesi'nin 9 Mayıs tarihli birinci sayfasında, tam sayfa olarak köylülerin kınama mesajı yayınlandı. Çöğender Köyü halkı, fabrikanın MÜSİAD'a ait şirkete peşkeş çekildiğini öne sürerek, gazete ilanında şu görüşlere yer verildi. 
     Arazisi köyümüze ait iken yöre insanından 400 kişi çalıştırılacak’ vaadiyle değerinin altında istimlak edilen Pasinler Sigara Fabrikası hayata geçirilemedi. Atıl kalan arazide Atatürk Üniversitesi Ziraat Fakültesi'nin görüşleri doğrultusunda organik tohum üretimi için köy halkı Çöğender A.Ş.'yi kurdu. Araziyi satın almak, kiralamak ve tahsis kapsamı dahilinde işletmek üzere ilgili bütün makamlara ve bakanlıklara müracaat ettik. Yedi adet resmi müracaatımıza rağmen bize menfi ve müspet cevap vermeyenler dört ay önce isminin önünde MÜ’ olan SİAD'ın kurduğu EGES A.Ş.'ye bedelsiz olarak peşkeş çekmede, katkılarından dolayı Sağlık Bakanı Recep Akdağ'ı, Maliye Bakanı Kemal Unakıtan'ı, Tarım Bakanı Sami Güçlü'yü, milletvekilleri Ömer Özyılmaz'ı, Mustafa Ilıcalı'yı, Muzaffer Gülyurt'u ve diğer milletvekillerini, Vali Celalettin Güvenç'i, Vali Yardımcısı Engin Durmaz'ı, Pasinler Belediye Başkanı Selami Teymuroğlu'nu ve MÜSİAD Erzurum Şubesi'ni kınıyoruz. " MÜSİAD Erzurum Şube Başkanı Durmuş Akpınar, ilan savaşı ile ilgili olarak, EGES'in, MÜSİAD'la bir ilgisi yok. Ben de bu şirketin 30 ortağından biriyim. Fabrika yerini süt inekçiliği yapmak için aldık. Yıllardan beri boş duran yeri, canlandırmak ve bölge ekonomisine katkı sağlamak için çaba harcıyoruz. Bize teşekkür etmeleri gerekirken, kınama ilanı yayınlamalarına üzüldümö diye konuştu. 
     
</TEXT>
</DOC>
