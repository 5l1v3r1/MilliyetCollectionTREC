<DOC>
<DOCNO> 301414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonyas12.html </URL>
<DATE> 2004/12/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
AIDS'e karşı yeni aşı... 
</HEADLINE>
<TEXT>

     İsrail'deki Hadassah Üniversitesi Tıp Merkezi araştırmacılarının, AIDS hastalığına neden olan HIV'e karşı, vücudun bağışıklık sistemini önemli ölçüde güçlendiren yeni bir aşı geliştirdikleri bildirildi. 
     Yeni aşı, AIDS hastalarının tedavisi açısından önemli bir gelişme olarak nitelendiriliyor. 
     HIV'e karşı kullanılan mevcut ilaç kokteylinin, bir taraftan virüsü öldürürken, diğer taraftan canlı hücreleri öldürmesi AIDS hastalığının tedavisinde en önemli çıkmazı oluşturuyor. 
     Son araştırmada, vücudun bağışıklık sisteminde önemli rolü bulunan canlı hücrelerin ölmesini önleyecek bir aşının geliştirilmesi üzerinde duruldu. 
     Araştırmacı grubunun başkanı Dr. Rivka Abdülafia, ''HIV, vücuttaki alyuvarları öldürerek işe başlıyor. AIDS kokteyli virüsü öldürüyor. Ancak, 4-5 yıl süreyle AIDS kokteylini kullananların bağışıklık sisteminin eski haline dönemediğini gözlemledik. Bunun arkasında ne olabileceğini araştırdık ve gördük ki, ilaç kokteylini kullanırken, hastalarda vücutta oto-immün kendi hücrelerine saldırma süreci de başlıyor'' dedi. 
     Bütün çabalarını, bu oto-immün sürecini geri çevirmeye yoğunlaştırdıklarını anlatan Dr. Abdülafia, çalışmalarının 1998-2002 yılları arasında sürdüğünü, 2 yıl da gözlem yaptıklarını belirtti. 
     Araştırmada, 7 AIDS'li hastaya, yeni geliştirilen aşı uygulandı. 2 yıllık bir tedaviden sonra, hastalarda enfekte hücrelerin ya tümüyle yok olduğu veya çok düşük değere indiği belirlendi. 7 hastanın 5'inde de sağlıklı akyuvarların sayısı yükseldi. 
     Dr. Abdülafia, ''Bu, AIDS hastaları için iyi bir düzey'' diye konuştu. 
     
</TEXT>
</DOC>
