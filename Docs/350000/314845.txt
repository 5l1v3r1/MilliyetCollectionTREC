<DOC>
<DOCNO> 314845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/yazar/yilmaz.html </URL>
<DATE> 2005/02/13/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Enerji yolsuzluğunda, CHP'den AKP'ye geçen 2 milletvekili gündemde 
</HEADLINE>
<TEXT>
Siyaset bezirg nları 
Fernas'ın sahibi Muzaffer Nasıroğlu, Milletvekili Nezir Nasıroğlu'nun kuzeni... Artam'ın patronu da Nasıroğlu'yla AKP'ye geçen Cemal Kaya 
Hükümetin göreve gelmesinden sonra verilen ihalelerden dolayı başlatılan ilk yolsuzluk operasyonu, Enerji Bakanlığı'nın ilgili birimlerini kapsıyor. Tam da enerji sektöründe milyarlarca dolarlık yeni ihaleler yapılmadan önce Soruşturmada öne çıkan Fernas ve Aram İnşaat'ın yolları milletvekili transferleriyle kesişiyor. Gözaltına alınan, Fernas'ın sahibi Muzaffer Nasıroğlu, 2003 yılında Meclis'te "eve dönüş" yasasının oylandığı sırada CHP'den AKP'ye geçen Mehmet Nezir Nasıroğlu'nun kuzeni. BOTAŞ'ı operasyona çeken Aram İnşaat'ın sahibi Cemal Kaya da, Nasıroğlu ile aynı anda CHP'den AKP'ye transfer olmuştu. Soruşturma kapsamında gözaltına alınan Muzaffer Nasıroğlu, Serdar Bilgili döneminde BJK yönetiminde yer almıştı. 

Kaleyi içeriden fethetti 
Mehmet Nezir Nasıroğlu, CHP'den Batman Milletvekili olarak Meclis'e girmiş, PKK militanlarına af olarak yorumlanan "eve dönüş" yasasına evet oyu vererek, partisinin politikasına ters düşmüştü. CHP Genel Başkanı Deniz Baykal o dönemde, Mehmet Nezir Nasıroğlu ve Cemal Kaya'nın partisinden ayrılmasını "çıkar ilişkisi" olarak yorumlamıştı. Bünyesinde TPAO yönetiminden çok sayıda yöneticinin yer aldığı Fernas'ın Botaş ile ilişkisi yeni değil. Refahyol döneminde aldığı İran doğalgazı boru hattı Doğubayazıt - Erzurum ihalesi, soruşturma konusu olmuştu. 
Fernas AKP döneminde, duble yol inşaatlarının yanı sıra, 17 milyon dolarlık Diyarbakır, Şanlıurfa ve Elazığ illerine getirilecek doğalgaz boru hattı ihalesini de kazandı. 

Bir vekil daha iş aldı 
BOTAŞ'ı operasyonun içine çeken diğer bir şirket de siyaset bağlantılı. Nasıroğlu ile aynı dönemde CHP'den istifa edip AKP'ye geçen Ağrı Milletvekili Cemal Kaya'nın şirketi Aram İnşaat, Botaş'tan 11 milyon dolarlık Giresun - Ordu doğalgaz bağlantı ve dağıtım projesi hattı ihalesini almıştı. İhale 20 Nisan 2004 tarihinde olmuştu. Ağrı Milletvekili Cemal Kaya, Meclis'te daha önce CHP Malatya Milletvekili Mevlut Aslanoğlu'na yumruk atarak da gündeme gelmişti. 

Selçuk, Korkut Eken'in adamıydı GÖZALTINA alınan Ezgi İnşaat'ın sahibi İbrahim Selçuk'un, Botaş'taki mazisi 1990'lara kadar uzanıyor. 
Selçuk'un, asıl adı Ruslan Manisimov olduğu belirtilen Azeri işadamı Aslan Turancı ile ilişkisi araştırılıyor. Turancı hakkında 1.6 milyar dolar karaparayı aklamak için Türkiye'ye aktardığı iddiaları, Emlakbank "hortumcusu" Kemal Horzum tarafından gündeme getirilmişti. Turancı, bu iddiaları basın toplantısı ile yalanlamıştı. Selçuk, BOTAŞ'a güvenlik görevlisi olarak MHP'li eski Bakan Oktay Vural'ın Genel Müdürlüğü döneminde girdi. Aynı dönemde 1998 yılında MİT'ten emekliye ayrılan Yarbay Korkut Eken, 1990-1993 yılları arasında BOTAŞ müfettişiydi. 1996'ya kadar kadrosu BOTAŞ'ta kaldı. 
Selçuk, BOTAŞ'tan ayrıldıktan sonra bir süre CHP Genel Mali Saymanı ve Şanlıurfa Milletvekili Mahmut Yıldız'ın şirketi Günsayıl İnşaat'ta çalıştı. ANAP kongre delegesi olan Selçuk, AKP döneminde de bürosunda hükümet kanadının milletvekillerini ağırladı. 
Selçuk'un Elektronik Makina Mühendislik şirketindeki ortakları arasında, TEK döneminde kurumda Daire Başkanlığı yapan Hüseyin Yeşilyurt da bulunuyor. Yeşilyurt'un eşi Revza Yeşilyurt ise Hazine'de Yabancı Sermaye biriminde yönetici. 



</TEXT>
</DOC>
