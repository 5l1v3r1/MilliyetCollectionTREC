<DOC>
<DOCNO> 349983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/soneko26.html </URL>
<DATE> 2005/06/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Soros, İstanbul'da protesto edildi... 
</HEADLINE>
<TEXT>

     ABD'li ünlü spekülatör ve yatırımcı George Soros, İstanbul'da protesto edildi. 
     Baş danışmanlığını yaptığı Quantum Fonu'nun yatırımcılarıyla birlikte İstanbul'da bulunan Soros'un Çırağan Sarayı'nda katılacağı ''ABD'nin Dünyada Nasıl Daha İyi Bir Rolü Olabilir '' konulu konferans öncesinde, sarayın dışında iki protesto eylemi gerçekleştirildi. 
     Sarayın giriş kapısı önünde bir açıklama yapan Türkiye Sivil Toplum Kuruluşları Birliği Genel Sekreteri Ramazan Bakkal, toplantıya tüm basın mensuplarının alınmadığını, buna tepki gösterdiklerini söyledi. 
     Bu arada, ''Kirli paranı başka yerde akla'', ''Biz sizi iyi tanıyoruz'', ''Burası Türkiye, Ukrayna-Gürcistan değil'', ''Türkiye'den ve Türk dünyasından elini çek'', ''Soros, Osmanlı tokadı nedir, bilir misin '' yazılı pankartlar dikkat çekti. 
     Açıklamanın ardından sarayın giriş kapısı kapatılırken, güvenlik görevlileri göstericilerin ayrılmalarını istedi. 
     İşçi Partisi üyeleri de parti ve Türk bayrakları ile Çırağan Sarayı'nın giriş kapısına yakın otoparkta bir protesto gösterisi düzenlediler. Göstericiler, ''Ya istiklal ya ölüm'', ''Soros defol-Soros go home'' sloganları attılar. 
     Protesto gösterilerine katılanlar daha sonra Çırağan Sarayı'nın önünden ayrıldılar. 
     
</TEXT>
</DOC>
