<DOC>
<DOCNO> 303303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun15.html </URL>
<DATE> 2005/01/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Depremzede 'şakacısı' tutuklandı 
</HEADLINE>
<TEXT>

     Hilal YILMAZ - LONDRA DHA 

      GÜNEYDOĞU Asya'yı vuran deprem ve tsunami felaketinin ardından kendilerinden haber alınamayan binlerce turistin yakınlarına Sevdiklerinizin öldüğü kesinleşti' diye resmi' bir elektronik posta yollayan 'şakacı' İngiliz tutuklandı. 
     Kendisini Tayland Dışişleri Bakanlığı'nda görevliymiş gibi gösteren sahtekar, İngiliz Sky News'ün web sitesindeki kayıplar listesinde yer alanların akraba ve arkadaşlarına gönderdiği mesajlarla, binlerce depremzede yakınını yasa boğmuştu. 
     İngiliz polisi 'ukgovoffice aol.com' adresinden gönderilen e-postaları yakın takibe alarak, depremzedelere 'eşek şakası' yapan sahtekarı ortaya çıkardı. İngiltere'nin Lincolnshire bölgesinde yakalanarak göz altına alınan 40 yaşındaki sahtekarın kimliği ise açıklanmadı. Yakınlarından haber almak için çırpınan binlerce insanın yüreğini ağzına getiren sahtekarın Londra'daki Horseferry Road Mahkemesi'nde yargılanacağı belirtildi. 
     İngiliz polisi, felaketin ardından yakınlarından haber alamayan kişilerin bu tür e-postaları ciddiye almamaları gerektiğine dikkat çekerek, insanlara yardım amacıyla kurulmuş internet sitesini suistimal eden sahtekarı kınadıklarını açıkladı. 
     
</TEXT>
</DOC>
