<DOC>
<DOCNO> 312717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sontur14.html </URL>
<DATE> 2005/02/05/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Cenazeye son sarılış, cinayeti aydınlattı 
</HEADLINE>
<TEXT>

     
     Ali Koray UZUN TRABZON, DHA 

     

TRABZON'da kalp krizinden öldüğü söylenerek toprağa verilen ancak bir hafta sonra tabancayla vurulduğu ortaya çıkan 28 yaşındaki Fatma Seyis'in, kendisinden 45 yaş büyük eşi Ömer Seyis, ömür boyu hapis istemiyle yargılanıyor. 
     Olay, yaklaşık 7 ay önce Akçaabat İlçesi'nin Dürbinar Mahallesi'nde meydana geldi. 73 yaşındaki Ömer Seyis, eşi Fatma Seyis'in kalp krizi geçirdiğini belirterek ambulans çağırdı. Eve gelen sağlık ekipleri, genç kadının öldüğünü belirledi. Olay yerinde herhangi bir boğuşma ve kan izi olmaması sağlık ekibini şüphelendirmedi ve hem Ömer Seyis'in hem de komşularının ifadeleri üzerine Fatma Seyis'in kalp krizinden öldüğüne kanaat getirildi. Fatma Seyis'in cenazesi, kalp krizinden öldüğüne ilişkin raporu verilmesi üzerine, adli vaka olmadığı gerekçesiyle otopsi yapılmadan doğum yeri olan Tonya'nın Karsular Mahallesi'ndeki aile mezarlığına defnedildi. 
     
     SON SARILIŞ CİNAYETİ AYDINLATTI 

     Defin öncesi genç kadının tabutuna sarılarak ağlayan yakınlarından biri, cesede dokununca eline kan lekesi bulaştı. Aradan birkaç gün geçtikten sonra Fatma Seyis'in babası Muhammet Beşel'e telefon eden bu kişi, "Kalp krizinden ölen birisinin cesedinde kan lekesi olmaz. Kızın cinayete kurban gitmiş olabilir'' uyarısında bulundu. 
     Bu ihbar üzerine Muhammet Beşel, Akçaabat Cumhuriyet Savcılığı'na şikayette bulundu. Savcılık ölen Fatma Seyis'in mezarı açtırdı. Yapılan otopside Fatma Seyis'in belinden giren ve böbreğine saplanan 7.65 milimetre çapındaki bir kurşunla öldüğünü belirlendi. Ömer Seyis'in evinde yapılan aramada, cinayette kullanılan tabanca ele geçirildi. Gözaltına alınan Ömer Seyis çıkarıldığı mahkemece tutuklandı. 

     
</TEXT>
</DOC>
