<DOC>
<DOCNO> 308616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sondun01.html </URL>
<DATE> 2005/01/23/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Hamas, ateşkesi kabul ettiğini yalanladı... 
</HEADLINE>
<TEXT>

     Hamas örgütü, İsrail'le ateşkesi kabul ettiğini yalanladı, ancak ilk olarak İsrail'in saldırıları durdurması halinde ''bir sükunet dönemini'' kabul edebileceğini bildirdi. 
     İsrail Savunma Bakanı Şaul Mofaz, Filistin Devlet Başkanı Mahmud Abbas'ın, önde gelen Filistinli örgütleri bir ay süreyle ateşkese razı ettiğini söylemişti. 
     Hamas yetkilisi Sami Ebu Zuhri, Mofaz'ın doğruyu söylemediğini ifade ederek, ''Biz, ateşkes konusunu ciddi olarak düşünmeye hazır olduğumuzu söyledik, ancak bedelsiz sükunet olmaz. İşgalcilerden her türlü saldırıyı durduracağına dair açık bir vaat olmazsa sükunet kabul edilmeyecek'' dedi. 
     Mofaz, İsrail radyosuna yaptığı açıklamada, Hamas ve İslami Cihad'ın Filistin Yönetimi'nde gelecekte rol alma karşılığında ateşkesi kabul ettiğini belirtmişti. 
     
</TEXT>
</DOC>
