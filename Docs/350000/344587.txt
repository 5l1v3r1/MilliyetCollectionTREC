<DOC>
<DOCNO> 344587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonsiy19.html </URL>
<DATE> 2005/05/21/ </DATE>
<TIME> 23.35 </TIME>
<AUTHOR>  </AUTHOR>
<HEADLINE>
CHP Genel Başkanı Baykal İsrail'e gitti.. 
</HEADLINE>
<TEXT>

     CHP Genel Başkanı Deniz Baykal, 22-24 Mayıs’ta gerçekleştirilecek Sosyalist Enternasyonal toplantısına 
     katılmak üzere İsrail’e gitti. 
     Baykal, THY’nin tarifeli uçağıyla saat 23.15’te Tel Aviv’e hareket etti. 
     Deniz Baykal’ı, Atatürk Havalimanı’nda CHP İstanbul İl Başkanı Şinasi Öktem ve Bakırköy Belediye Başkanı Ateş Ünal Erzen ile partililer uğurladı. 
     Sosyalist Enternasyonal Başkan Yardımcısı olan Baykal, yarın İsrail Dışişleri Bakanı Silvan Şalom ile yapacağı görüşmenin ardından Başkanlık Divanı toplantısına katılacak. 
     Deniz Baykal, 23 Mayıs Pazartesi günü İsrail İşçi Partisi Lideri ve Başbakan Yardımcısı Şimon Perez ile bir araya gelecek, daha sonra da Sosyalist Enternasyonal Konseyi’nin "Ortadoğu’da Barış İçin Sosyal Demokrat Vizyon" gündemli toplantısına katılacak. Programa göre toplantı daha sonra Ramallah’ta devam edecek. 
     Baykal ve toplantıya katılan diğer liderler, 23 Mayıs Pazartesi akşamı Ramallah’a geçtikten sonra Filistin Devlet Başkanı Mahmud Abbas’ın vereceği resepsiyona katılacaklar. 
     Konsey toplantısı, 24 Mayıs Salı günü Ramallah’ta aynı gündem maddesi ile devam edecek görüşmelerin ardından sona erecek. 
     Deniz Baykal, aynı gün Tel Aviv’den İstanbul’a hareket edecek. 
     
     AŞIK MAHSUNİ’Yİ ANMA GECESİ 
     Bu arada, Baykal, İsrail’e gitmeden önce Bakırköy Belediyesi’nce My Showland’de düzenlenen halk ozanı Aşık Mahsuni Şerif’i anma gecesine katıldı. 
     Aşık Mahsuni Şerif’in eşi Fatma Mahsuni, oğlu Ali Mahsuni, kızı Derya Demir ve torunu Yiğit Demir’in de katıldığı gecede, 9 yaşındaki Yiğit Demir, bağlamasıyla dedesinin türkülerini çaldı. 
     Gecede, Edip Akbayram ve Sabahat Akkiraz, Aşık Mahsuni Şerif’in parçalarının yanı sıra çeşitli yörelere ait türküler söyledi. 
     
</TEXT>
</DOC>
