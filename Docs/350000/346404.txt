<DOC>
<DOCNO> 346404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonsiy25.html </URL>
<DATE> 2005/05/27/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Baykal "Sezer bu darbeyi iade edecektir" 
</HEADLINE>
<TEXT>

     ANKARA Milliyet 

CHP Genel Başkanı Deniz Baykal, AKP'nin son dakika önergesiyle TCK'nın 263. maddesinde "kaçak Kuran kurslarına yönelik cezalarda indirime" gidilmesi yönünde değişiklik yapılmasını "Anayasal rejime yönelik tehlikeli tahrip hareketi" diye tepki gösterdi. Cumhurbaşkanı Ahmet Necdet Sezer'in düzenlemeyi iade etmesini beklediklerini belirten Baykal, "Gidiş, iyi gidiş değil. Türkiye, Hizbullah örgütlenmesinden çok çekti" dedi. 
     Baykal, genel merkezde düzenlediği basın toplantısında, Başbakan Recep Tayyip Erdoğan'ın son dakika düzenlemesiyle güven kaybına uğradığını savundu. AKP'nin, kanunlara aykırı eğitim veren kurumların cezalandırılması konusunda çekingenlik içinde olduğunu öne süren Baykal, şunları söyledi 
     "Bir devlet çocuklarının, kendisine aykırı anlayışla eğitimine razı olamaz. AKP, açıktan bu eğitim kurumlarını korumayı dile getiremiyor. Ama cezalandırmaktan vazgeçerek, anayasal rejim ve laik, demokratik, cumhuriyet anlayışı dışında, terör örgütleriyle ilişkili biçimde eğitim vermeyi amaçlayan eğitim kurumlarını himaye ediyor. Bunların bir kısmı misyonerlik faaliyetleri içinde, Hıristiyanlık propagandası veren kurumlar. AKP, kendi amacı için bu kurumları bile koruyor. AKP'nin iç yüzü ortaya çıkıyor. Herkesin kaygılandığı siyasi kimliğe sahip çıkıyor." Kaçak Kuran kurslarına ceza verilmesine ilişkin düzenlemenin Demirel, Menderes hükümetleri dahil önceki iktidarlar döneminde de yer aldığını hatırlatan Baykal, "Bu, partileri aşan temel bir düzenlemedir. Bu, inanç özgürlüğü, din sorunu değil. Bu, anayasal, demokratik laik rejime yönelik tehlikeli tahrip hareketidir. Bu yasal değil anayasal sorundur. Terör eğitimi yapılabilir, ne yapacağız o zaman Gidiş iyi gidiş değil. AKP'nin etrafındaki militanların borusunun öteceği dönemin geldiği anlaşılıyor" diye konuştu. 
     
</TEXT>
</DOC>
