<DOC>
<DOCNO> 300264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonsiy23.html </URL>
<DATE> 2004/12/23/ </DATE>
<TIME> 20.49 </TIME>
<AUTHOR>  </AUTHOR>
<HEADLINE>
Bütçe görüşmeleri... Tarım ve Köyişleri bütçesi kabul edildi... 
</HEADLINE>
<TEXT>

     TBMM Genel Kurulu'nda, Tarım ve Köyişleri Bakanlığı ile Ulaştırma Bakanlığı'nın 2005 bütçelerinin görüşmelerine devam ediliyor. 
     CHP grubu adına söz alan Muğla Milletvekili Gürol Ergin, Türk tarımının sorunlarının Tarım ve Köyişleri Bakanı Sami Güçlü'nün iyi niyeti ile çözülemeyeceğini ifade ederek, Türkiye için tarımın yaşamsal önemi sahip olduğunu söyledi. 
     Başbakan Recep Tayyip Erdoğan'ın ''hep size mi vereceğiz '' diyerek çiftçileri azarladığını iddia eden Ergin, Güçlü'nün ''çiftçi düşmanı'' bir köşe yazarı ile yurt gezileri yaptığını ifade etti. 
     Fındık üreticilerinin uğradığı zararın giderilmesi için çaba gösterilmediğini öne süren Ergin, ''Biz CHP olarak 7 milletvekili ile komisyon oluşturduk ve gece gündüz çalışarak 750 trilyon zarar tespit ettik. Siz gittiniz 700 trilyon zarar tespiti yaptınız. Ne kadar ödediniz 40 trilyon lira... Kim Allah'tan korkuyor Siz mi yoksa biz mi '' diye konuştu. 
     GAP bölgesinin de ihmal edildiğini söyleyen Ergin, ''çiftçi yanıyor, tarla yanıyor, ağıl yanıyor'' dedi. 
     
     ÖZELLEŞTİRME 

     CHP Ankara Milletvekili Bayram Meral de Köy Hizmetleri Genel Müdürlüğü'nün kapatılmasıyla ilgili kararı eleştirerek, ''AK Parti IMF ile öyle arkadaşlık yapıyor ki Allah muhabbetinizi artırsın'' diye konuştu. 
     Özelleştirme politikalarını da eleştiren Meral, Maliye Bakanlığı ile DPT'nin özelleştirilmesini önerdi. 
     AK Parti sıralarından, ''sendikaları da özelleştirelim'' diye laf atılması üzerine, ''Özelleştiriliyor merak etme... Yakında sizi de özelleştirecekler'' dedi. 
     
     RANDEVU 

     AK Parti Elazığ Milletvekili Abdülbaki Türkoğlu, tarımın milli savunma gibi stratejik öneme sahip olduğunu belirterek, 1980'li yıllarda uygulanan politikaların Türk tarımı ve hayvancığına zarar verdiğini söyledi. 
     CHP'li Gürol Ergin'in, ''Başbakan Erdoğan çiftçileri azarladı'' şeklindeki sözlerine tepki gösteren Türkoğlu, ''Daha dün Sayın Deniz Baykal Doğu Anadolu Besiciler Birliği temsilcilerine Meclis'te randevu verdi ama randevusuna gelmedi. Ayrıca insan sevdiklerini azarlar. Siz çocuğunuzu azarlamıyor musunuz '' diye konuştu. 
     CHP Grup Başkanvekili Haluk Koç, söz isteyerek, besicilerin Genel Başkan Deniz Baykal'dan bir randevu talepleri olmadığını, Grup Başkanvekili Kemal Anadol ile görüştüklerini söyledi. 
     
     ''SENDİKALARIN TBMM'DEKİ UZANTILARI'' 

     AK Parti Kastamonu Milletvekili Sinan Özkan da Köy Hizmetleri Genel Müdürlüğü ile ilgili CHP milletvekillerinin sözlerini eleştirerek, ''sendikaların TBMM'deki uzantıları...'' dedi. CHP milletvekillerinin bu sözlere tepki göstermesi üzerine TBMM Başkanvekili İsmail Alptekin, Özkan'dan sözlerini düzeltmesini istedi. Bunun üzerine de Özkan, ''maksadımı aşan bir ifade kullandıysam özür dilerim'' dedi. 
     CHP Grup Başkanvekili Haluk Koç, özür dilemenin yeterli olmadığını belirterek, yerinden söz istedi. Sivil toplum örgütleri ve sendikalarla siyasi partilerin önemine işaret eden Koç, ''Bizim bu kürsüden hiç AKP, IMF'nin uzantısıdır, egemen medya tekellerinin uzantısıdır, bazı güçlerin uzantısıdır dediğimizi duydunuz mu '' diye konuştu. 
     Koç'un sözlerine AK Parti milletvekilleri tepki gösterdi. Bunun üzerine TBMM Başkanvekili Alptekin, birleşime bir süre ara verdi. 
     
     TARIM VE KÖYİŞLERİ BAKANLIĞI İLE ULAŞTIRMA BAKANLIĞI'NIN 2005 BÜTÇELERİ KABUL EDİLDİ 

     Tarım ve Köyişleri Bakanlığı ile Ulaştırma Bakanlığı'nın 2005 bütçeleri kabul edildi. 
     TBMM Genel Kurulu'nda, yapılan görüşmelerin tamamlanmasının ardında Tarım ve Köyişleri Bakanlığı, Köy Hizmetleri Genel Müdürlüğü, Tarım Reformu Genel Müdürlüğü, Ulaştırma Bakanlığı ve Denizcilik Müsteşarlığı'nın 2005 bütçeleri oylanarak kabul edildi. 
     Bütçelerin kabul edilmesinin ardından TBMM Başkanvekili İsmail Alptekin, yarın saat 11.00 toplanmak üzere Genel Kurul'u birleşimi kapattı. 
     TBMM Genel Kurulu'nda yarın İçişleri Bakanlığı, Dışişleri Bakanlığı, Enerji ve Tabii Kaynaklar Bakanlığı ile Çevre ve Orman Bakanlığı'nın 2005 bütçeleri görüşülecek. 
     
     ''AK PARTİ OLARAK KIRSAL KESİME CHP'DEN DAHA BAĞLIYIZ. ÇÜNKÜ BU KESİMDEN DAHA FAZLA OY ALDIK'' 

     Tarım ve Köyişleri Bakanı Sami Güçlü, Türkiye'de tarım sektörünün 2001 yılından itibaren normalleşme dönemine girdiğini ve uluslararası kurumların güdümünden kurtulduğunu söyledi. Güçlü, ''Biz Ulusal Tarım Stratejisi Belgesi'ni kendi uzmanlarımızla hazırladık. Ne IMF ne de Dünya Bankası'na sorduk, bunun neresi milli politika değil '' diye sordu. 
     Güçlü, TBMM Genel Kurulu'nda görüşülen Bakanlığı bütçesi ile ilgili getirilen eleştirileri yanıtladı. 
     Türkiye'nin milli bir tarım politikası olmadığı ve uluslararası kuruluşlara bağımlı hale geldiği yolundaki eleştirilerin büyük haksızlık olduğunu ifade eden Güçlü, gerek iktidar gerekse muhalefet tarafından ortaya konan eleştiriler çerçevesinde ve kendi uzmanlarıyla hazırladıkları Ulusal Tarım Strateji Belgesi'nin Türk tarımının sorunlarını çözmede büyük bir katkı sağlayacağını söyledi. 
     ''Bu belgeyi imzaladık ve yürürlüğe koyduk bu politikanın neresi milli değil'' diyen Güçlü, bu politikaları uygulamaya koyarken Dünya Ticaret Örgütü ve AB ile ilişkiler konusunu da dikkate alacaklarını ifade etti. 
     Tarımda yaşanan sorunların önemli bölümünün girdi fiyatlarındaki artışlardan kaynaklandığına dikkati çeken Güçlü, gübre ve mazotun yüzde 100 dışa bağlı girdiler olduğunu ve uluslararası fiyatlardaki değişimlerin bu olumsuzluğu yarattığını söyledi. 
     Buğday, mısır, pirinç, ayçiçek gibi mahsullerin üretiminde büyük artış sağlandığını ve mısırda ithalatın yüzde 50 oranında azaldığını ifade eden Güçlü, ''Aslında üzüldüm... Bizim aramızda hiç Trakyalı yok muydu çıkıp şu ayçiçek ve pirinç konusunda bir şeyler söyleyecek, bu ürünlerle ilgili hiçbir sorun kalmadığını söyleyecek '' dedi. Tarımsal destekleme fiyatları ile ilgili eleştirilerin doğal olduğunu, iktidarı ve muhalefeti ile bu sorunun çözümü için el ele vermek gerektiğini kaydeden Güçlü, ''Bakın bugün biz bütçeden tarımı desteklemek için 2.5 milyar dolar ayırıyoruz. Aslında bunun GSMH'nin yüzde 10'u oranında olması lazım. Bu da 3,5 milyar dolar ediyor. 2006'da bunu başarmak için hepimize görev düşüyor'' dedi. 
     Tarım ve Köyişleri Bakanı Güçlü, AK Parti'nin gerek genel, gerekse yerel seçimlerde kırsal kesimde CHP'den daha fazla oy aldığını ve dolayısıyla bu kesime karşı sorumluluklarının daha fazla olduğu belirterek sözlerini, ''Bu seçim sonuçları ile kırsal kesime AK Parti'nin CHP'den daha bağlı olduğu ortadadır. O nedenle bu kesime karşı sizden daha fazla sorumluluk duyuyoruz'' diye tamamladı. 
     
</TEXT>
</DOC>
