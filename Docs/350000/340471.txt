<DOC>
<DOCNO> 340471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonsiy09.html </URL>
<DATE> 2005/05/07/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Polis Nil Demirkazık'a geçit vermedi 
</HEADLINE>
<TEXT>

     Ramazan YAVUZ- Turan KOYUNCU SİİRT, DHA 

BAŞBAKAN Recep Tayyip Erdoğan Siirt gezisinin ikinci gününde esnafı dolaştı. Erdoğan'ın bulunduğu çarşıya girmek isteyen Nil Demirkazık'a ise polis engel oldu. Erdoğan, 32 milyon dolarlık Siirt Su Temini ve Kanalizasyon Projesi'nin imza törenine katıldı. 
     Geceyi geçirdiği polis evinden Başbakanlığa ait otobüsle çıkan Başbakan Erdoğan, Hükümet Caddesi'nde otobüsten indi. Elektronik eşya satılan Fatih çarşısını gezen Başbakan Erdoğan, esnaftan Çetin özkılıç'a ait işyerinde yaklaşık bir saat oturdu, satışlarla ilgili durumu sordu. Dondurma ikram edilen Başbakan Erdoğan esnafla sohbet ederken, çarşıya girmek isteyen Nil Demirkazık'ı ise kol kola giren polis engelledi. Nil Demirkazık bir süre bekledikten sonra ayrıldı. 
     Başbakan Erdoğan da otobüsle Siirt Belediye Başkanlığı'na giderken, kendisine sevgi gösterisinde bulunanlardan elini öpmek isteyenlere izin vermedi. 
     Belediye Başkanı Mervan Gül’den belediyenin sorunları ve projeleri konusunda bilgi alan Erdoğan, bu ziyaretinin ardından Siirt Su Temini ve Kanalizasyon Projesi’nin imza törenine katıldı. Erdoğan, 32 milyon dolarlık anlaşmayı Belediye Başkanı Gül, Dorsch Consult ve Su Yapı Mühendislik ve Müşavirlik Anonim Şirketi yetkilileriyle imzaladı. 
     
</TEXT>
</DOC>
