<DOC>
<DOCNO> 305593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonyas12.html </URL>
<DATE> 2005/01/11/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Brad Pitt ve Jennifer Aniston aynı uçakla dönerek herkesi şaşırttı 
</HEADLINE>
<TEXT>

     Ayrılık haberiyle ''şok eden'' sinemanın ünlü çifti Brad Pitt ile Jennifer Aniston, boşanma kararı aldıkları Karayipler'den aynı uçakta geri dönmesi şaşırttı. 
     Internetteki ''imdb'' sitesinin haberine göre, People'a yaptıkları açıklamayla boşanacaklarını, ancak dost kalacaklarını duyuran çift bu sözünü tutacak gibi görünüyor. 
     Ayrılık haberinin magazin basınına düşmesinden bir gün sonra boşanma kararını açıkladıkları Karayip adası Anguilla'dan aynı uçakta dönen çiftin uçuşta sık sık diyalogda bulunduğu da göze çarptı. 
     Boşanma kararlarına ilişkin her geçen gün başka bir söylentinin çıktığı çiftten 41 yaşındaki ünlü aktör Brad Pitt, ''Oceans Twelve'' filminin tanıtımı için Japonya'ya gitmeye hazırlanıyor. Bundan sonra sinema kariyerine ağırlık vereceğini açıklayan 35 yaşındaki Jennifer Aniston da yeni filminin çalışmalarına başlamak üzere gün sayıyor. 
     Çiftin yakın bir arkadaşı, Pitt ile Aniston'ın arkadaş olarak kalacaklarına inandığını dile getirerek, ''Bence onlar arkadaş olarak kalmayı başaracak. Bu olanlar dünyanın sonu değil'' dedi. 
     Pitt ile Aniston, geçtiğimiz cuma günü ayrılık kararını açıklamıştı. Ünlü çiftin ayrılık kararında Pitt'in çocuk istemesine karşılık Aniston'ın kariyerine ağırlık vermeyi hedeflemesinin etkili olduğu belirtilmiş, daha sonra da ünlü aktörün ''Mr and Mrs Smith'' filmindeki rol arkadaşı Angelina Jolie yüzünden boşanma kararının alındığı öne sürülmüştü. 
     
</TEXT>
</DOC>
