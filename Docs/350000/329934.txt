<DOC>
<DOCNO> 329934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sontur09.html </URL>
<DATE> 2005/04/03/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Hemşireden Semra Hanım'a Senin gibi hastaların tedavisi yok .. 
</HEADLINE>
<TEXT>

     Şenol AYDIN DHA 

      GEBZE'de bir düğün salonunda düzenlenen sadece kadınlara yönelik eğlence programına konuk olan Gelinim olur musun' adlı programının bir ara Türkiye gündemine oturan kayınvalidesi Semra Yücel ağır eleştirildi. Programa katılan kadınlardan hemşire Neriman Yanık, Semra Yücel'e hasta' olduğunu söyleyerek "Sizin gibi hastaların tedavisi yok'' dedi, alkışlandı. 
     Fatih Ürek ve oryantal Tanyeli'nin de katıldığı programa konuk olan Semra Yücel, salonu dolduran yaklaşık 250 kadının sorularını yanıtladı. Verdiği pratik yanıtlarla zaman zaman alkış alan Semra Yücel, bir soru üzerine, gelinde bazı özelliklerin olması gerektiğini söyleyince, salondaki kadınlar da kaynanaların da bazı özelliklerinin olması gerektiğini söyledi. 
     Sohbet sırasında söz alan ve hemşire olduğu öğrenilen Neriman Yanık. Semra Yücel'e ekranlarda yeterince boy gösterdiğini söyleyince tartışma çıktı. Semra Yücel, "Ben buraya sizlerle buluşmaya geldim. Vampirellalarla uğraşmaya değil'' deyince, hemşire Yanık, "Türkiye'nin bu kadar sorunları varken, korkuyorum biz sizi siyasette de göreceğiz. Ben 12 yıllık hemşireyim. Sizin gibi hastaların tedavisi yok'' karşılığını verdi. 
     Hemşire Yanık ayakta alkışlanırken, "Sohbet bitti'' diyen Semra Yücel salonu terk etti. 
     
</TEXT>
</DOC>
