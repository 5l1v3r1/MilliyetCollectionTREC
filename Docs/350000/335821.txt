<DOC>
<DOCNO> 335821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sondun10.html </URL>
<DATE> 2005/04/22/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Yolsuzluk...Başbakan özür diledi ve erken seçim sözü verdi 
</HEADLINE>
<TEXT>

     Kanada Başbakanı Paul Martin, lideri olduğu Liberal Parti'deki yolsuzluk iddiaları nedeniyle halktan özür dileyerek, erken seçim vaadinde bulundu. 
     Kanada'da pek sık rastlanmayan şekilde televizyondan ulusa seslenen Martin, soruşturma komisyonunun raporu yayınlandıktan sonraki 30 gün içinde genel seçim çağrısı yapacağı taahhüdünde bulundu. 
     İktidardaki kişilerin sorumluluklarının altını çizen Martin, bunun kendisini de kapsadığını belirtti ve daha dikkatli olamadığı için özür diledi. Martin, kamu güvenine aykırı hareket edenlerin saptanarak, sonuçlarına katlanacaklarını da sözlerine ekledi. 
     Martin'in bu konuşmasından önce, Kanada'da son olarak 1995'teki referandum öncesi eski Başbakan Jean Chretien televizyondan ulusa seslenmişti. 
     Kanada'da 3 yıl önce Fransızca konuşan kesimin birlikten ayrılıp ayrılmayacağı referandumu sırasında, federalizm yanlısı kampanyada harcanan, ulusal birlik fonlarından milyonlarca doların parti yandaşı firmalara gittiği iddia ediliyor. 
     Bu iddialar nedeniyle Liberal Parti'ye halkın desteği azalmış, Liberaller Haziran ayında yapılan seçimlerde parlamentoda çoğunluğu kaybetmişti. 
     
</TEXT>
</DOC>
