<DOC>
<DOCNO> 308658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sonsiy01.html </URL>
<DATE> 2005/01/23/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
AKP'li Ergenç Sokak çocuklarının sorunları aşılamaz boyutta değil 
</HEADLINE>
<TEXT>

     TBMM Sokak Çocukları Araştırma Komisyonu Başkanı AK Parti Siirt Milletvekili Öner Ergenç, 3 aylık çalışmaları sonucunda meseleye daha olumlu baktığını belirterek, ''Olay korkulacak, aşılmaz boyutta değil. Toplum sahip çıkarsa sorun kökünden çözülür'' dedi. 
     Çocukları sokağa düşüren nedenlerle sokak çocuklarının sorunlarının araştırılarak alınması gereken önlemlerin belirlenmesi amacıyla kurulan Meclis Araştırması Komisyonu Başkanı Ergenç, 3 aylık görev sürelerinin 26 Ocak'ta dolacağını, bu nedenle bir aylık ek süre aldıklarını ifade etti. Şubat sonunda çalışmalarını tamamlayacaklarını belirten Ergenç, bugüne kadar yaptıkları çalışmalar ve elde ettikleri bulgular konusunda bilgi verdi. 
     Ergenç, öncelikle Hükümet'in sokak çocuklarının sorunlarıyla ilgili olarak kurduğu komisyonda görev alan 5 bakanlık ile sokakta çalışan çocuklar ve çocuk işçiliği konularında da Çalışma ve Sosyal Güvenlik Bakanlığı'ndan kurum olarak bilgi aldıklarını ifade etti. Dünyada uygulamaların nasıl olduğunu, uluslararası kuruluşların Türkiye'ye bakışlarının ne olduğunu anlamak için de UNICEF ve ILO'nun temsilcileriyle görüştüklerini, Dünya Bankası'nın sokak çocuklarıyla ilgili projelerini incelediklerini anlatan Ergenç, ayrıca çeşitli üniversitelerden, birçok profesörden de bilgi ve görüş aldıklarını dile getirdi. 
     Ergenç, yaptıkları çalışmalar sonucunda her şeyden önce uzman personel yetiştirme konusunda ciddi bir eksiklik bulunduğunu tespit ettiklerini bildirdi. Türkiye'de sosyal hizmet uzmanı yetiştiren bir tek Hacettepe Üniversitesi bulunduğunu kaydeden Ergenç, bu sayının arttırılması ve sosyal hizmet uzmanlarının da öncelikle sosyal hizmet kuruluşlarında görevlendirilmesi gerektiğini dile getirdi. 
     Öner Ergenç, komisyonun sadece masa başında çalışmadığını, yoğun göç alan ve dolayısıyla sokak çocuğu olgusunu en çok yaşayan 10 ilde sırayla incelemeler yaptıklarını kaydetti. Ergenç, bu illerde önce valinin başkanlığında ilgili birimlerin yöneticilerinin katıldığı toplantılar düzenlediklerini, sonra büyükşehirlerde büyükşehir belediyesi ve bağlı belediyeler ile sivil toplum örgütlerinin temsilcilerini dinlediklerini, en sonunda da sokak çocuklarıyla birebir konuşmalar yaptıklarını belirtti. Ergenç, İstanbul, Gaziantep, Muş ve Antalya'ya gittiklerini, bayramdan sonra da Diyarbakır, Şanlıurfa, Adana ve Mersin'de aynı çalışmaları gerçekleştireceklerini, fırsat bulurlarsa İzmir'e de gideceklerini Ankara'da da benzer çalışmaları yürüttüklerini bildirdi. 
     
     İŞE YERLEŞTİRİLMEZLERSE SOKAĞA DÖNERLER 
     Sokak çocukları olgusunun çözümünde iş dünyasının da katılımının gerektiğini vurgulayan Ergenç, ''Rehabilite edip topluma kazandırdığımız çocukları istihdam etmemiz gerekir. Herhangi bir işe yerleştirilmeyenlerin eninde sonunda dönecekleri yer yine sokaklar olacaktır'' dedi. 
     Ergenç, her bir işadamının bir sokak çocuğunu işe yerleştirmesi halinde rehabilite edilen sokak çocuklarının işsiz kalması gibi bir problemin kalmayacağını söyledi. 
     Sorunun sadece sokakta yaşayan çocuklar meselesi olmadığını ifade eden Ergenç, ''Sokakta yaşayan yetişkinler de var. Sosyal devlette, hele bizim gibi inanç ve geleneksel değerlere sahip bir ülkede ister çocuk ister yetişkin olsun, bir kısım insanın sokakta yaşaması kabul edilemez'' dedi. 
     
     ''BATAKLIĞI KURUTMAK LAZIM'' 
     Tek başına sokaktaki çocuklar üzerinde yapılacak çalışmanın da yeterli olmadığını ifade eden Ergenç, risk altındaki aileler üzerinde de koruyucu, önleyici çalışmalar yapılması gerektiğini söyledi. Ergenç, sözlerini şöyle sürdürdü 
     ''Çünkü siz sokaktaki bu çocukları alıp kurtarıyorsunuz ama arkasından yeni yeni çocuklar sokağa iniyor. Yani risk altındaki aileler üzerinde koruyucu, önleyici çalışma yapmak lazım. O ailelerin çocuklarını alıp okullara yerleştirmek, eğitim kurumlarına almak lazım ki bu tehlikelerden koruyabilesiniz. Okula yerleştirilen çocukların eğitim masrafları devlet tarafından karşılanmalı, burslarla desteklenmeli. 
     Annelerini babalarını ve ailelerini eğitip rehabilite etmek lazım. Çeşitli metotları var bunun. Toplum merkezleri var. SHEÇEK'in kurduğu 40'un üzerinde toplum merkezi var, ancak bu son derece yetersiz. Hem sayısını hem nitelik ve imkanlarını artırmak lazım. Aslında her okulu bir eğitim merkezi haline getirmek lazım. Mahallesine, sokağına hatta evine gitmek suretiyle velileri eğitmek ve sokaktaki tehlikeler konusunda aileleri uyarmak lazım. 
     'İhtiyacın varsa sen çalış, dileneceksen sen dilen ama çocuğunu çalıştırma, dilendirme, senin çocuğun sokakta kalırsa tecavüz dahil her türlü kötülüğe maruz kalır' demek lazım. Vicdan sahibi hangi anne baba buna razı olur. Gerekirse ailelere maddi yardım da yapılmak suretiyle çocukları sokaktan kurtarmak, bu şekilde bataklığı kurutmak lazım.'' Öner Ergenç, şu an için risk altındaki ailelere ve çocuklara ulaşabilecek herhangi bir veri tabanı bulunmadığını, kime yardım ulaştığını, kime ulaşmadığını görebilme olanağı bulunmadığını söyledi. Bu konuda yerel yönetimlere görev düştüğünü belirten Ergenç, tüm belediyelerin sınırları içindeki ailelerin profilini çıkarması gerektiğini ifade etti. 
     
     YASAL BOŞLUKLAR 
     Yaptıkları çalışmalarda önemli yasal boşluklar bulunduğunu tespit ettiklerini kaydeden Öner Ergenç, ayrıca sokak çocukları, sosyal yardıma muhtaç aileler ve risk altındaki gruplara yönelik çalışmalar konusunda bir bakanlığın mutlaka koordinasyon ile ilgili olarak görevlendirilmesi gerektiğini söyledi. 
     Sokaktan kurtarılan ve çıraklık eğitimi ile meslek edinmesi sağlanmak istenen çocuklara çoğu zaman ilköğretimi tamamlamadıkları için bu eğitimin de verilemeğini belirten Ergenç, bunun için bir yasal düzenlemeye ihtiyaç bulunduğunu bildirdi. Bu çocuklara dışardan telafi eğitimi, açık öğretim imkanı sağlanabileceğini vurgulayan Ergenç, ayrıca sokakta herhangi bir suça karışan çocuklara avukat gibi olanakların temin edilebilmesi, devletin bu çocukların velayetini üzerine alabilmesi konusunda yasal düzenlemeye de ihtiyaç bulunduğunu belirtti. 
     Ergenç, ailesi tarafından sokağa terk edilen ya da çalıştırılan bir çocuk ailesine teslim edildikten sonra yeniden sokağa bırakılıyor ya da çalıştırılıyorsa bu durumda velayetinin ailesinden alınması için de bir yasal düzenleme yapılacağını ifade etti. Ergenç, Adalet Bakanlığı'nda buna yönelik bir çalışma bulunduğunu bildirdi. 
     Çok göç alan ve sokak çocuğu olgusunun çok yaşandığı bir il olan Antalya'da bile Çocuk Mahkemesi bulunmadığına dikkati çeken Ergenç, ''Çocuk Mahkemesi sayısı mutlaka arttırılmalı'' görüşünü dile getirdi. 
     Ergenç, çocuk ıslahevlerinin de çocukları ıslah etmekten uzak olduğunu kaydetti. Çocukların ıslah olmak yerine adeta suç işlemek üzere eğitilmiş olarak oralardan çıktığını belirten Ergenç, öncelikle ıslahevlerinin ıslah edilmesi, buralara sosyolog, psikolog ve sosyal hizmet uzmanı görevlendirilmesi ve sayılarının arttırılması gerektiğini ifade etti. 
     
     ''40 BİN ÇOCUK SOKAKTA ÇALIŞIYOR'' 
     Öner Ergenç, özellikle İstanbul'da yaptıkları çalışmalar sonucunda, sokak çocuğu olgusunun korkulacak ve aşılamayacak bir boyutta olmadığı kanaatine vardığını söyledi. Toplumun meseleye sahip çıkması sonucunda sorunun kökünden çözülebileceğini ifade eden Ergenç, en çok sokak çocuğunun bulunduğu İstanbul'da bile 2000-2004 yıllarında yapılan ciddi bir çalışmada 2655 sokak çocuğunun kayıt altına alındığını ifade etti. Emniyet Genel Müdürlüğü'nün de 2004 yılında İstanbul'da 452 sokak çocuğu bulunduğunu bildirdiğini belirten Ergenç, buradan da Türkiye genelinde rakamın çok yüksek olmadığı sonucunun çıktığını söyledi. Ergenç, Devlet Bakanı Güldal Akşit'in verdiği rakamlara göre de 40 bin çocuğun sokakta çalıştığını kaydetti. 
     
</TEXT>
</DOC>
