<DOC>
<DOCNO> 349067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/yazar/altan.html </URL>
<DATE> 2005/06/05/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Laf ola, torba dola... 
</HEADLINE>
<TEXT>


Politikacıların dilinde ekonomik tutarlılıkla, hukuksal tutarlılığın barometrelerindeki bilimsel ibre saçmalama kadranları üstünde "halkın hassasiyeti" yelkovanına dönüştü. 
"Halk" deyimi, Fransız İhtilali'yle ortaya çıkmış bir kavram "aristokrat" sınıfın dışındaki kitleleri etiketlendiren... 

İzmir'in eski dava vekillerinden Cin Ali Bey'e sormuşlar 
- Türkiye'nin tarihinde "kraliçeler, prensesler markiler, markizler kontlar, kontesler baronlar, baronesler" olmadığına göre, politikacılar "halk" olarak nüfusun hangi kesimini kastediyorlar 
Cin Ali Bey 
- Politikacı ve bürokrat olarak Hazine'den geçinmeyen kesimini, demiş... 
- Peki, gerek ekonomide, gerek hukukta "halkın hassasiyeti" kriteri ne anlama gelmekte 
Cin Ali Bey 
- Kürsüye çıkıp sıkı bir carta çektikten sonra, demiş "Al bunu yeşile boya" deme anlamına... 
- TÜSİAD sözcüleri, politikacı cartasını yeşile boyaya bilirler mi 
- Yok, hayır olsa olsa burunlarını kapatırlar sadece... 

Nasreddin Hoca'ya da sormuşlar 
- Masturbasyon karşısında "halkın hassasiyeti" nedir 
Nasreddin Hoca 
- Ebcet hesabıyla Arap alfabesinde "3" sayısı ile "1" sayısı hangi harflere denk geliyorsa, orada demiş benimsenmesi sessizce... 

Bekri Mustafa da "halkın hassasiyeti" üstüne odaklamış ve açık oturumlardan birinde geniş bir açıklama yapmaya başlamış 
- Halktan "kiracı" olanların hassasiyeti, "ev sahipleri"nin anası avradı üstüne halktan "ev sahibi" olanların hassasiyeti, "kiracı" olanların anası avradı üstünedir. Halktan "erkek" olanların hassasiyeti, kadınların ön takımları üstüne halktan "kadın" olanların hassasiyeti, erkeklerin ne halt edecekleri üstünedir. Halktan "hasta" olanların hassasiyeti, doktorlarla eczacıların kendilerini kazıkladığı üstüne halktan "doktor ve eczacı" olanların hassasiyeti, hastalardan çoğunun angut olduğu üstünedir... 
Kaşla gözle Bekri Mustafa'nın uzayıp giden açıklamalarını kesmişler ve kulağına fısıldamışlar 
- Lütfen halkın hassasiyetiyle oynamayınız... 
Bekri Mustafa son söz olarak, bağıra bağıra bitirmiş açıklamalarını 
- Halkın hassasiyetini, biraz daha para bulmak üstünedir. 
Politikacılar ise içlerinden şöyle diyorlarmış 
- Hayır efendim, hayır halkın hassasiyeti kutsal kitabıyla, bayrağı üstünedir. Onların arkasına sığındın mı, parasız pulsuz olanları da bal gibi yönetebilir ve rahatça tüneyebilirsin resmi arabalarla, resmi gezilerin saltanatı üstüne... 

AB Anayasası'na Fransa ile Hollanda'nın "hayır" demesi karşısında, böyle bir sonucun nasıl doğduğunu konuşuyormuş Brüksel teknokratları... 
İçlerinden biri, durumu özetlemek için, şöyle bir fıkra anlatmış 
- Güzel bir kadın, kucağında bir bebekle otobüste gidiyormuş. Karşısında oturan kibar bir bey, laf açmak istemiş kadınla 
"- Ah, demiş ne güzel bir bebek bu saçları da sarışın. Siz esmer olduğunuza göre, herhalde babası sarışın olmalı... 
Kadın soğuk soğuk bakmış adama 
"- Bilmiyorum, demiş o sırada başından kasketini çıkarmamıştı... 

İncili Çavuş'a sormuşlar 
- Eskiden kırık çıkıkçılar vardı. Kolu bacağı incinip kırılanlar, onlara giderlerdi. Acaba şimdi ne oldu o eski kırık çıkıkçılar 
İncili Çavuş 
- Resmi tarihçi oldular, demiş tarihimizin kırığını çıkığını düzeltiyorlar şimdi... 

Eğlenceli sözlerden küçük bir demet 
Gençlik hataları o kadar tatlıdır ki yaşlılar, duydukları pişmanlıkları boyuna anlatmakla onları tekrar tekrar hatırlamanın tadını tazelerler... 

Politikacı dalkavukluğu, repo için yatırılan paraya benzer faiziyle geri dönmesi beklenir daima... 

Kadınlar ikiye ayrılırlar kendileriyle evlenmenin delilik olduğu, kendileriyle evlenmenin cinayet olduğu... 

Kadınla erkek öylesine birbirlerine sarılmışlardı ki, tıpkı bir para cüzdanının iki yakasını birleştiren bir fermuara benziyorlardı... 

Bencillik, her şeyi ve herkesi hatta Tanrı'yı bile, kendi çıkarı için kullanma hırsıdır. 

Ve Charles de Gaulle'ün bir sözü 
"Şurası gerçek ki, bazen militerler aklın göreceli bir yetersizlikliğe düştüğünü fazla abartıyor ve ihmal ediyorlar onu kullanmayı." 

Fazıl Hüsnü'den bir şiirle bitirelim yazıyı 

Uzun Öptü 
Kadının 
Ağzı yoktu ki 
Tepeden tırnağa 
Ağızdı kadın 



</TEXT>
</DOC>
