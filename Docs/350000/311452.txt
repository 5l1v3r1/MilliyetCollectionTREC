<DOC>
<DOCNO> 311452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur28.html </URL>
<DATE> 2005/02/01/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Kar, hangi yolları vuruyor 
</HEADLINE>
<TEXT>

     Kütahya ve çevresindeki yoğun kar yağışı şehirlerarası ulaşımı olumsuz etkiliyor. 
     Bölgede etkili olan yoğun kar yağışı ve buzlanma nedeniyle Kütahya-Eskişehir ve Kütahya-Afyon karayollarında ulaşım güçlükle sağlanıyor. 
     Yetkililer, buzlanma nedeniyle özellikle büyük araçların yolda mahsur kaldıklarını, bu nedenle yolların aralıklarla ulaşıma kapandığını belirttiler. Bölgede çok sayıda hasarlı trafik kazası meydana geldiğini kaydeden yetkililer, buzlanma nedeniyle yollardaki tuzlama çalışmalarının aralıksız sürdürüldüğünü söylediler. 
     Sürücüleri acil durumlar dışında özel araçlarıyla yola çıkmamaları gerektiği konusunda uyaran yetkililer, karayollarında seyreden sürücülerin ise araçlarında mutlaka zincir, takoz ve çekme halatı bulundurmaları gerektiğini kaydettiler. 
     Bu arada, Kütahya'da kar yağışı yüzünden kapalı köy yolu bulunmadığı, Köy Hizmetleri İl Müdürlüğü ekiplerinin yolların kapanmaması için çalışmalarını sürdürdükleri belirtildi. 
     
     YOLA ÇIĞ DÜŞTÜ 
     Karayollarının bazı kesimleri çığ, kar ve tipi nedeniyle ulaşıma kapalı bulunuyor. 
     Karayolları Genel Müdürlüğü'nden yapılan yazılı açıklamada, Erzurum-Çat-Karlıova yolunun çığ, Karayazı-Elmalıdere yolunun ise kar ve tipi nedeniyle ulaşıma kapalı olduğu kaydedildi. 
     Söke-Milas yolunun 50. kilometresinde bulunan Büyükmenderes Köprüsü'ndeki yapım çalışmaları sebebiyle sürücülerin trafik işaret ve işaretçilerine dikkat etmeleri gerekiyor. 
     Samsun-Ünye yolunun 44.-81. kilometreleri asasında yapım çalışmaları sürdüğü için ulaşım bölünmüş yolun bir kesiminden iki yönlü olarak sağlanıyor. 
     
</TEXT>
</DOC>
