<DOC>
<DOCNO> 320361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonsiy09.html </URL>
<DATE> 2005/03/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Kedi olayı batı basınında ''Erdoğan'a utandırıcı eleştiri fırtınası'' 
</HEADLINE>
<TEXT>

     Başbakan Recep Tayyip Erdoğan'ın, kendisini geçmişte ifade özgürlüğü savunucusu olarak sunduğu ancak karikatürlere açtığı davalarla "utanç verici bir eleştiri fırtınası" ile yüzleşmekte olduğu ifade edildi. 
     İngiltere'de yayınlanan The Independent gazetesinde Susan Frazer imzasıyla yer alan yorum yazısında, Erdoğan'ın karikatürist Musa Kart'ın çizdiği ve kendisini kedi olarak betimleyen karikatüre karşı dava açması eleştirildi. Yazıda, "Kendisini geçmişte ifade özgürlüğü savunucusu olarak sunan Türkiye'nin Başbakanı Recep Tayyip Erdoğan, kendisiyle alay eden politik karikatüristi dava etmekten dolayı utaç verici bir eleştiri fırtınasıyla yüzleşiyor" denildi. 
     Erdoğan'ın, geçmişte "devlet karşıtı" sayılan bir şiir okuduğu gerekçesiyle hapis yattığı kaydedilen yazıda, şimdi karikatürist Musa Kart ve Cumhuriyet gazetesini dava ettiğine dikkat çekildi. 
     
     "ÇARESİZ" ERDOĞAN, ZAMANSIZ TARTIŞMA 

     Erdoğan'ın, karikatürü tekrar yayınlayan yerel Sakarya gazetesini de dava ettiğine işaret edilen yazıda, "Tam da Erdoğan ülkenin AB'ye giriş programını çaresizce hızlandırmaya çalışırken, sonuç, Türkiye'deki ifade özgürlüğü ile ilgili zamansız bir tartışma oldu" denildi. 
     Ankara'daki mahkemenin, Kart'ın suçlu olduğuna karar vermesine karşın, Sakarya gazetesine ilişkin davayı sonuçlandıran hakim Mithat Ali Kabaali'nin, davayı reddetme gerekçesine de dikkat çekildi. Kabaali'nin, karar gerekçesindeki, "Okuduğu şiir yüzünden cezaevinde uzun süre yatmak zorunda kalan Başbakan'ın bu tür eleştirilere daha hoşgörülü yaklaşması" yönündeki ifade ile "kamu görevi yapan kişilerin, alkış kadar eleştiriye de tahammül göstermesi gerektiği" yaklaşımının altı çizildi. 
     Başbakan Erdoğan'ın, 2002'de göreve geldiğinden beri Türkiye'nin AB üyeliğini, dış politikanın köşe taşı haline getirdiği ifade edilen yazıda, Erdoğan'ın özgürlükleri genişletmek için de çalıştığı kaydedildi. Erdoğan'ın, geçen yıl yaptığı bir açıklamada, "tahrik edici" bir şiir okuduğu için 1999 yılında 4 ay hapiste yatmasına ilişkin olarak, "İnsanların, eyleme dönüşmedikçe, görüşleri, düşünceleri ya da inançları nedeniyle hapsedilmelerine karşıyım" dediğine de dikkat çekildi. 

     
</TEXT>
</DOC>
