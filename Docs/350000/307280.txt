<DOC>
<DOCNO> 307280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur43.html </URL>
<DATE> 2005/01/17/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Otoyol gişelerinde bayram hazırlığı... 
</HEADLINE>
<TEXT>

     TEM otoyolunun Kaynaşlı ve Gölyaka gişelerinde, Kurban Bayramı öncesi hazırlıklar tamamlandı. 
     Gişe yetkilileri, AA muhabirine yaptıkları açıklamada, her bayram gişelerde yoğunluk yaşandığını, en önemli sorunlarının ise bozuk para sıkıntısı olduğunu belirttiler. 
     Kurban Bayramı öncesi gerekli hazırlıkları tamamladıklarını ifade eden yetkililer, bankalar aracılığıyla bozuk para ihtiyaçlarının bir bölümünü karşıladıklarını, ancak yine de kuruş sıkıntısı olduğunu söylediler. 
     Bu arada, Kaynaşlı ve Gölyaka gişelerindeki yoğunluk, bayram harçlığını çıkarmak için çevrede satış yapan öğrencilerin işine yaradı. 
     Okulları tatile giren öğrenciler, kuyruk oluşturan araçlardaki yolculara simit, hediyelik eşya ve pişmaniye satarak bayram harçlıklarını çıkarıyor. 
     
</TEXT>
</DOC>
