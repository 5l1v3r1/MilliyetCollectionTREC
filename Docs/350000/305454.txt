<DOC>
<DOCNO> 305454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonsiy02.html </URL>
<DATE> 2005/01/11/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
Ağar, Türkiye'nin yükselişinin şeffaflıkta olduğunu söyledi... 
</HEADLINE>
<TEXT>

     DYP Genel Başkanı Mehmet Ağar, ''Dış reçetelerden, dış zorlamalardan arınmamız, şeffaf olmamız gerekmektedir ki Türkiye'nin yükselişini devam ettirelim'' dedi. 
     Ağar, partisinin Kartal İlçe Teşkilatı'nca düzenlenen yemekli toplantıda, ''zor ve çetrefilli bir araç olan siyasetin, asgari ücretle dahi iş bulamayan gençlerin modern, gelişmiş bir ülkenin imkanlarından yararlanması için gerekli olduğunu'' söyledi. 
     Türkiye'nin kronikleşmiş sorunlarına yeni sorunların eklendiğini savunan Ağar, ''Ekonomik, sosyal ve dış politikalarda vicdanı rahatlatan çözümler oluşmadı'' dedi. 
     Ağar, ''İstanbul'un, aldığı göçlerle güvenlik sorununun büyük boyutlara ulaştığını'' belirterek, şunları kaydetti 
     ''İstanbul gibi önemli bir metropol tüm bu nasipsizliklerden, Ankara'nın hantallığı yüzünden gereken payını alıyor. 'Biz İstanbul'a ne verdik' diye envanteri tersinden okuduğumuzda, İstanbul'u tüketmek gibi bir hovardalık yapmışız. Gereken çözümleri, fasit haller yüzünden yapmamışız. Kar yağdığı zaman İstanbul yaşanamaz hale gelmekte, İstanbullu trafik yüzünden gününü çileyle tamamlamak durumundadır. Bütün bu olumsuzlukların temelinde hırsızlıklar ve yolsuzluklar yatmaktadır. Dünyanın hiçbir tarafında böyle keyfe keder, eşe dosta göre planları değiştiren bir metropol yok.'' ''Türkiye'nin en önemli kesimi olan köylü ve genç kesimin yok edildiğini, umutlarının öldürüldüğünü'' ileri süren Ağar, '''Dış reçetelerden, dış zorlamalardan arınmamız, şeffaf olmamız gerekmektedir ki Türkiye'nin yükselişini devam ettirelim'' dedi. 
     
     ''AB'NİN TÜRKİYE'YE İHTİYACI VAR'' 

     Mehmet Ağar, ''En fazla 1,5-2 sene sonra milletin önüne sandık konulacağını'' ifade ederek, ''En yakınımız dahi yolsuzluklara bulaşmışsa bizimle hiçbir ilgisi olmayacak, olamayacaktır'' diye konuştu. 
     AB konusuna da değinen Ağar, şunları söyledi 
     ''Türkiye'nin AB'ye ihtiyacı olduğu gibi AB'nin de Türkiye'ye ihtiyacı var. Önemli olan, bu noktada AB masasındaki müzakerelerde pazarlıkları güçlü yapmaktır. Türkiye bu ekonomik fasit daireden çıkmaya muktedir ve müsait bir ülkedir. 
     Bizim işimiz, Türkiye'nin muhteşem geleceğini en iyi şekilde inşa etmek için tecrübeyi ve genç kuşakları yanımıza almaktır. Bizler günü kurtarma telaşıyla Türkiye'nin kurtulamayacağı görüşündeyiz.'' 
     
</TEXT>
</DOC>
