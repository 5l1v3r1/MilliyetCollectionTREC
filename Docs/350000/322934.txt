<DOC>
<DOCNO> 322934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonspo11.html </URL>
<DATE> 2005/03/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Beşiktaş, şampiyonluk umudunu amatörlere bağladı 
</HEADLINE>
<TEXT>

     Sezon başında yeni yönetimin çalışmaları doğrultusunda yeni bir kadro kuran ve sezona şampiyonluk parolasıyla giren Beşiktaş'ta, futbol takımı ortaya koyduğu performansla bu umutları boşa çıkarırken, kulübün amatör branşlardaki ekiplerinin şampiyonluk mücadelesi camiayı umutlandırıyor. 
     Dünyaca ünlü İspanyol teknik direktör Vicente Del Bosque ile sezona kötü başlayarak şampiyonluktan erken uzaklaşan ve takımın başına ikinci yarıda Rıza Çalımbay'ı getiren Beşiktaş'ta umutlar çabuk biterken, basketbol, hentbol ve voleybol takımları şampiyonluk mücadeleleriyle siyah-beyazlı taraftarların yüzünü güldürüyor. 
     Geçen sezonlarda zaman zaman yatırım yapılmaması gündeme gelen ve mütevazı kadrolarla mücadele eden siyah-beyazlıların basketbol, hentbol ve voleybol takımları bu sezon zirve mücadelesi yaparken, futbol takımından umudunu kesen taraftarlar amatör branştaki takımlarının başarılarıyla teselli arıyor. 
     
     BASKETBOLDA ERKEKLER VE BAYANLAR İDDİALI 
     Basketbolda erkeklerde ve bayanlarda mücadele eden Beşiktaş, 2 takımla da şampiyonluk yarışında yer alıyor. 
     Türkiye Basketbol Ligi'nde son 2 sezonda ciddi yatırımlar yapan ve kaliteli kadro kuran Beşiktaş, bu sezon Efes Pilsen ve Ülkerspor gibi güçlü ekiplerle rekabet ederek, şampiyonluğa ulaşmayı amaçlıyor. 
     Son olarak erteleme maçında ligin bir diğer güçlü takımı Fenerbahçe'yi yenen ''Kara Kartallar'', bu sonuçla 19 maçta 15. galibiyetini aldı ve 34 puanla 3. sıradaki yerini koruyarak zirve mücadelesini sürdürdü. 
     
     BAYANLARDA LİDER 
     Türkiye Bayanlar Basketbol Ligi'nde yer alan siyah-beyazlı takım ise ligin lideri olarak şampiyonluktaki iddiasını ortaya koydu. 
     Son dönemde şampiyonluğa ambargo koyan ve Avrupa'da başarılı bir dönem geçiren ezeli rakibi Fenerbahçe'yi Kadıköy Caferağa Spor Salonu'nda 63-61 yenen Beşiktaş, bu galibiyetle liderliğe oturdu. 
     Beşiktaş'ın bayan takımı, 19 haftası geride kalan ligde 17 galibiyet ve 2 yenilgiyle Fenerbahçe'nin önünde zirvedeki yerini korudu. 
     
     HENTBOL TAKIMI ŞAMPİYONLUĞA EMİN ADIMLARLA GİDİYOR 
     Erkekler Hentbol Birinci Ligi A Klasmanı'nda mücadele eden Beşiktaş, yenilgisiz olarak şampiyonluğa emin adımlarla gidiyor. 
     Siyah-beyazlı takım, 16 maçta 32 puan toplayarak, 26 puanlı ikinci Çankaya Belediyesi'ne 6 puan fark attı. 
     
     BAYAN VOLEYBOLCULAR DA İDDİALI 
     Beşiktaş, Halkbank Bayanlar Voleybol Birinci Ligi'ndeki takımıyla da şampiyonluk mücadelesini sürdürüyor. 
     Eczacıbaşı, Vakıfbank Güneş Sigorta ve Emlak Toplu Konut İdaresi gibi güçlü ekiplerin ardından 4. sırada yer alan siyah-beyazlı ekip, ilk 4 içinde bulunarak, 2. etap maçlarına kalma yolunda büyük avantaj sahibi. 
     
     YÖNETİCİLER MUTLU 
     Kulüp basketbol, voleybol ve hentbol branşlarında sorumluluk yapan yöneticiler Yahya Kemal Gencer ile Bülent Deriş, amatör branşlarda elde ettikleri başarılarla mutlu olduklarını söylediler. 
     Kulüp basketbol komitesi başkanı Yahya Kemal Gencer, bayanlarda lider durumda bulunduklarını belirterek, ''Bayanlarda şampiyonluğun en önemli adayı biziz. Erkek takımımız da hem Türkiye Ligi'nde, hem de FIBA Avrupa Ligi'nde başarılı oluyor. Basketbolda taraftarlarımıza şampiyonluk sevincini mutlaka yaşatacağız'' dedi. 
     Voleybol ve hentbolda şube başkanlığını yapan Bülent Deriş ise, futbolda bu sezon düş kırıklığı yaşadıklarını, ancak amatör branşlardaki oyuncuların başarı için büyük mücadele verdiğini vurgulayarak, şunları söyledi 
     ''Voleybolda bayanlarda da ilk 4'ü garantiledik. Beşiktaş, yalnızca futbol kulübü değil, 13 branşta faaliyet gösteren başlı başına bir kulüptür. Amatör branşlarda özellikle basketbol, hentbol ve voleybolda başarılı olmak için elimizden geleni yapıyoruz. Büyük bir camiayız. Futbola ilgi duyan taraftarlarımız olduğu gibi diğer spor branşlarına da ilgi gösteren taraftarlarımız var. Basketbol, hentbol ve voleybolda taraftarlarımıza şampiyonluk hediye etmek için elimizden geleni yapacağız.'' 
     
</TEXT>
</DOC>
