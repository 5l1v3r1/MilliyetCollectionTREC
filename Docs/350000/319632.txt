<DOC>
<DOCNO> 319632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy12.html </URL>
<DATE> 2005/03/01/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
CHP'li Koç, Erdoğan'a hangi ülkeleri gittiğini ve harcama miktarını sordu 
</HEADLINE>
<TEXT>

     CHP Yozgat Milletvekili Emin Koç, Başbakan Recep Tayyip Erdoğan'a, ''Hangi ülkelere resmi ziyaret gerçekleştirdiğini ve ne kadar harcama yapıldığını'' sordu. 
     Koç, TBMM Başkanlığı'na sunduğu soru önergesinde, Erdoğan'ın, Başbakanlık görevini üstlendikten sonra gittiği ülkelerde kaç gün kaldığının, bu ziyaretlerde kendisine hangi bakanların eşlik ettiğinin, heyetlerde bakanlar dışında kimlerin bulunduğunun, ziyaretler sırasında ne kadar harcama yapıldığının ve bu harcamaların ülkelere göre dağılımının açıklanmasını istedi. 
     Emin Koç, yurtdışı seyahatlerde heyette yer alanlara harcırah verilip verilmediğini, veriliyorsa bu kişilere ödenen harcırah tutarını da sordu. 
     Başbakan Erdoğan'a, yurtiçinde kaç gün seyahat ettiği sorusunu yönelten Koç, bu seyahatlerin gerçekleştirildiği illerde kaç gün kalındığının da açıklanmasını istedi. 
     
</TEXT>
</DOC>
