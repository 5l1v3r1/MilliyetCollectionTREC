<DOC>
<DOCNO> 339406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/siyaset/siy05.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beresi esprilere neden oldu 
</HEADLINE>
<TEXT>


Kippa yerine Nike marka bere takan Bakan Coşkun, "Ne olur ne olmaz diye başıma geçirmiştim" dedi 

ABDULLAH KARAKUŞ Ankara 


Erdoğan'la birlikte İsrail'de ziyaret ettiği Yad Vaşem Soykırım Müzesi'nde Yahudilerin dini sembolü "kippa" yerine başına Nike markalı bere takan Sanayi ve Ticaret Bakanı Ali Coşkun, Ankara'ya dönüş yolunda esprilerin odağı oldu. Coşkun kendisini, "Ne olur ne olmaz diye başıma geçirdim, o da markalı çıktı" diye savundu. 
Uçak yolculuğu sırasında heyetten birçok isim Coşkun'a, "Markalı bere yakışmış" diye takıldı. TOBB Başkanı Rifat Hisarcıklıoğlu da "Sayın Bakan'a baktık ki hazırlıklı gelmiş ama o da markalı çıktı" dedi. Coşkun'a yönelik espriler, Esenboğa'da devam etti. Heyeti karşılamaya gelen ve geçmişte aynı müzeyi ziyareti sırasında kippa takmayan Abdullah Gül, bakan arkadaşına bereyi sordu. 
"Baktım ki kimse takmamış, ben de hemen çıkardım. Olay bu" diyen Coşkun'a, AKP'liler "Takmadığınız iyi olmuş" diyerek destek çıktı. 


</TEXT>
</DOC>
