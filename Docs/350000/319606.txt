<DOC>
<DOCNO> 319606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/soneko30.html </URL>
<DATE> 2005/03/01/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Dedeman Otelcilik, madencilikte büyüyecek... 
</HEADLINE>
<TEXT>

     Dedeman Grubu, uzmanlık alanı olan otelcilik ve madencilikte büyümeyi sürdürecek. 
     Dedeman Holding Yönetim Kurulu Başkanı Murat Dedeman, şirketin ikinci basın ve kamuoyunu bilgilendirme toplantısında yaptığı konuşmada, Dedeman Holding'in tarihinde 2003-2004 döneminin önemli bir yeri bulunduğunu, kendileri için bir ''kırılma noktası'' olma özelliğini taşıyan bu dönemde, kurumsal yönetim ilkeleri benimsenerek, yapılanma ve süreçlerin yeniden oluşturulduğunu söyledi. 
     Dedeman Holding'in, önümüzdeki dönemde iki temel alana odaklanma kararı aldığını anımsatan Murat Dedeman, şunları kaydetti 
     ''Ana hedefimiz, kurumsal yeteneklerimizin, uzmanlığımızın en fazla olduğu otelcilik ve madencilik alanlarına odaklanarak, büyümemizi bu iki alanda hızla artırarak sürdürmek olacak. Madencilik sektöründe 58 yıllık, turizm sektöründe ise 39 yıllık deneyimimizle Dedeman markasını özellikle bu iki alanda çok daha etkili ve güçlü hale getireceğiz. 
     Bu hedef doğrultusunda, kurumsal yönetim ilkelerinin benimsenmesi ve yeniden yapılanma çalışmalarımız devam ediyor. Yönetim ve icrayı birbirinden ayırdık. Yönetim kurulumuzdaki bağımsız üyelerin katma değeri de giderek artıyor. Aile içindeki görev paylaşımları netleşti ve başta bu toplantılar olmak üzere tüm bilgilerimizi açık ve şeffaf bir şekilde paylaşmaya devam ediyoruz.'' Amaçlarının otelcilik ve madencilik alanlarında yeni yatırımlar gerçekleştirerek bu alanlarda bugüne kadar olduğu gibi, bundan sonra da referans kurum olmayı sürdürmek olduğunu aktaran Murat Dedeman, gerek madencilik, gerekse turizm alanlarında elde ettikleri verimlilik düzeyini önümüzdeki yıllarda daha da artırmayı hedeflediklerini bildirdi. 
     
     STRATEJİK ORTAKLIK 
     Murat Dedeman, konuşmasını şöyle sürdürdü 
     ''Stratejik ortaklık konusu bizim için önemini korumaya devam ediyor. Gerek otelcilik, gerekse madencilik alanlarında stratejik işbirliklerimizin sayısı artacak, bu işbirlikleri sayesinde grubumuzun sağlıklı büyüme trendi devam edecektir. Bunun son örneğini Eylül ayında temelini attığımız Toruntepe krom madeni yatırımında yaşadık. 6.5 milyon dolarlık yatırım için kredi veren Japon Mitsui firması bu meblağı 'maden yataklarını teminat kabul ederek' verdi. Türkiye'de bir ilk olan bu süreçte yer aldığımız için gururluyuz.'' Dedeman Holding'in toplam 2 bin 297 kişiye doğrudan istihdam yarattığını, 2004 yılı cirosunun 81 milyon dolar olarak gerçekleştiğini anlatan Murat Dedeman, 2005 hedeflerini yüzde 17.5 büyüme ile 94 milyon dolarlık bir ciro büyüklüğüne ulaşmak olarak açıkladı. 
     Çalışanlarının 1667'sinin otelcilik sektöründe, kalanının ise madencilik ve diğer alanlarda çalıştığını, cironun yüzde 62'sini otelcilik, yüzde 14'ünü madencilik ve yüzde 24'ünü de diğer faaliyet alanlarının oluşturduğunu söyledi. 
     Dedeman Holding'in oldukça büyük maddi duran varlıklara sahip bir kuruluş olduğunu belirten Murat Dedeman, ''Bu varlıklar, bugüne kadar olduğu gibi, bundan sonra da projelerimizin hayata geçirilmesinde bize önemli kaynaklar sağlayacaktır. Son dönemde bu kapsamda durağan gayrimenkullerimizin bir kısmını nakde çevirerek grubumuza sermaye girdisi sağladık'' dedi. 
     Murat Dedeman, en değerli varlıklarının ''Dedeman'' markası olduğunu vurguladı. 
     Dedeman Holding'in diğer faaliyet alanları hakkında bilgi veren İş Geliştirme ve İştiraklerden Sorumlu Direktör Sabri Kurdoğlu da, araba kiralama şirketi Decar'da isim hakkı vererek büyümeyi ve bu alanda Türkiye'nin markası olmayı hedeflediklerini söyledi. 
     Kurdoğlu, Dedeman'ın kompoze taş sektöründeki şirketi Detaş'da da yurtdışında büyümeyi öngördüklerini bildirdi. 
     
     KROMDA DÜNYADA YÜZDE 7 PAY HEDEFİ 
     Dedeman'ın ''baba mesleği'' madencilik faaliyetleri hakkında bilgi veren Dedeman Madencilik Genel Müdür Yardımcısı Şeyda Çağlayan da, Türkiye'nin çeşitli bölgelerinde 54 maden sahası ve işletmede üretim ve arama faaliyetinin devam ettiğini kaydetti. 
     Şirketin özellikle krom ve çinko-kurşun cevheri üretim ve ihracatında özel sektörün önde kuruluşlarından biri olmayı hedeflediğini belirten Çağlayan, Toruntepe Krom İşletmesi, Denizli Krom İşletmesinin Devreye Alınması ve Kurşun Konsantre Üretim Tesisi projelerindeki gelişmelere değindi. 
     Çağlayan, AR-GE çalışmaları içinde oksit çinko cevherlerinin zenginleştirilmesi için araştırma ve geliştirme çalışmaları çerçevesinde İTÜ Maden Fakültesi ile teknoloji geliştirme konusunda işbirliği geliştirildiğini, ayrıca krom atıklarının zenginleştirilerek değerlendirilmesi, Toruntepe projesinde teknoloji geliştirme çalışmaları, Gaziantep ve Adana krom sahalarında rezerv geliştirme çalışmaları yapıldığını söyledi. 
     Çağlayan, 2004 yılını 11 milyon dolar ciro ile kapatan Dedeman Madencilik'in bu yılki ciro hedefinin 21 milyon dolar olduğunu bildirdi. 
     Şeyda Çağlayan, krom üretiminde dünya pazarında yüzde 3.5'e ulaşan paylarını 3 yıl içinde yüzde 7'lere çıkarmayı ve yıllık 25 milyon dolar geliri hedeflediklerini açıkladı. 
     Çağlayan, yabancı yatırımcılarla işbirlikleri konusunda adımlar attıklarını, krom madenciliğindeki mevcut deneyimleriyle yurtiçi ve yurtdışında işletme hizmeti vermeyi öngördüklerini anlattı. 
     
     50 OTEL 
     Dedeman Turizm Yatırımları'nın Genel Müdürü Koray Yetik de, 3 bin 108 oda ve 7 bin 40 yatak kapasitesi ile hizmet veren Dedeman Otelcilik'in mevcut 15 olan otel sayısını 10 yılda 50'ye çıkarmayı hedeflediklerini bildirdi. 
     Yetik, 5 yıldızlı Konya ve Gaziantep otellerinin işletme anlaşmalarının imzalandığını, Afyon'da termal-SPA-kongre oteli için yatırımcı firma ile ön işletme anlaşması yapıldığını, Erzurum'da mevcut Palandöken Kayak merkezin dışında ''Dedeman Ski Lodge'' otelinin inşaatının devam ettiğini, otelin Kasım ayında hizmete gireceğini anlattı. 
     Koray Yetik, dünyadaki sayılı otel zincirleri ile stratejik işbirliği görüşmelerinin devam ettiğini, işbirliğine açık olduklarını kaydetti. 
     Yurtiçinde belli kentlerde ve sanayi bölgelerinde, yurtdışında ise Doğu Avrupa'nın önemli merkezleri, Ortadoğu ülkeleri ve Türk Cumhuriyetleri'nin büyüme alanları olacağını belirten Yetik, Dedeman Otelcilik'in 2004 yılında 49.1 milyon dolar olan cirosunu .3 milyon dolara, çalışan sayısını da 1667'den 1730'a çıkarmayı öngördüklerini duyurdu. 
     
</TEXT>
</DOC>
