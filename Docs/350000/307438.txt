<DOC>
<DOCNO> 307438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sondun22.html </URL>
<DATE> 2005/01/18/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Musul'da kaçırılan başpiskopos serbest bırakıldı 
</HEADLINE>
<TEXT>

     Irak'ın Musul kentinde dün kaçırılan Suriye Katolik Kilisesi'nden Başpiskopos Basile Georges Casmoussa'nın serbest bırakıldığı bildirildi. 
     Kilise yetkilileri, başpiskoposun bugün serbest bırakıldığını söyledi. 
     
     CASMOUSSA BANA İYİ DAVRANDILAR, ÇOK NAZİKTİLER 

     Irak'ın Musul kentinde dün kaçırılan ve bugün serbest bırakılan Süryani-Katolik Başpiskoposu Basile Georges Casmoussa, ''Beni kaçıranlar, bana iyi davrandılar. Bana karşı çok naziktiler'' dedi. 
     Casmoussa, Vatikan Radyosu'nda canlı telefon bağlantısıyla yaptığı açıklamada, fidye verilmeden serbest bırakıldığını belirtti ve şöyle konuştu 
     ''Bir piskopos olduğumu öğrenir öğrenmez, bana olan tavırları değişti. Beni mutabık kalınan saatten de önce, fidye almaksızın serbest bıraktılar. Onlarla çok açık konuştum. Sorularına çok açık yanıtlar verdim. Onlar da bana iyi davrandılar. Bu sabah yanıma gelerek, Papa'nın benim serbest bırakılmam için çağrıda bulunduğunu söylediler. Ben de Tanrı'ya şükürler olsun diye karşılık verdim. Hiçbir aksilik yaşanmadı.'' Casmoussa, neden kaçırıldığına dair soruya karşılık, ''Bunun tamamen bir tesadüf olduğu kanaatindeyim. Şu dönemde buralarda pek çok insan kaçırılıyor. Tabii bu benim şahsi kanaatim. Kendileriyle yaptığım konuşmalardan edindiğim izlenim o ki Kilise'yi vurmak gibi bir eğilim içerisinde değiller'' dedi. 
     Başpiskopos Casmoussa, ''Sizce 30 Ocak'ta Irak'ta genel seçimlerin yapılabilmesi için mevcut koşullar uygun mu '' sorusunu ise şu sözlerle yanıtladı 
     ''Bence şu anda seçimler için uygun bir atmosfer yok. Her şeyden önce güvenliğe ve birbirimizle barışmaya gereksinimimiz var.'' 
     
     FİDYE ÖDENMEDİ 

     Ancak, Musul Süryani-Katolik Başpiskoposu Basile Georges Casmoussa için fidye ödenmediği bildirildi. 
     Katolik misyonerlerin haber ajansı MISNA, Musul Piskoposluğu'na dayanarak verdiği haberde, Başpiskopos Casmoussa'nın bugün salıverildiğini duyurdu. 
     Musul'daki Katolik Piskopos Petros Mouche, Başpiskopos Casmoussa'nın kurtarılması için fidye ödenmediğini açıkladı. 
     Vatikan tarafından dün yapılan açıklamada, Casmoussa'nın silahlı bir grup tarafından kaçırıldığı belirtilmişti. Başpiskopos için 200 bin dolar fidye istenmişti. 
     Bağdat Keldani-Katolik Patriği Emmanuel Delly ise Casmoussa'nın Musul'da dini görevini ifa için uğradığı bir evden çıkarken kaçırıldığını belirterek, ''Eylemin, Hıristiyanları hedef aldığını sanmıyoruz. Zira özellikle şu dönemde, Müslüman din adamları ve sivil yetkililer de kaçırılıyor'' demişti. 
     
</TEXT>
</DOC>
