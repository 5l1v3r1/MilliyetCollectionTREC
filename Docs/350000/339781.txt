<DOC>
<DOCNO> 339781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/yazar/civaoglu.html </URL>
<DATE> 2005/05/05/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Koraltan Arınç 
</HEADLINE>
<TEXT>


Refik Koraltan, Celal Bayar ve Adnan Menderes ile birlikte Demokrat Parti'nin kurucularından biriydi. 
İktidar doruklarını aralarında paylaşmışlardı. 
Bayar Cumhurbaşkanı, Menderes Başbakan, Koraltan TBMM Başkanı. 
Elbette, asıl güç ilk ikisindeydi. 
Koraltan da bunu hisseder, sık sık "Ben de varım" demek istercesine, önemini vurgulamak amaçlı laflar ederdi. 
Ortalık karışırdı. 
Kendinden bahsettirirdi. 
O zaman... Çocuktum ama iyi hatırlıyorum. Babam ve arkadaşları arasında tribünler arası seslenişler gibi -gülümseten- bir sahne yaşanırdı. 
Önce biri başlardı 
"Yeri göğü yaratan..." 
Diğer taraf devamını getirirdi 
"...Koraltan'dır Koraltan." 
.................... 
Artık, TBMM Başkanı Bülent Arınç konusunda yazmak istemiyordum ama "Merve Kavakçı" için söyledikleri üzerine hadi bir kez daha. 
.................... 
Arınç'ın durup durup ettiği laflarla siyaseti dalgalandırması, belki de "Koraltan psikolojisi" ile paralel çiziyor olabilir. 
Erdoğan ve Gül ile birlikte, Arınç da AKP'nin üç kurucusundan biri. 
Hatta bir süre genel başkanın o olacağı da konuşulmuştu. 
Şimdi... 
Erdoğan Başbakan. 
İlginin odağı. 
Gül, Başbakan Yardımcısı ve Dışişleri Bakanı... O da ilginin ve yetkinin ikincil odağı. 
Tarafsız TBMM Başkanlığı böyle bir doyum vermiyor olabilir. 
Üstelik... 
Erdoğan'ın cumhurbaşkanı seçilmesi halinde, Gül'ün de başbakanlığa getirilmesi ve AKP Genel Başkanlığı en yüksek olasılık. 
Arınç'ın sıkıntısı bunlar olabilir mi 
Belki... 
................. 
Ancak, öyle veya değil, konuşmalarıyla ortamı geriyor. 
Siyasete patinaj yaptırıyor. 
Kolektif enerjiyi gereksiz konularda harcatıyor. 
Hiç dile getirilmemesi gereken söylemlerin gündeme düşmesine neden olabiliyor. 
Örneğin... 
"Anayasa Mahkemesi olmadığı için DP iktidarının Anayasa ihlalleri engellenemedi, ihtilal oldu... Anayasa Mahkemesi'ni kaldırabilir ama kaldıramaz" gibi. 
Yani... 
Satır aralarında, "Anayasa Mahkemesi kaldırılırsa, benzer bir son yaşanabilir... Anayasa Mahkemesi'ni kaldırmak için parmak sayımı yeterli olsa bile TBMM dışından iyi saatte olsunlar kaldırtmazlar" gibi mesajlar... 
Bunlara neden olmanın ne gereği vardı 
.................. 
Dün de TBMM Fotoğraf Sergisi'nde Merve Kavakçı önünde söyledikleri... 
"Ona dışarı diye bağıranlar şimdi Meclis'in dışında kaldılar" buyurmuş. 
Seçim bu... 
Gene gelirler. 
Ama, Merve Kavakçı gibi gizli ABD vatandaşı değiller. Seçilemediler diye ceplerinde ABD pasaportu, Merve Kavakçı gibi kapağı ABD'ye atmadılar. 
.................. 
Kuruculardan Fuat Köprülü de dışişleri bakanıydı. Benzer nedenlerle DP'den koptu. 



</TEXT>
</DOC>
