<DOC>
<DOCNO> 345378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonsiy22.html </URL>
<DATE> 2005/05/24/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
CHP "Buğday üreticisi şokta" 
</HEADLINE>
<TEXT>

     CHP Genel Başkan Yardımcısı Mustafa Özyürek, buğday alım fiyatları ile ilgili olarak, üreticinin şokta olduğunu savundu. 
     Mustafa Özyürek, yaptığı yazılı açıklamada, Türkiye’de ekilen alanların yaklaşık yüzde 75’ini hububat ürünlerinin oluşturduğuna, çiftçilerin hemen hemen tamamının hububat sektörü ile ilgili bir faaliyet içerisinde bulunduğuna dikkati çekti. 
     Özyürek, sıkıntılı bir hasat dönemi yaşandığını belirterek, 2005-2006 dönemi için Anadolu Kırmızı sert buğdayına 350 bin lira 
     fiyat verildiğini ileri sürdü. 
     Başbakan Recep Tayyip Erdoğan’ın açıklamasına göre, bu fiyata ayrıca 30 bin lira prim ekleneceğini anlatan Özyürek, özetle şunları kaydetti 
     "Bu fiyat, çiftçiye, buğday üreticisine vurulan öldürücü darbedir. Bu artış köylüyü açlığa mahkum etmekten başka bir anlam taşımıyor. 
     Kaldı ki hükümet geçen yıl aldığı ürünün yarısı için peşin ödeme yaparken, bu yıl peşin ödemeyi, aldığı ürünün üçte biri için yapacağını, ürünün üçte ikilik kısmının bedelini bir ay sonra ödeyeceğini belirtmiştir. Bunun anlamı, çiftçinin yine tüccarın insafına terk edileceğidir." Ofis’in geçen yıl 150 alım yerini kapattığını, ürünü aldığı yerlerde de çiftçiyi çeşitli sıkıntılar çıkararak, canından bezdirdiğini ve tüccarın kucağına attığını savunan Özyürek, sonuçta çiftçinin alım fiyatı 370,500 lira olarak açıklanan buğdayını 280 bin liradan satmak zorunda kaldığını kaydetti. Özyürek, "Öyle görünüyor ki çiftçi bu yıl da aynı sıkıntıları yaşayacak. Hükümet, çiftçinin feryadına yine kulaklarını tıkayacak" dedi. 
     Türkiye Ziraat Odaları Birliği’nin bu yıl buğdayda maliyeti 404 bin, Ziraat Mühendisleri Odası’nın ise 380 bin lira olarak hesapladığını ifade eden Özyürek, hükümetin kendisine iletilen bu maliyetleri hiç dikkate almadığını savundu. 
     
</TEXT>
</DOC>
