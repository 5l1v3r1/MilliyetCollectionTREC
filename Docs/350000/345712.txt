<DOC>
<DOCNO> 345712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo15.html </URL>
<DATE> 2005/05/25/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Şahin Şu ana kadar en ufak bir aksaklık yok... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, İtalya’nın AC Milan ile İngiltere’nin FC Liverpool takımları arasında bu akşam yapılacak Avrupa Şampiyonlar Ligi 2004-2005 sezonu final maçı öncesi şu ana dek en ufak bir aksaklığın yaşanmadığını söyledi. 
     Başbakan Recep Tayyip Erdoğan’ın, final maçı için İstanbul’da bulunan UEFA yetkillerine verdiği kahvaltı öncesi organizasyonla ilgili gazetecilerin sorularını yanıtlayan Mehmet Ali Şahin, bugünkü finalin Türkiye’nin tanıtımı açısından son derece önemli olduğunu kaydetti. 
     Türk Milli Takımı’nın 17. Dünya Kupası’nda 3. olmasının Türkiye’nin tanıtımına çok büyük katkı sağladığını hatırlatan Şahin, Avrupa Şampiyonlar Ligi 2004-2005 sezonu finalinin İstanbul’da yapılmasının da ülke tanıtımına o derece katkı sağlayacağını düşündüğünü vurguladı. 
     Şahin, UEFA yetkililerine, başta asbaşkan Şenes Erzik olmak üzere, eski Futbol Federasyonu Başkanı Haluk Ulusoy ve yönetimine bu finalin İstanbul’da yapılması için gösterdikleri çabadan dolayı teşekkür ederek, "Şu ana kadar en ufak bir aksaklık yok. Sanıyorum sorunsuz olarak bu akşam finali gerçekleştireceğiz. Her gelen İstanbul’dan, dolayısıyla Türkiye’den memnun olarak ayrılacak" diye konuştu. 
     Avrupa Şampiyonlar Ligi finalinin Türk turizmine ciddi bir etkisinin de olacağını ifade eden Şahin, şu anda İstanbul’daki otellerde yer bulmanın mümkün olmadığını söyledi. 
     Şahin, Çevre ve Orman Bakanı Osman Pepe ile Kültür ve Turizm Bakanı Atilla Koç’un şu anda İstanbul’un yatak kapasitesinin artırılması konusunda özel girişimin önünü açmak için çalışma yaptıklarını söyledi. 
     Şahin, 21 Ağustos’ta Formula 1 yarışının da İstanbul’da yapılacağını hatırlatarak, "2005’te spor deyince en çok konuşulacak ülke Türkiye’dir. Bununla iftihar ediyoruz" dedi. 
     
</TEXT>
</DOC>
