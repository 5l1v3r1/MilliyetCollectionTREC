<DOC>
<DOCNO> 301146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/ekonomi/eko03.html </URL>
<DATE> 2004/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rogoff Dolarda düşüş sürecek 
</HEADLINE>
<TEXT>


IMF eski Baş Ekonomisti ve halen Harvard Üniversitesi'nde ders veren Prof. Kenneth Rogoff, dolarda önümüzdeki dönemde yüzde 15 daha gerileme olabileceğini söyledi. 
İki ay önce yaptığı "dolar yüzde 20 - 40 gerileyecek" uyarısıyla tanınan Rogoff, Forbes dergisine yaptığı açıklamada, dolardaki düşüşün yeni yılda da süreceğini iddia etti. Rogoff, ABD'de ödemeler dengesinin üçüncü çeyrekte 165 milyar dolar açık vermesi ve geçen yıl üçüncü çeyrekte 67 milyar dolar olan dışarıya ödediği faizin bu yılın aynı döneminde 88 milyar dolara çıkmasının dolarda yeni tahminler yapılması gereğini doğurduğunu kaydetti. Açıklamasında, "Son veriler ABD'nin cari açığının sürdürülemez bir yörüngeye girdiğine yeni kanıtlar getiriyor" diyen Rogoff, dolarda yüzde 9 - 10'luk bir değer kaybının ardından bir düzeltme hareketi yaşanacağını ardından yeni gerilemeler beklediğini kaydetti. 

Anket de 'dolar düşer' diyor 
Öte yandan ABD'li yatırım bankası Merrill Lynch'in 300 uluslararası fon yöneticisiyle görüşerek gerçekleştirdiği ankette, doların gerilemesini bekleyenlerin oranı yüzde 57 çıktı. Bu katılımcıların yüzde 27'si gelecek yıl euronun, yüzde 34'ü ise Japon Yeni'nin en yüksek getiriyi sağlamasını bekliyor. 




</TEXT>
</DOC>
