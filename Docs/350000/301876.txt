<DOC>
<DOCNO> 301876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/soneko28.html </URL>
<DATE> 2004/12/29/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Kemal Uzan'ın yalısına müşteri çıkmadı... 
</HEADLINE>
<TEXT>

     Tasarruf Mevduatı Sigorta Fonu'nun TMSF Uzan Grubu borçlarına karşılık el koyduğu mal varlıkları arasında yer alan Kemal Uzan'ın İstanbul'daki yalısı satılamadı. 
     TMSF'nin Esentepe'deki merkezinde, Basıntaş Anadolu Basın Endüstrisi ve Ticaret A.Ş. mülkiyetinde bulunan yalı, 21 trilyon 450 milyar liradan satışa çıkarıldı. Ahmet Afif Paşa Yalısı olarak da tanınan İstinye'deki yalının satışı, alıcı çıkmaması nedeniyle 5 Ocak 2005 tarihine ertelendi. 
     İkinci satış için TMSF Satış Komisyonu, yeni bir bedel tespit edecek. İkinci satışta da alıcı bulanamazsa TMSF, yalıyı Fon adına satın alacak. 
     
     RODOS'TA ELE GEÇİRİLEN YAT 
     TMSF Satış Komisyonu Başkanı Fethi Çalık, yaptığı açıklamada, Uzan Grubu'na ait olan Yunan bayraklı ''Princess'' adlı yatın Rodos'ta ele geçirildiğini hatırlatarak, ''Yatın istihbaratını 15 gün önce aldık. Şu anda yat Marmaris'ten İstanbul'a doğru yola çıkmış durumda. Muhtemelen yarın burada olacak'' diye konuştu. 
     Yatın İstanbul'da bir marinaya çekileceğini belirten Çalık, kullanılmamış hali 4 milyon dolar değerinde olan yatın ekspertizinin İstanbul'a geldikten sonra yapılacağını söyledi. 
     Yatta çalışan kişiler bulunduğunu ve bunların alacaklarına karşılık 150 bin euroluk dava açtıklarını da ifade eden Çalık, teminat mektubu verip yatı oradan çıkardıklarını söyledi. 
     Yatın önce bir Ürdünlü'ye, daha sonra da Lübnanlı'ya ait olduğunun ifade edildiğini belirten Çalık, tatil olmasının da etkisiyle yatın çıkışını yapmak için çok uğraş verdiklerini anlattı. 
     
</TEXT>
</DOC>
