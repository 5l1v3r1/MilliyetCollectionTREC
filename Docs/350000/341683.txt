<DOC>
<DOCNO> 341683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonyas17.html </URL>
<DATE> 2005/05/11/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Gece sigara içtikten sonra 1 saat içinde araba kullanmak zararlı... 
</HEADLINE>
<TEXT>

     İsveç’te Malmö Üniversitesi’nde yapılan bir araştırma, sigaradaki nikotinin, göz retinasındaki kan dolaşımını olumsuz etkileyerek gözün karanlıkta görme yeteneğini düşürdüğünü ortaya koydu. 
     Araştırmayı yapan Malmö Üniversitesi Göz Hastalıkları Kliniği doktoru Ulf Havelius, sürücülerin, gece sigara içtikten en az bir saat sonra direksiyon başına geçmelerini tavsiye etti. 
     Havelius, Üniversite Hastanesi’nde sigara içen 20 personel ile sigara içmeyen 20 kişinin karanlıkta görme yeteneklerini araştırdı. 
     Bir saatte 3 sigara içen personelin kandaki karbondioksit miktarı ile göz retinasındaki kan dolaşımı aydınlık ve karanlık ortamlarda ölçüldü. 
     Normalde karanlıkta göz, cisimleri görmek için daha çok enerji harcadığından retinadaki kan dolaşımının artması beklenirken hiçbir değişiklik olmadığı gözlendi. Sigara içmeyenlerde ise, karanlıkta retinadaki kan dolaşımı arttı. Ayrıca sigara içenlerin karanlıkta görme yetenekleri de daha kötü olarak ölçüldü. 
     Doktor Ulf Havelius bu durumun, son sigaradan sonra bir saat devam ettiğini tespit ettiklerini de açıkladı. Doktor Havelius, sigara içen sürücüleri uyararak, gece sigaradan en az bir saat sonra yola çıkmalarını önerdi. 
     Havelius, hastanedeki araştırma sonucunda, sigara içenlerin kanlarının daha az akışkan olduğunu, sigaradaki nikotinin kan damarlarını daralttığını ve kanın oksijeni taşıma yeteneğinde azalma olduğunu tespit ettiklerini açıkladı. 
     
</TEXT>
</DOC>
