<DOC>
<DOCNO> 320017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy32.html </URL>
<DATE> 2005/03/02/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Şener Kredi kartları düzenlemesi ile pek çok sorun ortadan kalkacak 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, gerek piyasa şartları gerekse kendilerine iletilen talepler gözönüne alındığında, kredi kartları ile ilgili yasal düzenlemenin zorunluluk haline geldiğini söyledi. Şener, ''Bu konuda yapılacak yasal düzenleme ile piyasada tartışılan pek çok sorun ortadan kalkacak'' dedi. 
     Şener, TBMM Genel Kurulu'nda CHP Eskişehir Milletvekili Mehmet Vedat Yücesan ile AK Parti Niğde Milletvekili Mahmut Uğur Çetin'in gündemdışı konuşmalarını yanıtladı. 
     Teşvik sisteminin, uygulandığı her ülke açısından büyük önem taşıdığını, yatırım ve istihdamın artırılması için hükümetlerin zaman zaman bu sistemi devreye soktuğunu anlatan Şener, 2004 yılında milli geliri 1500 dolardan az olan iller için TBMM'den bu yönde bir yasanın geçtiğini hatırlattı. 
     Hükümetin daha sonra yaptığı çalışmalar sonrasında benzer bir yasa tasarısını daha TBMM'ye sunduğunu ve tasarının şu anda alt komisyonda görüşüldüğünü belirten Şener, ''Ancak bu kez teşvikler 1500 dolar esasına göre değil, sosyo-ekonomik düzeyi eksi olan iller için uygulanacak''diye konuştu. 
     
     KREDİ KARTLARI 
     Abdüllatif Şener, kredi kartları ile ilgili yaşanan olumsuzlukların bu konuda yasal bir düzenlemeyi zorunlu hale getirdiğini belirterek, BDDK tarafından hazırlanan tasarının 15 Mart'ta kendisine iletileceğini ve yapacakları incelemenin ardından tasarıyı Bakanlar Kurulu'na sevkedeceklerini kaydetti. 
     Kredi kartları ile ilgili olarak 1993 yılından bu yana çalışma yapıldığını, ancak her seferinde çalışmanın yarım kaldığını söyleyen Şener, ''Ancak bu kez hükümetimiz kararlıdır ve bu yasa çıkacaktır'' diye konuştu. 
     Bankaların gerek faiz, gerekse ödemeler konusunda çok farklı uygulamalar içinde bulunduğunu ve ortaya çıkan karmaşa ortamının mutlaka çözülmesi gerektiğini vurgulayan Şener, ''Yapılacak yeni düzenleme ile piyasada tartışılan pek çok sorun ortadan kalkacaktır'' dedi. 
     
</TEXT>
</DOC>
