<DOC>
<DOCNO> 322849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/soneko12.html </URL>
<DATE> 2005/03/11/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
AB'ye aday ülkelerde büyüme yavaşlayacak 
</HEADLINE>
<TEXT>

     Türkiye'nin de aralarında bulunduğu AB'ye aday ülkelerde ekonomik büyümenin bu yıl yavaşlayacağı bildirildi. 
     Avusturya'nın başkenti Viyana'da bulunan Karşılaştırmalı Ekonomik Etüdler Enstitüsü WIIW , 2007 yılında AB'ye girmeleri öngörülen Romanya ve Bulgaristan'da GSYİH'nın bu yıl yüzde 5 büyüyeceğini tahmin etti. Büyüme, geçen yıl Romanya'da yüzde 7.8, Bulgaristan'da ise yüzde 5.6 olmuştu. 
     Ekim ayında üyelik müzakerelerini başlatacak olan Türkiye'de ise GSYİH büyüme oranının, 2005 yılında geçen yıla göre 2 puan düşüşle yüzde 6 olması bekleniyor. 
     Diğer aday ülke Hırvatistan'ın bu yıl yüzde 3.5 büyüyeceği hesaplanıyor. Hırvatistan'da GSYİH, 2004 yılında yüzde 3.7 büyümüştü. 
     
     İŞSİZLİK 

     WIIW projeksiyonlarına göre aday ülkelerde işsizlik çok yüksek olmaya devam edecek. WIIW, işsizlik oranının 2005 yılında Türkiye'de yüzde 10 düzeyinde olacağını tahmin etti. Bu oranın, Bulgaristan'da yüzde 11'e, Romanya'da yüzde 8'e ve Hırvatistan'da yüzde 13.5'e ulaşması bekleniyor. 

     
</TEXT>
</DOC>
