<DOC>
<DOCNO> 347579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sontur20.html </URL>
<DATE> 2005/05/31/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Zirai ilacı kahve sandılar 1 çocuk öldü, diğeri tedavi altında 
</HEADLINE>
<TEXT>

     Ankara’nın Polatlı İlçesi’ne bağlı Kıranharmanı Köyü’nde, kahve kutusuna konulan zirai ilacı, kahve sanarak içen 2’si kardeş 3 çocuktan 1’i öldü, diğeri hastanede tedavi altına alındı. Karışımın tadını beğenmeyerek içmeyen çocuk ise kurtuldu. 
     AA muhabirinin aldığı bilgiye göre, Afyon’un Dinar İlçesi’nde meydana gelen depremin ardından Polatlı’nın Kıranharmanı Köyü’ne yerleşerek tarla işçiliği yapan Sarıkaya ve Özçelik ailelerinin çocukları İzzet 16 ve Deniz Sarıkaya 14 kardeşler ile arkadaşları Halil Özçelik 14 , aileleri tarlada çalışırken evdeki kahve kutusunda bulunan zirai ilacı kahve zannettiler. Çocuklar, kahve kutusundaki zirai ilacı sıcak suyla karıştırarak içmeye başladı. Karışımın tadını beğenmeyen Halil Özçelik, bir yudum aldıktan sonra içmekten vazgeçti. 
     Sarıkaya kardeşler ise tadı acı olan karışıma bolca şeker atarak içmeye devam ettiler. 
     Bir süre sonra Sarıkaya kardeşlerin fenalaştığını gören Halil Özçelik, durumu ailesine bildirdi. Çocuklarını baygın halde gören aile, çocuklarını hastaneye kaldırmaya çalışırken durumu ağır olan İzzet Sarıkaya olay yerinde öldü. 
     Deniz Sarıkaya ile Halil Özçelik’in ilk müdahaleleri kaldırıldıkları Polatlı Duatepe Devlet Hastanesi’nde yapıldı. Halil Özçelik, hastanedeki müdahalenin ardından taburcu edildi. 
     Zirai ilacın kanına karıştığı belirlenen Deniz Sarıkaya, hayati tehlikesi bulunduğu gerekçesiyle ambulansla sevk edildiği Ankara’da tedavi altına alındı. 
     
</TEXT>
</DOC>
