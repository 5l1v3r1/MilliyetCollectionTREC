<DOC>
<DOCNO> 332177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko07.html </URL>
<DATE> 2005/04/11/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Tasarruflar 307 milyar YTL'yi geçti... 
</HEADLINE>
<TEXT>

     Türkiye'de yerleşik gerçek ve bankalar dışındaki tüzel kişilerin toplam tasarrufları, ilk üç ayda 6 milyar YTL'ye yakın artarak 307 milyar YTL'yi geçti. En hızlı artış 3.7 milyar YTL'yle YTL cinsinden mevduatta gözlendi. Kamu kağıtlarında tutulan tasarruflar da 3.3 milyar YTL büyüdü. 
     Merkez Bankası, Bankacılık Düzenleme ve Denetleme Kurumu BDDK , Sermaye Piyasası Kurulu SPK ve Takasbank verilerinden yapılan belirlemeye göre, Türkiye'deki yerleşiklerin tasarruflarındaki rel büyüme sürüyor. Vatandaşlar, şirketler ve kuruluşların YTL ve döviz mevduatları, Hazine bonosu, Devlet tahvili, eurobond, yatırım fonu, repo, hisse senetleri, emeklilik yatırım fonları, yatırım ortaklıkları ve ÖFK'lardaki hesaplarından oluşan toplam tasarrufları, ocak-mart döneminde 5 milyar 909.1 milyon YTL arttı. 2004 yılını 301 milyar 527.2 milyon YTL düzeyinden kapatan tasarruflar, 25 Mart itibariyle 307 milyar 436.3 milyon YTL oldu. 
     
     REEL ARTIŞ YÜZDE 1.1 
     Toplam tasarruflarda, ilk üç aylık dönemde nominal bazda yüzde 2'lik artış gözlendi. Devlet İstatistik Enstitüsü'nün DİE aynı dönem için yüzde 0.83 olarak açıkladığı tüketici fiyatları artışından TÜFE 
     arındırıldığında tasarrufların, reel olarak yüzde 1.1 arttığı belirlendi. 
     
     EN HIZLI ARTIŞ YTL MEVDUATTA 
     En hızlı büyüme YTL cinsinden mevduatta gözlendi. 
     Türkiye'de yerleşiklerin YTL mevduatları, ocak-mart döneminde 3 milyar 703 milyon YTL artarak 106 milyar 943.2 milyon YTL'ye çıktı. 
     Gerçek kişilerin YTL mevduatları 3 milyar 111.3 milyon YTL'lik artışla 64 milyar 574.3 milyon YTL, tüzel kişilerin mevduatları 591.7 milyon YTL'lik artışla 42 milyar 368.9 milyon YTL oldu. 
     
     KAMU KAĞITLARI GÖZDE 
     Bankacılık dışı kesimlerin kamu kağıtlarında değerlendirdiği tasarruflar son yıllarda kaydettiği büyümeyle mevduatın alternatifi haline geldi. Türkiye'de yerleşiklerin Hazine bonosu ve Devlet tahvili olarak değerlendirdikleri tasarrufları, üç ayda 3 milyar 292 milyon YTL büyüyerek 70 milyar 367.3 milyon YTL'ye ulaştı. Bunun 36 milyar 403.4 milyon YTL'sini oluşturan gerçek kişilerin kamu kağıtları portföyü 1 milyar 572.9 milyon YTL, 33 milyar 963.9 milyon YTL'sini oluşturan tüzel kişilerin portföyü 1 milyar 719.1 milyon YTL arttı. 
     
     YATIRIM FONLARI 
     Yatırım fonlarında tutulan tasarruflar, üç ayda 2 milyar 662.9 milyon YTL büyüyerek 27 milyar 235.9 milyon YTL düzeyine yükseldi. 
     Hazine'nin dış borçlanma amacıyla çıkardığı ancak yerli tasarruf sahiplerinin de son yıllarda büyük ilgi gösterdiği eurobondlarda değerlendirilen tasarruflar 214.7 milyon YTL artarak 5 milyar 718 milyon YTL, ÖFK'lardaki tutulan hesaplar 267.9 milyon YTL artarak 6 milyar 123.3 milyon YTL, emeklilik yatırım fonları 156 milyon YTL artarak 435.9 milyon YTL, yatırım ortaklarındaki hesaplar da 38.3 milyon YTL artarak 351.5 milyon YTL oldu. 
     Repoda değerlendirilen tasarruflar ise sözkonusu dönemde yalnızca 51.4 milyon YTL artarak 1 milyar 702 milyon YTL düzeyinde oluştu. 
     
     DÖVİZ MEVDUATINDA 3.8 MİLYAR YTL'LİK GERİLEME 
     Döviz mevduatlarında ise yaşanan ters dolarisazyon süreci nedeniyle hızlı bir gerileme gözlendi. Türkiye'deki yerleşiklere ait döviz mevduat hesapları, ocak-mart döneminde 3 milyar 754.5 milyon YTL azalarak 72 milyar 319.6 milyon YTL'ye indi. 
     Gerçek kişilerin döviz mevduatları 1 milyar 766.4 milyon YTL azalarak 55 milyar 549.6 milyon YTL, tüzel kişilerin mevduatları 1 milyar 988.1 milyon YTL azalarak 16 milyar 770 milyon YTL olarak gerçekleşti. 
     
     HİSSE SENETLERİNDE DÜŞÜŞ 
     Hisse senetlerinde değerlendirilen tasarruflarda ise hisse senedi fiyatlarında martta yaşanan hızlı düşüş nedeniyle gerileme gözlendi. Geçen yılın sonuna göre 722.6 milyon YTL azalan hisse senetlerinin tutarı, 16 milyar 239.6 milyon YTL düzeyinde oluştu. 
     
     MİLLİ GELİRDEKİ PAYI ARTIYOR 
     Toplam tasarrufların milli gelir içindeki payı da artıyor. 2004 yılı sonu itibariyle Türkiye'deki banka dışı kesimin toplam tasarrufları, milli gelirin 70.3'ü kadar bir büyüklüğe çıktı. Bu oran 2003 yılında yüzde 67.9 düzeyinde bulunuyordu. 
     Tasarruflarda 2004 yılında 59 milyar 413 milyon YTL'lik artış gözlenmişti. Bu banka dışı kesimin söz konusu tasarruflarındaki artış milli gelirin yüzde 13.9'u kadar bir büyüklük oluşturdu. 

ANKA 
     
</TEXT>
</DOC>
