<DOC>
<DOCNO> 338409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sondun27.html </URL>
<DATE> 2005/04/30/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Zerkavi'nin yardımcısı Beyaz Saray ve Vatikan'a saldırmaya hazırız 
</HEADLINE>
<TEXT>

     El Kaide ile bağlantılı olduğu bilinen, Ebu Musab Zerkavi'nin yardımcısı, Zerkavi'nin emir vermesi halinde, Beyaz Saray ve Vatikan'a saldırı düzenlemeye hazır olduklarını bildirdi. 
     Zerkavi'nin yardımcısı Şeyh Ebu Abdurrahman El Iraki, bir internet sitesindeki ses kaydında, ''Emirimiz Ebu Musab El Zerkavi, emirlerinizi bekliyoruz. Sadakatsizlerle savaşmaya karar verdik. Beyaz Saray ve Vatikan'ı saldırı hedefi olarak gösterirseniz, bu amaca ulaşmanız için tüm çabamızı ortaya koyarız. Sizin sağınızda, solunuzda, önünüzde, arkanızda savaşacağız'' dedi. 
     Öte yandan, Zerkavi'nin grubu bugün Bağdat'ta düzenlenen ve 2 kişinin hayatını kaybettiği intihar saldırısını üstlendi. 
     Radikal dinci bir internet sitesinde yayımlanan ve Mezopotamya'daki El Kaide örgütü imzası taşıyan, ancak doğruluğu kesinlik kazanmayan açıklamada, ''Mezopotamya ülkesindeki El Kaide örgütünden bir kardeşimiz Zayuna'da bir grup polis ve ulusal muhafıza saldırı düzenledi. Saldırıda ölüler var, araçlar da zarar gördü'' denildi. 
     İçişleri Bakanlığı'ndan bir yetkili, başkent Bağdat'ın doğusundaki Zayuna mahallesinde, Amerikan-Irak konvoyuna bugün bomba yüklü araçla düzenlenen intihar saldırısında 2 kişinin hayatını kaybettiğini, 6 kişi yaralandığını duyurdu. 
     Zerkavi'nin grubu, dün Bağdat ve güneyinde düzenlenen çok sayıda saldırıyı üstlenmiş, Zerkavi de Amerikan askerleriyle mücadelenin yoğunlaştırılması çağrısında bulunmuştu. 
     
</TEXT>
</DOC>
