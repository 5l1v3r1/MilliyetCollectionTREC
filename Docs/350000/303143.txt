<DOC>
<DOCNO> 303143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sontur11.html </URL>
<DATE> 2005/01/03/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Sarıyer'de 1'i çocuk, 4 kişi öldürüldü 
</HEADLINE>
<TEXT>

     İstanbul'da bu sabah erken saatlerinde kentin ortasında bir katliam yaşandı. Sarıyer'deki bir evde, 1'i çocuk 4 kişi susturucu takılmış tabancalarla öldürüldü. Evde bulunan iki kişinin de kaçırılarak götürüldüğü öne sürülüyor. 
     Alınan ilk bilgilere göre, ihbar üzerine Tarabya Cumhuriyet Mahallesi Okul Sokak 24 numaradaki 2 katlı eve gelen polisler, evli çift ile genç bir kız ve bir çocuğun cesetlerini buldu. Bu kişilerin, tabancayla vurularak öldürüldükleri belirlendi. 
     Tarabya Cumhuriyet Mahallesi Okul Sokak 24 numaradaki binanın 2. katında öldürülmüş olarak bulunan 4 kişinin, Şamil Çınar, eşi Satı Çınar, Sakarya Üniversitesi öğrencisi kızları Derya Çınar 22 ve 3 yaşındaki torunları Eren Yalınlıdağ 3 olduğu anlaşıldı. 
     
     3 KARDEŞ KAÇIRILDI 

     Bu arada, çiftin, aynı evde oturan ve tekstil işiyle uğraşan 25 ile 30 yaşlarındaki oğulları Yılmaz, Özcan ve Muşar Çınar'ın da, saldırganlar tarafından kaçırıldığı öne sürüldü. 
     Aileye ait bir minibüs ve otomobilin de, park edildikleri yerde bulunmadığı belirlendi. 
     Saldırganların, cinayet sırasında dışarıdan silah sesi duyulmaması için susturucu takılı tabanca kullandıkları sanılıyor. 
     Sarıyer Cumhuriyet Savcısı ile ilgili şubelerden polislerin olay yerinde başlattıkları incelemeler devam ediyor. 
     
     8 BOŞ KOVAN 

     Savcı ve polisin incelemelerini tamamladığı Tarabya Cumhuriyet Mahallesi Okul Sokak 24 numaradaki evde bulunan Şamil Çınar 55 , eşi Satı Çınar 54 , kızları Derya Çınar 22 ve yeğenleri Eren Yılanlıdağ'ın 3 cesetleri, görevliler tarafından dışarı çıkartılarak konuldukları araçla Adli Tıp Kurumu'na gönderildi. 
     Bu arada, bir otelde güvenlik görevlisi olarak çalışırken emekli olduğu bildirilen Şamil Çınar ile eşi, kızı ve 3 yaşındaki yeğeninin cesetlerinin, binanın 2. katındaki salonda bulunduğu öğrenildi. 
     Olay yerinde yapılan incelemede, yaklaşık 8 adet boş kovan ele geçirildiği, cinayetlerde kullanılan tabancanın da 7.65 milimetre çapında olduğu tespit edildi. 
     
     KAPIDA ZORLAMA YOK 

     Evin kapı ve camlarında zorlama görülmediği öğrenilirken, cinayetin gece saatlerinde işlenmiş olabileceği üzerinde durulduğu belirtildi. 
     Toplu cinayetin, evin karşısındaki kahvehanede oturan ve sabah olmasına rağmen ışıkların yandığını, evin önünde araçların bulunmadığını fark eden Çınar ailesinden bir kişinin, zile basarak cevap alamaması üzerine polise haber vermesiyle ortaya çıktığı bildirildi. 
     
     TİCARİ ANLAŞMAZLIK MI 

     Polis yetkilileri, toplu cinayetin siyasi bir yönü bulunmasının zayıf olduğunu belirterek, kaçırıldıkları iddia edilen Yılmaz 30 , Özcan 26 ve Muşar Çınar 24 kardeşlerin, Mahmutpaşa'da daha çok mont üretimi üzerinde çalışan ''Çınar Giyim'' adlı işyerlerinin olduğunu, olayın da buradaki ticari bir anlaşmazlık sonucu gerçekleşebileceği ihtimali üzerinde durduklarını kaydettiler. 
     Öte yandan, kaçırıldıkları öne sürülen kardeşlere ulaşılması, Çınar ailesine ait olduğu belirtilen 34 UL 9843 plakalı minibüs ile 34 UP 9843 plakalı otomobilin bulunması ve faillerin yakalanması amacıyla başlatılan çalışmalar sürüyor. 
     

     
</TEXT>
</DOC>
