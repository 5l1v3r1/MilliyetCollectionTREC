<DOC>
<DOCNO> 308159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/spor/axspo01.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fran'a yeni formül 
</HEADLINE>
<TEXT>


Manchester City Kulübü'nün, İspanyol oyuncunun bonservisi için 3.5 milyon Euro isteyen Beşiktaş'a kiralama teklifini getirdiği öğrenildi. Yönetimin bu öneriye sıcak baktığı kaydedildi 

SÜLEYMAN HATISARU 


Ön görüşme yaptılar 
BEŞİKTAŞ Yönetimi'nin, İspanyol oyuncu Juanfran'ı isteyen İngiltere'nin Manchester City Kulübü ile ön görüşme yaptığı ortaya çıktı. Siyah - Beyazlılar'ın, yıldız oyuncusu için Ada ekibinden 3.5 milyon Euro bonservis ücreti istediği ancak bu rakamın çok bulunduğu belirtildi. Manchester City yöneticileri, Juanfran'ı altı aylığına kiralama önerisini de getirdiler. 

'Birçok talipli var' 
YÖNETİMİN bu teklife sıcak baktığı, birkaç gün içinde İngiliz kulübüne kesin yanıtını ileteceği kaydedildi. Beşiktaş Asbaşkanı Murat Ürünsak, Juanfran konusunda, "Gelen teklifleri değerlendiriyoruz. En çok parayı veren takıma vereceğiz" ifadesini kullandı. Ürünsak transfer için de, "Önümüzdeki sezon için büyük yıldızlarla görüşmelerimiz sürüyor" dedi. 

Pancu Sorun yok 

SHAKHTAR Donetsk maçı sonrası vatandaşları Razvan ve Bercauan ile görüşen Daniel Pancu, Beşiktaş'ta hiçbir problem yaşamadığını ve gayet mutlu olduğunu söyledi. Rumen oyuncunun, "Yedek kalmak beni rahatsız etmez. Hocam ne zaman görev verirse sahaya çıkıp, elimden geleni yapıyorum. Beşiktaş'ı ve taraftarı çok seviyorum" ifadelerini kullandığı belirtildi. 

Çek krizi çözüldü 

BEŞİKTAŞ ile oynanan hazırlık maçı öncesi elindeki 150 milyar liralık çeki bozdurmak için bankaya giden ancak karşılığını bulamayan Teknik Direktör Lucescu'nun, bu çeki Siyah - Beyazlı kulüpten almadığı belirtildi. Çekin başka bir kulübün eski yöneticisine ait olduğu, Rumen teknik adamın parayı tahsil edemeyince sorumlu kişi ile krizi çözmeye çalıştığı kaydedildi. 

Ahmed Hassan oynamıyor 

SHAKHTAR Donetsk maçında sakatlanan ve dün MR'ı çekilen Ahmed Hassan'ın, Türkiye Kupası'nda Konyaspor ile yapılacak karşılaşmada oynayamayacağı açıklandı. Kulüp Doktoru Ayhan Optur, Ahmed Hassan'ın maçta aldığı darbe nedeniyle sol üst adalesinde zedelenme ve kanama olduğunu belirterek, "Sakatlığı 2-3 hafta sürecek" diye konuştu. 
TEKNİK Direktör Bosque, Shakthar Donetsk karşısında ortaya koydukları futboldan dolayı futbolcularını kutladı. İspanyol hoca maç bitiminde, "Çok iyi oynadınız. Önümüzdeki maçlarda nasıl bir takım olduğumuzu göstereceğiz" dedi. Konya maçının hazırlıklarına dün de devam eden Beşiktaşlı futbolcular idman öncesi ortaklaşa kurban keserek personele dağıttılar. 


</TEXT>
</DOC>
