<DOC>
<DOCNO> 326052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonyas15.html </URL>
<DATE> 2005/03/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ölüm oranı 16 kat fazla... Motosiklet sürmek cesaret istiyor... 
</HEADLINE>
<TEXT>

     Motosiklet kazalarında, araç içinde bulunanlara oranla sürücülerin ölüm oranının 16 kat, yaralanma riskinin de 4 kat daha fazla olduğu bildirildi. 
     Akdeniz Üniversitesi Tıp Fakültesi Acil Tıp Anabilim Dalı Öğretim Üyesi ve Türkiye Acil Tıp Derneği Başkanı Yrd. Doç. Dr. Cem Oktay, AA muhabirine yaptığı açıklamada, araç kazalarında yaralanma oranı yüzde 20 iken motosiklet kazalarında bu oranın yüzde 80'nin üzerinde olduğunu söyledi. 
     ''Motosiklet sürücüleri trafik kazalarında araç içinde olanlara oranla 16 kat ölüm ve 4 kat daha fazla yaralanma riskine sahiptir'' diyen Oktay, araç kazalarında sürücü ve yolcu güvenliğini artıran kapı barları ve kaportası, emniyet kemerleri ve hava yastıkları gibi çok sayıda donanım bulunurken, motosikletlerde ise en önemli unsurun koruma başlığı olduğunu belirtti. 
     Oktay, motosiklet kazalarının şiddetli olaylar olduğunu ve yaralanmanın sıklıkla sürücünün fırlaması ve duran bir nesneye veya yere çarpmasına bağlı oluştuğunu ifade ederek, ''Motosiklet kazalarında ölüm ve ciddi yaralanmaların en önemli nedeni kafa travmalarıdır'' dedi. 
     Bu nedenle birçok ülkede koruma başlığı kullanılması yasalarla zorunlu kılındığını ve uygulanmakta olduğunu ifade eden Oktay, şöyle konuştu 
     ''Avrupa Birliği ülkelerinde, koruma başlığı kullanmayan motosiklet sürücüsü görmeniz mümkün değildir. Bu Türkiye'de de zorunludur. Karayolları Trafik Yönetmeliği'nde gerekli yasal düzenleme yapılmıştır. 
     Ancak, motosiklet kullanırken koruma başlığı ve koruma gözlüğü, yolcu ise koruma başlığı bulundurmayan ve kullanmayanlara 45,80 YTL para cezası ve 5 ceza puanı uygulaması gerekmektedir. Ancak, ne yazık ki Türkiye'de bu kurala hiç uyulmamaktadır.'' 
     
     KORUMA BAŞLIKLARININ YARARI 
     Koruma başlıklarının hayat kurtarıp, yaralanmaları azalttığını kaydeden Oktay, ''Koruma başlığı orta, ciddi ve ölümcül kafa yaralanmalarını yüzde 60 ile yüzde 75 arasında azaltır. Koruma başlığı kullanmayanlar kullananlar oranla 2.5-5 kat daha fazla ölümcül kafa travmasına, 1.5 kat daha fazla hastaneye yatış gerektiren yaralanmalara maruz kaldıkları görülüyor'' dedi. 
     Başlığın ölümcül yaralanmalardan korunmada yüzde 29 etkili olduğunu ifade eden Oktay, ciddi beyin dokusu yaralanmalarında ise bu oranın yüzde 67'ye çıktığını kaydetti. 
     Oktay, koruyucu başlıkların yaygın inanışın aksine sürücüleri trafik açısından sıkıntıya sokmadığına dikkati çekerek, ''Ayrıca sürücünün işitmesini azaltmaz. Koruma başlıklarının etkili olması için belirli standartlara göre üretilmiş olması gereklidir. Yeterli şekilde darbeyi emebilecek sertlikte ve görmeyi etkilemeyecek şekilde tasarlanmalıdır'' diye konuştu. 
     ''Trafik kazalarını önleme programları yanında motosiklet kazalarını önleme programları da başlatılmalıdır'' diyen Oktay, şunları kaydetti 
     ''Kazaları önleme, yaralanmaları azaltma, yaralılara hızlı acil tıbbi bakımı ulaştırma ve uygun müdahale sağlama konusunda etkinlikler düzenlenmelidir. Motosiklet kazalarında yaralanmanın şiddeti ve zaman önemlidir. Koruyucu başlık kullanılması ciddi kafa yaralanmalarını azaltması sayesinde tıbbi müdahalede bulunacak ekibe zaman da kazandırır.'' 
     
</TEXT>
</DOC>
