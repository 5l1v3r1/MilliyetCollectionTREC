<DOC>
<DOCNO> 349406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonspo18.html </URL>
<DATE> 2005/06/06/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Atalay Eşref Apak, 2 yıl içinde dünyanın en iyilerinden biri olacak 
</HEADLINE>
<TEXT>

     Gençlik ve Spor Genel Müdürü Mehmet Atalay, 60. Uluslararası Cezmi Or Kupası'nda erkekler çekiç atmada Türkiye rekorunu kırarak birinci olan Eşref Apak'ın 2 yıl içinde dünyanın en iyilerinden biri olacağını söyledi. 
     Atalay, Trabzon Valiliği'ni, futbolda Dünya Liselerarası Şampiyonası'nda ikinci olan Trabzon Lisesi'ni ve ardından da Trabzon Belediyesi'ni ziyaret etti. 
     Atalay, burada yaptığı konuşmada, geçen hafta İstanbul'da yapılan 60. Uluslararası Cezmi Or Kupası'nda çekiç atmada 81.45 ile Türkiye rekorunu kıran Eşref Alpak'ın derecesinin kendilerini sevindirdiğini ifade ederek, ''Eşref, gümbür gümbür geliyor. Dünyanın en iyi hocalarından biriyle çalışıyor. Yeni gençlerimiz de geliyor. Hocalarıyla konuşuyorum. Pekin'de yapılacak olimpiyatlarda böyle giderse inşallah 90 metreye yaklaşacak. 2 yıl içinde dünyanın en iyilerinden biri olacak'' dedi. 
     2011 yılında yapılacak gençlik olimpiyatlarını Trabzon'a aldırmayı düşündüklerini de ifade eden Atalay, ''Bu konularda belediyelere de iş düşüyor. Sizlere, sporseverlere güvenerek böyle bir hamle başlattık. Bu organizasyonla el ele vererek sporcuları coşturmak, Karadeniz halkının yüzünü güldürmek istiyoruz'' diye konuştu. 
     Atalay, 2012 yılında yapılacak Avrupa Şampiyonası'nda Futbol Federasyonu'nun karşılaşmanın oynanacağı kentler arasında Trabzon'u göstermemesiyle ilgili şunları söyledi 
     ''Türkiye'de futbol şampiyonası yapılacaksa Karadenizsiz, Trabzonsuz olmaz. UEFA, yer belirlemelerini küçük aralıklı şehirler arasında istediği için futbol federasyonu yakın yerleri hazırlamak zorunda kaldı. Trabzonpor, en fazla milli futbolcu veren takımlardan biri. 4 banko oyuncusu var. Trabzon neresi denmeyecek kadar futbolun tanındığı bir yer. Dünya üçüncüsü bir antrenörleri var. Böyle bir şampiyonayı hak ediyor. UEFA kriterleri standartlarına bunu getirmek lazım. İnşallah bu çabalar sonuç verir.'' 
     
</TEXT>
</DOC>
