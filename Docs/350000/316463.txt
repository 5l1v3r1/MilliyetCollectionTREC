<DOC>
<DOCNO> 316463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonsiy22.html </URL>
<DATE> 2005/02/18/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Bakırhan, gösteride ölen Gönültaşın öldüğü yere karanfil bıraktı 
</HEADLINE>
<TEXT>

     Demokratik Halk Partisi DEHAP Genel Başkanı Tuncer Bakırhan, Mersin'de, 15 Şubat tarihinde, izinsiz gösterilerin yapıldığı mahallede ölen gencin bulunduğu yere karanfil bıraktı. 
     Bakırhan, Kurdali Mahallesi'nde, geniş güvenlik önlemleri altında ve kalabalık topluluğun katıldığı alanda yaptığı basın açıklamasında, ölü bulunan Ümit Gönültaş'ın faillerinin bilinmesine rağmen ortaya çıkarılmadığını öne sürdü. 
     Bakırhan, gelişmeleri hassasiyetle takip ettiklerini ifade ederek, ''Olayın failleri bir an evvel adalet önüne çıkarılmalı ve faillerin bulunması için açıklama yapmak isterken gözaltına alınan il başkanının da aralarında bulunduğu kişiler derhal serbest bırakılmalıdır'' dedi. 
     Mersin'de, insanları karşı karşıya getirmek isteyen güçlerin olduğunu savunan Bakırhan, bunların amaçlarına ulaşamayacağını belirterek, halkı bu tür olaylar karşısında sağ duyulu olmaya çağırdı. 
     Terör örgütü lehinde sloganların da atıldığı toplantının ardından Bakırhan, Ümit Gönültaş'ın ailesini ziyaret etti. 
     Bakırhan, daha sonra, gösterilerde tabanca ile vurularak yaralandığı iddia edilen ve Mersin Devlet Hastanesi'nde tedavi altına alınan F.S 12 ve C.G'yi 14 ziyaret etti. 
     
</TEXT>
</DOC>
