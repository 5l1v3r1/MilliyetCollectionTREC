<DOC>
<DOCNO> 314092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun53.html </URL>
<DATE> 2005/02/10/ </DATE>
<TIME> 22.35 </TIME>
<AUTHOR>  </AUTHOR>
<HEADLINE>
Estonya dişişleri bakanı görevden alındı 
</HEADLINE>
<TEXT>

     Estonya Devlet Başkanı Arnold Ruutel, Dışişleri Bakanı Kristiina Ojuland'ı, bakanlığa ait gizli belgelerin kaybolması üzerine görevden aldı. 
     Devlet Başkanlığı'ndan yapılan açıklamada, Ruutel'in Dışişleri Bakanı'nı görevden alan kararnameyi imzaladığı belirtildi. 
     Başbakan Juhan Parts, görevden alınan Ojuland'ın, devlet sırrı kabul edilen 91 resmi belgenin kaybolmasının sorumluluğunu alması gerektiğini söyledi. 
     Ojuland'ın Reform Partisi'nin merkez sağ koalisyon hükümetinden ayrılması olasılığı nedeniyle, Estonya'da hükümetin krize girebileceği belirtiliyor. 
     BNS haber ajansı, Reform Partisi üyelerinin hükümetten çekilme ihtimalleri olduğunu ve erken seçime gidilebileceğini ifade ettiklerini duyurdu. 
     Ojuland, benzer sorunlar nedeniyle kabineden ayrılan ikinci bakan oldu. Eski Savunma Bakanı Margus Hanson, 2004 yılında güvenlikle ilgili bazı resmi belgeler evinden çalındığı için istifa etmişti. 
     
</TEXT>
</DOC>
