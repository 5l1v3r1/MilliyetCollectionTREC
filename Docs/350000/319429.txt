<DOC>
<DOCNO> 319429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonyas23.html </URL>
<DATE> 2005/02/28/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Göğüs büyüten krem ve sütyene yasak 
</HEADLINE>
<TEXT>

     Tayland'da kadınların göğüslerini büyüttüğü öne sürülen bir krem ve sutyen tartışma yarattı. 
     Basın, kremle yapılan masajın etkisini gösteren fotoğrafları yayımlarken, Tayland Sağlık Bakanlığı yetkilileri, kremin üreticisi firmanın halkı aldatmaya yönelik girişimde bulunup bulunmadığının araştırıldığını açıkladılar. 
     Nation gazetesi, 3 mankenin basın önünde yapılan 15 dakikalık göğüs masajının fotoğraflarını yayımladı. Mankenlerden Ying, fotoğraf makineleri ve kameralar önünde çıplak çıkmaya utandığını söylerken, ''dümdüz olan göğüslerinin 2,5 cm büyüdüğünü'' anlattı. 
     Ülkede kremle ilgili tartışmanın artmasından sonra Sağlık Bakanlığı, Gıda ve İlaç İdaresi'nin üretici firmayı mercek altına aldığını belirtti. 
     Bir örgüt de bu gösterinin Tayland kültürü ve kadınlara hakaret olduğunu savundu. 
     Polis yetkilileri ise, ''gazetedeki fotoğraflarda mankenlerin göğüs uçlarının kapalı olması nedeniyle, müstehcenlikle ilgili yasaların ihlal edilip edilmediğinin açık olmadığını'' belirttiler. 
     
     SUTYENE YASAK 

     Bu arada Tayland makamları, iki haftada göğüsleri büyüttüğü, ayrıca yüksek tansiyonu düşürdüğü ve şeker hastalığını tedavi ettiği ileri sürülen bir sutyenin satışını da yasaklamayı planlıyor. 
     Taylandlı yetkililer, bu ürünle halkın kandırıldığını belirtiyorlar. 
     Estetik cerrahiye düşkünlüğüyle tanınan Taylandlılar, sıklıkla göğüs büyütme operasyonu yaptırıyorlar. 
     
</TEXT>
</DOC>
