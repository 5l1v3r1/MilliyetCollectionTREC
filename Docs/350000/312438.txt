<DOC>
<DOCNO> 312438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonspo32.html </URL>
<DATE> 2005/02/04/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Zidane, futbolu 2007'de bırakıyor... 
</HEADLINE>
<TEXT>

     Fransa Milli Takımı ve İspanya'nın Real Madrid takımının ünlü futbolcusu Zinedine Zidane, 2007 yılında futbolu bırakacağını açıkladı. 
     Fransa'da Canal Plus televizyonuna açıklamalarda bulunan Zidane, Real Madrid ile sözleşmesinin 2007 yılında sona erdiğini belirterek, sözleşmesini daha fazla uzatmayacağını kaydetti. 32 yaşındaki ünlü futbolcu, ''2007 yılında futbol kariyerimi noktalayacağım. Daha öncesinde futbolu bırakmayı düşünmüyorum'' dedi. 
     Yeniden bir Avrupa kupası kazanmanın çok güzel olacağını ifade eden Cezayir asıllı Fransız futbolcu, '' Fransa Milli Takımı'nda forma giymeyi bıraktım. Milli takımı sadece bir taraftar olarak izliyorum. Onlar için en önemli olay, Almanya'da yapılacak Dünya Kupası finallerine gitmeleridir'' ifadesini kullandı. 
     2004 Avrupa Futbol Şampiyonası'ndan sonra milli takımı bıraktığını açıklayan Zidane, 93 kez milli forma giymiş ve 26 gol atma başarısı göstermişti. 
     Zidane, kendisi için en özel anlardan birinin 1998 Dünya Kupası final maçında Brezilya'ya 2 gol attığı maç olduğunu sözlerine ekledi. 

     
</TEXT>
</DOC>
