<DOC>
<DOCNO> 324992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/spor/yture.html </URL>
<DATE> 2005/03/19/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Özür dilerim Haluk 
</HEADLINE>
<TEXT>



EZELİ rekabet kimlerin eline kalmış Futbol derken, sıra basketbola gelmiş anlaşılan... Fatih Sultan Mehmet'in, binbir güçlükle fethettiği İstanbul'u "elini kolunu sallaya sallaya" 50 yıldan bu yana "istila eden" ve etmekte olan, ama İstanbul'a uyum sağlayacağına şehri "kendisine benzeten" kendini bilmezler... El atacak başka şey kalmadı, basketbolu da bitirin, hadi durmayın... Atın, daha çok atın sahaya, rakip taraftara, oyuncuya... Daha çok küfredin, durmayın... Zevkini doyasıya çıkarın... İstanbul'u bitirdiniz, sıra futbolda, basketbolda... Siz bunların da üstesinden gelirsiniz, korkmayın ... 
Basketbol izlemek ve yazmak için geldiğim, daha önce de çoğu kez müthiş zevk aldığım Akatlar Salonu'ndaki ezeli rekabet değil, "ezeli nefret"ti tek kelimeyle gördüğüm... İlk değildi, son da olmayacak, eminim... Polis olmasa birbirini "gözünü kırpmadan" öldüreceğine dair tereddütlerimi sona erdirenler dün ne yazık ki "artan" çoğunluktu salonda... Abdi İpekçi'dekinde de farklı değildi durum... Mesafe fazlaydı ve dünkü gibi "sıcak çatışma" olanaksızdı. 
Abdi İpekçi'de üçüncü bir maç daha oynanacak, bakalım daha ne çirkinlikler, ne rezillikler yaşanacak... 
Aslında kulaklarını tribünlere tıkayıp sahada basketbol oynamaya çalışanlardan bahsedecektim, maçı anlatacaktım burada. Ama ne yazık ki iki satırım kaldı topu topu onlara... Onu da, Fenerbahçe'yi üçüncü çeyrekte adeta tek başına yıkan Haluk Yıldırım'a ayıracağım. 20 sayı, 5 ribaund, 8 asistle maça damgasını vuran, tribünlerdeki çirkinlikleri biraz olsun unutturan... İki satır dünkü oyununa yeterli değil biliyorum ama kusura bakma Haluk .. 


</TEXT>
</DOC>
