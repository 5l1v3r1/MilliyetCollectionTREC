<DOC>
<DOCNO> 336044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonyas16.html </URL>
<DATE> 2005/04/22/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Alman TV dergisi, İstanbul'u tanıttı 1001 Gece Masalları 
</HEADLINE>
<TEXT>

     Alman televizyon dergisi ''TV Direkt'', İstanbul'u tanıttı. 
     İstanbul'a giden dergi redaktörü Erica Gebhart tarafından ''İstanbul'da Aşk'' başlığıyla hazırlanan haberde, Murat adlı bir gencin İstanbul sevgisi anlatıldı. 
     İstanbul'dan güzel fotoğraflara yer verilen haberde, Boğaziçi Köprüsü sayesinde Asya yakasında kahve içmenin, akşam yemeği için ise Avrupa yakasına geçmenin mümkün olduğuna işaret edildi. 
     Kentin özellikle günbatımında cami ve saraylarıyla çok güzel göründüğü belirtilen haberde, ''Burada 1001 Gece Masalları'nı düşünmeyenler romantizmden anlamıyorlar demektir'' ifadesine yer verildi. 
     İstanbul'a hemen aşık olduğunu ifade eden Gebhart, bu büyük kentte Kapalı Çarşı'nın yanı sıra lüks mağazalarda alışveriş yapmanın mümkün olduğunu belirtti. 
     Lokallerin ve barların güzelliğinden de söz edilen haberde, insanların da olağanüstü şekilde misafirperver olduğu kaydedildi. İstanbul'un 24 saat yaşadığını belirten Gebhart, en büyük keyfi ise Beyoğlu'nda yaşadığını yazdı. 
     
</TEXT>
</DOC>
