<DOC>
<DOCNO> 339704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/dunya/adun.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbil'de katliam 
</HEADLINE>
<TEXT>


Barzani'nin lideri olduğu Kürdistan Demokratik Partisi'nin, polis kayıt merkezi olarak da kullanılan bürosuna düzenlenen intihar saldırısını El Kaide bağlantılı Ensar El Sünne üstlendi 

DIŞ HABERLER SERVİSİ 


Irak'ın kuzeyindeki Erbil kenti, dün Irak'ta son 2 ayın en kanlı intihar saldırısına sahne oldu. Kentteki Kürdistan Demokratik Partisi'nin KDP bürosuna karşı düzenlenen intihar saldırısında en az 60 kişi öldü, 150 kişi de yaralandı. Saldırıyı El Kaide bağlantılı Ensar El Sünne adlı İslamcı terör örgütü üstlendi. 
Polis kayıt merkezi olarak da kullanılan büro önünde, saldırı sırasında iş başvurusu yapmak için bekleyen sivillerin olduğu belirtildi. Saldırının, merkezin en kalabalık olduğu saatte düzenlendiği kaydedildi. Saldırının ardından büronun bulunduğu cadde savaş alanına dönerken, patlamada çevre binalar ve onlarca araç da ağır hasar gördü. 
Saldırının nasıl yapıldığına ilişkin de çelişkili açıklamalar yapıldı. ABD Ordu Sözcüsü, patlamaya caddede park etmiş durumdaki bombalı bir aracın yol açmış olabileceğini belirtirken, Erbil polis yetkilisi Şıven Muhammed, bir intihar bombacısının başvuru sırasında bekleyen sivillerin arasına karışarak üzerindeki bombayı patlattığını kaydetti. Muhammed, intihar bombacısının kendini KDP binasının içinde havaya uçurmayı planladığını ancak sıkı güvenlik önlemleri nedeniyle içeri giremeyerek saldırıyı dışarıda gerçekleştirdiğini bildirdi. 
Saldırıyı üstlenen Ensar El Sünne Ordusu'nun internet sitesinde yayımlanan açıklamada, "Bu operasyon, kardeşlerimizin hapishanelerinizde işkence görmesine ve kendilerini Haçlılara teslim eden k fir peşmergelere cevabımızdır" denildi. 

Kanlı hafta 
Patlamanın, 28 Şubat'ta Hille'de bomba yüklü araçla düzenlenen ve 125 kişinin öldüğü saldırının ardından gerçekleştirilen en büyük saldırı olduğu belirtiliyor. Erbil'de geçtiğimiz yıl düzenlenen çifte intihar saldırısında da 109 kişi yaşamını yitirmişti. Geçtiğimiz pazar günü de Telafer kentinde öldürülen bir KDP yetkilisinin cenazesine düzenlenen intihar saldırısında 25 kişi ölmüştü. Irak 'ta İbrahim Caferi başkanlığındaki hükümetin kurulmasından sonra saldırıların yoğunlaşması dikkat çekiyor. Dünkü saldırıyla birlikte, Irak'ta son bir haftada meydana gelen saldırılarda ölenlerin sayısı 200'e ulaştı. 

Gül'den başsağlığı telefonu 

ANKARA Milliyet 

Dışişleri Bakanı Abdullah Gül, Erbil'de KDP bürosuna düzenlenen saldırıda ölenler için KDP lideri Mesud Barzani'yi arayarak başsağlığı diledi. Saldırının ardından Barzani'yi telefonla arayan Gül, üzüntüsünü dile getirerek, saldırıda hayatını kaybedenlere başsağlığı, yaralananlara da acil şifa dileklerini iletti. Gül, Türkiye olarak saldırıda yaralananlara yardım etmeye hazır olduklarını ifade ederek, öncelikle kadın ve çocuklar olmak üzere yaralıların Türkiye'ye nakledilmesi ya da tıbbi malzeme ve personel yardımında bulunulmasının mümkün olduğunu bildirdi. Barzani'nin de Gül'ün dilekleri ve yardım teklifinden dolayı teşekkür ettiği belirtildi. Dışişleri'nin de yayımladığı açıklamada, özellikle Bağdat ve Musul'da tırmanma eğilimi gösteren, son olarak da Erbil'de, Irak'ta istikrarın tesisine yönelik çabaları sekteye uğratmak amacıyla düzenlenen terör saldırılarının nefretle kınandığı vurgulandı. 


</TEXT>
</DOC>
