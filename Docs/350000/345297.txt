<DOC>
<DOCNO> 345297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sondun22.html </URL>
<DATE> 2005/05/24/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İran'da cumhurbaşkanlığı için iki reformcu adaya izin... 
</HEADLINE>
<TEXT>

     İran’da muhafazakar Anayasayı Koruyucular Konseyi AKK , cumhurbaşkanlığı seçiminde aday olan iki reformcuya onay verdi. 
     İran televizyonunun haberine göre, AKK daha önce adaylıklarını reddettiği eski Eğitim Bakanı Mustafa Moin ve Cumhurbaşkanı Yardımcısı Muhsin Mehralizade hakkındaki kararını bozarak, iki adayın 17 Haziran’da yapılacak seçimlere katılmasını onayladı. 
     AKK Başkanı Ayetullah Ahmed Cenneti, dini lider Ayetullah Ali Hamaney’e yazdığı mektupta, iki reformcu adaya onay verildiğini bildirdi. 
     Hamaney, cumhurbaşkanlığı seçiminde aday olmak isteyen, ancak adaylıkları reddedilen iki adayın durumunun yeniden gözden geçirilmesini istemişti. 
     Seçimlere katılacaklara izin verme yetkisine sahip AKK, bir din adamı olan eski Meclis Başkanı Hüccetülislam Mehdi Kerrubi dışındaki bütün reformcu adayların başvurusunu reddetmişti. 
     AKK, ayrıca muhafazakar kanattan eski Cumhurbaşkanı Ali Ekber Haşimi Rafsancani, eski Polis Kuvvetleri Şefi Muhammed Bagır Galibaf, eski İran Radyo Televizyon Kurumu Başkanı Ali Laricani, Tahran Belediye Başkanı Mahmud Ahmedinecad ve eski Devrim Muhafızları Ordusu DMO Başkanı Muhsin Rızai’ye onay vermişti. 
     
</TEXT>
</DOC>
