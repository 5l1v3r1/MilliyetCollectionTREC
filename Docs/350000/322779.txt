<DOC>
<DOCNO> 322779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun01.html </URL>
<DATE> 2005/03/11/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Fransa AB yolunda kozlar Türkiye'nin elinde 
</HEADLINE>
<TEXT>

     Ufuk AKTUĞ DHA 

      FRANSA'nın Ankara Büyükelçisi Paul Poudade, Türkiye'nin Avrupa Birliği'ne AB girmesi yönünde Avrupa'dan çatlak sesler gelebileceğini ancak, bunun zamanla aşılabileceğini söyledi. Poudade, "Artık kozlar Türkiye'nin elinde. Biz Türkiye'yi bu konuda destekliyoruz'' dedi. 
     Ziyaretlerde bulunmak için Hatay'ın İskenderun İlçesi'ne gelen Büyükelçi Poudade, Belediye Başkanı DYP'li Mete Aslan'a nezaket ziyaretinde bulundu. Fransa'nın İskenderun Fahri Konsolosu Raymond Makzume'nin tercümanlık yaptığı görüşmede, Başkan Mete Aslan, Fransa'nın AB yolunda Ermeni Soykırımı Yasa Tasarısı ve üyelik için referandumu Türkiye'nin karşısına çıkartmasının Türkiye'de sıcak karşılanmadığını söyledi. Aslan, "Dinler farklı olsa da, insan olduğumuz kavramı unutulmamalıdır. Referandum yapacaksanız başta yapın. Biz de girip girmeyeceğimizi bilelim'' dedi. 
     Türkiye'nin 3 Ekim'e kadar gerekli düzenlemeleri yapması sonucu Fransa'nın referanduma gerek duymayabileceğini anlatan Büyükelçi Paul Poudade, şöyle dedi 
     "Türkiye'de birçok yenilik oldu. Fransa, ilk başta Türkiye'ye karşı iyimser olduğunu gösterdi. Bundan sonrası Türkiye'nin işi. İlgili yasaları geçirdikten sonra uygulamaya konulması önemli. Sayın Başbakan Erdoğan'ın da söylediği gibi, artık kozlar Türkiye'nin elinde. Biz Türkiye'yi bu konuda yakından takip ediyoruz.'' Büyükelçi, Poudade, bir gazetecinin Fransa'daki okullarda başörtüsü yasağıyla ilgili soru üzerine, "Bizim ülkemizde sadece devlet okullarında başörtüsü yasak. Bunun gerekçesi ise, başörtülü öğrencilerin biyoloji ve beden eğitimi gibi derslere girmek istememeleridir'' karşılığını verdi. 
     
</TEXT>
</DOC>
