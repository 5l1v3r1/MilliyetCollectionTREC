<DOC>
<DOCNO> 336713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonspo08.html </URL>
<DATE> 2005/04/25/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Bulak İstanbulspor önünde 2-0'ı korumamız gerekirdi... 
</HEADLINE>
<TEXT>

     Denizlispor Teknik Direktörü Giray Bulak, 2-0 öne geçtikleri maçı kazanamamanın üzüntüsünü yaşadıklarını söyledi. 
     Bulak, ligde kalabilmek için çaba harcayan İstanbulspor karşısında tüm güçlerini sahaya yansıtarak mücadele ettiklerini, ancak maçın son saniyelerinde yedikleri golle sahadan bir puanla ayrılmak zorunda kaldıklarını belirtti. 
     Maçta 2-0 öne geçtikten sonra oyunun kontrolünü tam olarak ellerinde tutamadıklarını ifade eden Bulak, ''Bazı oyuncularımızın tecrübesizliğini gördük. Örneğin 2-0'dan sonra o kadar uyarıda bulunmama rağmen Güven, yine de oyunu forse etti. Biraz topu ayağımızda tutup, oyunu soğutabilseydik maçı kazanıp puanımızı 46'ya çıkarabilirdik. Olmadı, üzgünüz'' dedi. 
     ''Farklı bir kadroyla maça çıkarak, diğer futbolcuların son durumlarını mı görmek istediniz '' sorusuna Bulak, şu yanıtı verdi 
     ''Ömer Rıza ve Mustafa Keçeli sakattı. Bunların dışında kaleci Souleymano oynamadı. Abraham ve Burak'ı oyunun ilerleyen bölümlerinde oynattık. Kaldı ki farklı kadro çıkarmış olsak bile 2-0 öne geçtik. Bunu korumamız lazımdı. Bir parça moralsizlik de bu sonuçta etkili oldu.'' Transferle ilgili çalışmaların sürdüğünü de kaydeden Bulak, daha dengeli bir takım için yurtiçi ve yurtdışında araştırmalarının devam ettiğini, ayrılacak futbolcularla da önümüzdeki haftalarda görüşeceklerini sözlerine ekledi. 
     
</TEXT>
</DOC>
