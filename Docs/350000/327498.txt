<DOC>
<DOCNO> 327498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/spor/ygokce.html </URL>
<DATE> 2005/03/27/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Yanıltmasın 
</HEADLINE>
<TEXT>



Asla kendimizi kandırmayalım. Skor tabelası bize ümit vadediyor. Tükenmiş kredilerimizin bilincinde olduğumuz için bu maçı kayıpsız bitirmek elbette mutluluk. Ama bu mutluluk kendini kaygıdan arındıramıyor. Çünkü Milli Takım, Danimarka'da oynadığı oyunun çok uzağında... İki bireysel atak sonucu, iki gol bulduk. 
Beş dakikada iki farkı bulan Milli Takım ne yazık ki kendi bütünlüğünü, oyun kimliğini, yaratıcı ve üretici pozisyonunu sergileyemedi. Arnavutluk, asla katı savunma yapmayan, belli prensiplerle futbol oynamaya çalışan, sürekli hücumu ve gol atmayı düşünen bir ekip. Ama Milli Takım'ın savunması dün iyi yerleşti. Adam ve alan paylaşımını iyi becerdi. O yüzden korktuğumuz, çekindiğimiz acı sürprizleri yaşamadık. 
Milli Takım'ın kanatları sorunlu. Sağ kanatta Serkan ve önünde oynayan Hamit Altıntop çok etkili ve çabuk değillerdi. Serkan'ın hücumda bir - iki girişimi var, ötesi yok. Hamit'in de top tekniği ve oyun görüşü çok iyi. Ne var ki Hamit, top kullanırken ağır kalıyor. O yüzden forvet yerleşip pozisyon alamıyor. Sol kanatta Ümit Özat, Fenerbahçe'de olduğu gibi bir - iki hamle yaptı, ama sonuç vermedi. 
Emre ve Yıldıray bu takımın en yetenekli oyuncuları. Golleri onların girişimiyle bulduk. Bu orta alan tümüyle Fatih ve Necati ikilisine iyi servis yapamadı. Fatih Tekke'nin oynadığı sürece kendi stiline ve çabalarına uygun top alamadığını gördük. Necati gayretlerine rağmen zaman zaman ağır, bazen de sağır kaldı arkadaşlarına. Skor tabelası, Milli Takım'daki uyumsuzluğu, umarım moral motivasyonu yaratarak azaltır. Aksi halde Tiflis'te işimiz kolay olmayacaktır. 
Gökdeniz ve Fatih Tekke'nin birbirleriyle farklı zamanlarda oynaması bizce altı çizilecek bir durum. Trabzonspor'daki uyumlu ve etkili ikilinin maçın hiç değilse bir bölümünde birlikte oynamalarını beklerdik. 
Bu maçı unutmak gerekiyor. Tiflis için yoğunlaşmak ve İnönü'deki kopuklukları, organizasyon bozukluğunu ve çift santrforun etkisizlik sorununu da çözmek Ersun Yanal'ın işi... Kolaylıklar dileyelim. 



</TEXT>
</DOC>
