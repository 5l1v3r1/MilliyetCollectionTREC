<DOC>
<DOCNO> 336333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/spor/aspo.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultan Ahmed 2-1 
</HEADLINE>
<TEXT>


Fenerbahçe galibiyeti sonrası taraftarının önüne fark için çıkan Kartal zorlandı. Ahmed Hassan perdeyi açtı, Muhammed Hanifi beraberliği sağladı. Ahmed Hassan günü enfes aşırtmasılya kurtardı 


90 dakika 

Derbideki futbol yoktu 
BİLAL MEŞE 

Derbideki futbolu ve de dokuz kişilik mücadelesiyle büyük alkış toplayan Beşiktaş'tan dün eser yoktu Ne yardımlaşma, ne doğru dürüst pas, ne de pozisyon üretme. Kolektif futbol adına hiçbir şey yapamadı Kartal. Tam tersi topla gereksiz driplinglere çıktı, bol top kaptırdı, rakibine oranla pozisyon fukarasıydı. Ahmed Hassan'ın golüyle "fark" beklentisine giren tribünler, sahadaki kötü futbolla hayal kırıklığına yelken açtılar. Takımı adına biraz olsun çırpınan İbrahim Toraman, Ronaldo, Ahmed Hassan ve Carew'in dışında göze batan oyuncu yoktu. Carew her topu aldığında rakip alana indi, üst üste ortalar yaptı, ama bu topları kovalayacak ve gole çevirecek çoğunluğu yakalayamadı Kartal. Bu kötü futbolun temelindeki en büyük faktör bizce motivasyondu. Hepsinin aklı derbiye ve galibiyete takılıydı Rakip, açık futbol ve adam markajından çok alan savunması yapan bir görünümdeydi. Böylesi rakip karşısında Beşiktaş biraz konsantrasyonunu ve oyun disiplinini ön plana çıkarabilseydi, hem sıkıntı çekmezdi, hem de "fark" yapacağı maçta tribünleri hop oturtup, hop kaldırmazdı.. 
Kartal'ı kupada saf dışı bırakan Konyaspor, dünkü mücadelede aslında iyi futbol oynadı. Daha çok koştu, yardımlaştı, iyi pas yaptı, orta alanda etkili oldu, oyunu rakip alana yıktı, Kartal'a da ecel terleri döktürdü. Tek eksiği son vuruşlarda yeterli olamaması, Ronaldo ile İbrahim Toraman'ın yanı sıra direkleri ve de kaleci Murat'ı aşamamasıydı. Buna karşın ikinci yarıda yerinde yapılan değişiklikler Konyaspor'u daha etkili kıldı. Nitekim orta alanı çok adamla kontrol eden Konyaspor, 82.dakikada Muhammet Hanifi ile beraberliği yakaladı. Ancak 6 dakika dayandı, Ahmed Hassan'ın müthiş golüne "teslim" oldu. Konyaspor aslında galibiyeti hak eden taraftı. Buna rağmen son dakikalarda savunmada iyi direniş gösteremedi ve pes etti. 

'Operasyon olmayacak' 

Oktay, kadrodaki futbolcuların büyük bölümünün gönderileceği yolundaki söylentileri yalanladı 

Beşiktaş Futbol Şube Sorumlusu Kıvanç Oktay, takımda çok büyük bir değişiklik olmayacağını söyledi, Rıza Çalımbay'ın gidecekler - kalacaklar konusundaki raporunu gelecek ay vereceğini belirtti. 
Yabancı konusunda netleşmiş bir kararlarının bulunmadığını vurgulayan Oktay, "Bir - iki takviye yapacağız. Üstelik kiralık oynayıp da gelecekler de var" diye konuştu. 
Konyaspor maçının zor geçeceğini bildiklerini açıklayan Kıvanç Oktay, sözlerini şöyle sürdürdü "Fenerbahçe maçı gibi böylesine yüksek performans gösterilen karşılaşmalarda genelde düşüş olur. Buna rağmen iyi mücadele ettik ve kazanan taraf olduk. Bundan sonra da bütün maçlarımızı kazanmak için oynayacağız." 

'1 numara Pancuuu' 
Fenerbahçe maçında kaleye geçip, Beşiktaş taraftarının gönlünde taht kuran Pancu'ya büyük tezahürat yapıldı. "Pancu kaleye. Kırma bizi Pancu, kırma bizi" diye tezahürat yapan Siyah - Beyazlılar'ın isteğini reddetmeyen Rumen futbolcu, eldivenleri giyip, kaleye geçti. Maç öncesi kadrolar sayılırken spiker, "1 Numara, Gabriel Daniel Pancuuu... Yo, yo pardon... O geçen haftaki maçtaydı" diye espri yaptı. 

'45'lik Tayfur daha oynar ' 

Kaptan - Menajer Tayfur Havutçu, 35. doğum gününü İnönü Stadı'nda kutladı. Konyaspor maçı sonrasında yönetici Kıvanç Oktay'ın pasta sürpriziyle karşılaşan Siyah - Beyazlı oyuncu, pastasını günün kahramanı Ahmed Hassan ile birlikte kesti. Yönetici Oktay, Tayfur'a "45 yaşına girdi" diye takılırken, tecrübeli oyuncunun daha oynayabileceğini söyledi. Ronaldo ise, "O daha 7 yaşında" esprisiyle Kıvanç Oktay'a karşılık verdi. 

GÜNÜN ANLAMI 
Dev Türk bayrağı 
Fenerbahçe derbisindeki gerginliğin dünkü maça nasıl yansıyacağı merak konusuydu. Ne var ki yönetim, bu gerginliğin maça taşınmasına ve hakaret içeren pankartların açılmasına karşıydı. Nitekim Siyah - Beyazlı taraftarlar beklenenin aksine özellikle kapalı tribünde pankart şovu yaptılar. Hakaret içermeyen ve birbirinden güzel esprilerle bir anlamda Fenerbahçe'ye de göndermede bulundular. Maçın başlamasına yaklaşık yarım saat kala kapalı tribünden yükselen İstiklal Marşı dikkat çekti. Marşın okunmasından sonra hafta içinde hazırlanan "TÜRKİYE CUMHURİYETİ, HOŞGELDİNİZ" şeklinde yazılı dev Türk bayrağı büyük alkış topladı. 

GÜNÜN MORALİ 
Çalımbay'a büyük sevgi 
Fenerbahçe derbisinde Teknik Direktör Rıza Çalımbay'la ilgili asılan pankartın yankıları dün de sürdü. Takımla birlikte sahaya çıkan teknik direktör Rıza Çalımbay'a taraftarlar hem sahip çıktılar, hem de müthiş bir destek verdiler. Önce kapalı tribüne çağrılan Atom Karınca'yı taraftarların uzun süre ayakta alkışlaması dikkati çekti. Taraftarlar ayrıca pankart nedeniyle moralman çöken Çalımbay'a çiçek verdiler. Taraftarların bu anlamlı jestine tecrübeli hoca hem alkış, hem de öpücüklerle yanıt verdi. 

MAÇIN HAKEMİ 
Sonuca etki etmedi 
Hakem Zafer Önder İpek sonuca etki edecek önemli bir hata yapmadı. Penaltı tartışmaları yaratan pozisyonlarda verdiği kararlarda haklıydı. Ancak konuk Konyaspor aleyhine bazı faul düdüklerinde yanlış yorumlarda bulundu. Yardımcılarıyla iyi anlaştı, kondisyonuyla puanını artırdı. 

MAÇIN KAHRAMANI 
Mısırlı şov yaptı 
Dün İnönü'deki zorlu mücadelede ön plana çıkan, kuşkusuz iki golün kahramanı Ahmed Hassan idi. Mısırlı futbolcu, sahada basmadık yer bırakmadı, hem sağ kulvarı kontrol etti, hem orta alana, hem savunmaya destek verdi, hem de forvetlerin rolüne soyundu. Attığı ilk golde müthiş takipçilik ön plandaydı. İkinci gol ise tam bir teknik üretimdi. Kalecinin öne çıkışını iyi süzen Ahmed Hassan, Kartal'a hayat verirken, tribünlerin de haklı alkışını aldı. 



MAÇIN DAKİKALARI 
Alkışlar gollere 
6 Baliç sağdan indi, kesti, penaltı noktası üzerinde Levent, Mustafa Doğan'a karşın topu düzeltti, dokundu, kaleci Murat'ta kaldı. 
14 Beşiktaş açık oyunu tercih eden konuk takımın savunma kilidini Ahmed Hassan ile açtı. Yay dışından kazanılan frikik atışını Carew kullandı, top barajdan sekti, ceza alanı içinde Ahmed Hassan topla buluştu, altı pasa yakın yerden sert vurdu, meşin yuvarlağı tavana çaktı 1-0 
18 Mısırlı ikinci gole çok yaklaştı. Topla göbekten ceza alanına girdi, kaleci son anda çıkarak Ahmed Hassan'ın ayaklarından topu kaptı. 
27 Soldan kazanılan korneri Baliç kullandı. Tayfun ceza alanı içinde kalabalık savunmaya rağmen yükseldi, kafayı çaktı, Murat yumrukladı, savunma uzaklaştırdı. 
43 Sağdan kazanılan serbest atışta topu Baliç, Zafer Demir'in koşu yoluna yuvarladı. Tecrübeli futbolcunun ortayla karışık şutunda top, önce Murat'ın ellerine çarptı, ardından da üst direkten geri döndü ve ilk yarı bu skorla kapandı. 
70 Carew sağdan nefis hareketlerle indi, ceza alanına girdi, yakın mesafeden sert vurdu, kaleciden dönen topu savunma uzaklaştırdı. 
82 Soldan kazanılan korner atışını Baliç kullandı. Savunma karıştı, top kafalarda dolaştı, araya arka direkte Muhammed Hanifi girdi, kafayı çaktı, Murat topu filelerde gördü 1-1 
88 Ahmed Hassan soldan indi, nefis bir aşırtma vuruşla topu ağlara gönderip, takımını galibiyete taşıdı 2-1 
90 Baliç soldan indi, tribünler ayakta, Zafer Biryol dokundu, Murat Şahin gole izin vermedi ve Kartal, zor da olsa üç puanı kaptı. 

YILDIZ TABLOSU 

BEŞİKTAŞ 29 Murat 5 28 Mustafa 4 5 Ronaldo 6 58 İ.Toraman 6 77 A.Hassan 8 3 Tayfur 5 41 Koray 5 9 Pancu 5 10 Sergen Dk.87 11 Tümer 5 7 Okan Dk.83 55 İ.Akın 4 6 Çağdaş Dk.65 4 23 Carew 6 
YEDEKLER 
Ramazan, Ali Güneş, Ahmet Yıldırım, Juanfran 

KONYASPOR 78 Özden 5 4 Ömer 6 33 Tayfun 4 77 Erhan 5 2 Yasin 4 22 Eyüp 4 25 Zafer D. 5 14 Camara 4 9 M.Hanifi Dk.65 6 5 Levent 5 10 Altan Dk.65 6 8 Zafer B. 3 11 Baliç 6 
YEDEKLER 
Petkoviç, Ernani, Ceyhun, Alper, Soner 




</TEXT>
</DOC>
