<DOC>
<DOCNO> 307968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/spor/axspo04.html </URL>
<DATE> 2005/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk imza geldi 
</HEADLINE>
<TEXT>


Trabzonspor'da transfer harek tı başladı. Bordo-Mavililer Denizlispor'un başarılı ismi Özgür Bayer'i renklerine kattı 


'Sözümü tuttum' 
GENEL Menajerliğe Şenol Güneş'in getirilmesinin ardından transferde yeni arayışlara yönelen Trabzonspor, Denizlisporlu Özgür Bayer'i renklerine kattı. Mehmet Ali Yılmaz Tesisleri'nde 3.5 yıllık sözleşmeye imza atan savunma oyuncusu, "Sezon başından bu yana bazı görüşmeler yapılıyordu. Trabzonspor ile anlaşarak sözümü yerine getirdim. Artık sorumluluklarım arttı" diye konuştu. 

Şimşek'ten övgü 
BORDO - Mavili kulübün Mali Saymanı Yüksel Şimşek, Özgür Bayer'in Trabzonspor'a gelmek için ısrarlı bir tutum sergilediğini açıkladı. Şimşek, "Transfer konusunda hem kendisinin, hem de bizim ısrarımızın ardında çok enteresan başarılar çıkacağını ümit ediyoruz. Trabzonspor adına dimdik ayakta duruşundan dolayı kendisine teşekkür ediyorum" ifadelerini kullandı. 

Augustine sıkıntısı 

TRABZON'DA Augustine'nin alacaklarını bahane edip, sözleşmesinin fesh edilmesine yanaşmadığı iddia edildi. Golcünün Menajeri Orhan Cingözoğlu, "Yöneticilerle konuştum. Futbolcumuzun 150 bin dolarlık ödemesinin yapılmasını talep ettim. Hakkımızı almadan geri çekilmeyeceğiz" dedi. 

Güneş'ten izin jesti 

ANTALYA'DAKİ kamp çalışmalarını tamamlayıp Trabzon'a dönen Bordo-Mavili takımda iki günlük bayram izni başladı. Teknik Direktör Şenol Güneş, Türkiye Kupası'ndaki Malatyaspor maçı öncesinde iyi bir çalışma dönemi geçirdiklerini dile getirip, "İstediğimiz seviyeye gelmek üzereyiz" diye konuştu. 


</TEXT>
</DOC>
