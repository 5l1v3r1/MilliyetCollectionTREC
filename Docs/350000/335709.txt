<DOC>
<DOCNO> 335709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/dunya/axdun02.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'i kızdıran şaka 
</HEADLINE>
<TEXT>


Putin, 'Suriye'ye füzeleri İsrail uçakları Esad'ın sarayının üzerinde uçmasın diye sattık' dedi 

CENK BAŞLAMIŞ 


Rusya Devlet Başkanı Vladimir Putin'in, Suriye'ye hava savunma sistemleri satacaklarını ilk kez açıklaması ve bununla ilgili şaka yapması, Rusya - İsrail ilişkilerinde gerginlik yarattı. 
Putin, önümüzdeki hafta yapacağı ziyaret öncesi İsrail televizyonunun sorularını yanıtlarken, Suriye'ye SA - 18 füzeleri satışıyla ilgili olarak nihai anlaşmaya vardıklarını ilk kez doğruladı. Rusya lideri, füzelerin neden satıldığını soran muhabire, "İsrail uçakları Suriye Devlet Başkanı'nın sarayı üzerinde uçamasın diye" sözleriyle şakayla karışık yanıt verdi. Putin, füze satışının güç dengesini bozmayacağını söyledi. Rusya lideri bu açıklamasıyla, hem İsrail'in uzun süredir iptal edilmesini istediği silah satışından vazgeçmeyeceklerini söylemiş, hem de Tel Aviv'i kızdıran bir şaka yapmış oldu. 


</TEXT>
</DOC>
