<DOC>
<DOCNO> 343674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy10.html </URL>
<DATE> 2005/05/18/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Şahin Memurların çalışma süreleri ile ilgili değişiklik düşünmüyoruz 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, kamu görevlilerinin haftalık çalışma süreleri ve tatil günleri ile ilgili olarak hükümetin mevcut durumu değiştirme düşüncesi bulunmadığını bildirdi. 
     Şahin, Basın Müşavirliği aracılığıyla yaptığı yazılı açıklamada, Mersin Milletvekili Saffet Benli’nin teklifi üzerine kamuoyunun gündemine gelen "kamu görevlilerinin haftalık çalışma süreleri ve tatil günleri" ile ilgili konuda açıklama yapma gereği duyulduğunu belirtti. 
     Şahin, açıklamasında şunları kaydetti 
     "Bir milletvekilinin herhangi bir konuda yasa teklifi vermesi yasal hakkıdır. 
     Ancak çalışmaları tamamlanmış olan ’Kamu Personeli Kanun Tasarısı’nın 72. maddesinde de düzenlendiği gibi hükümetimizin, haftalık çalışma süresinin 40 saat, cumartesi ve pazar günlerinin tatil olması ile ilgili mevcut durumu değiştirme düşüncesi bulunmamaktadır." 
     
</TEXT>
</DOC>
