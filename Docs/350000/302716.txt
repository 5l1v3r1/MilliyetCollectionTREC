<DOC>
<DOCNO> 302716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/spor/spo02.html </URL>
<DATE> 2005/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de taviz yok 
</HEADLINE>
<TEXT>


Sarı - Lacivertli yönetim, iç transferde hiçbir oyuncusuna özel uygulamada bulunmayacak, hazırlanan sözleşmelerin tartışmasız imzalanmasını isteyecek 

YUSUF KOBAL 


Hooijdonk belirsiz 
İÇ transferde Kemal'e dört yıllık imza attıran Fenerbahçe, şimdi rotayı sezon sonunda sözleşmesi bitecek olan Luciano ve Serhat Akın'a çevirdi. Hooijdonk'a da kalması yönünde teklif götürülmesi, ancak beklenen performansı gösteremeyen Fabiano Lima'ya yol verilmesi bekleniyor. Yönetim, kiralık olarak alınan kaleci Rüştü ve Brezilyalı golcü Nobre konusunda ise öncelikle kulüpleri ile masaya oturacak. 

Ya tamam, ya devam 
FENERBAHÇE yönetiminin, Daum'dan gelen rapor doğrultusunda sözleşmesi sona erecek olan oyunculara kendi belirlediği rakamları önereceği, bu konuda hiçbirine taviz verilmemesi kararı alındığı öğrenildi. Görüşme masasına çağrılacak oyunculara kendi şartlarını sunacak olan yönetim sadece "evet" demelerini bekleyecek. Belirlenen rakama karşı çıkan futbolcular için özel uygulama yapılmayacak, kendilerinden kulüp aramaları istenecek. 

Daum yetki isteyecek 

FENERBAHÇE Teknik Direktörü Christoph Daum, Türkiye'ye dönüşünde yönetimle masaya oturacak. 2007 yılına kadar sözleşmesini uzatmak isteyen yönetimin bu talebine olumlu yanıt verecek olan Daum, sezon sonunu beklemeden kontrat yenileyecek. Ancak Alman hocanın, sözleşme imzalarken, yönetimden ekonomik koşulların iyileştirilmesi dışında, yetkilerinin artırılmasını isteyeceği öğrenildi. 

Tarihi ortaklık 

Müze birleştirdi 
FENERBAHÇE Müzesi'nin kuruluş çalışmaları sürürken, Avrupa'nın önde gelen kulüplerinde inceleme yapan heyet dev bir işbirliğine imza attı. Barcelona, Real Madrid, Juventus, İnter, Milan, Ajax ve Feyenoord gibi Avrupa'nın önde gelen kulüplerinde incemelerde bulunan Müze Kurulu Başkanı Dr. R.Sertaç Kayserilioğlu, Engin Kosova, mimar Necla Aydoğan ile iç mimar Hüdai Aydoğan müze konusunda ortaklık önerisi götürdüler. 

Bayrak Fener'de 
SARI - Lacivertliler'in resmi dergisinin son sayısında "Ortak Futbol Müzesi" unvanını alacak bu önerinin hayata geçirileceği, ilk örneğin ise fikir sahibi Fenerbahçe Müzesi'nde sergileneceği açıklandı. İlk etapta Barcelona, 1900 yılı başlarına ait 80 santim yüksekliğindeki 18 adet bronz heykeli, üç ay için kulübe verecek. Diğer kulüpler de, kendileri ile bütünleşen dökümanların asılları ya da kopyalarını müze açılışına gönderecek. 


</TEXT>
</DOC>
