<DOC>
<DOCNO> 348115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/yasam/yas03.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir spreyle herkes size 'güvenecek' 
</HEADLINE>
<TEXT>


Bilim adamları, oksitosin adlı bir hormonun, insanın karşısındakine güven duymasını sağladığını saptadı. Bilim adamları, 'İleride güven sağlayıcı sprey üretmek mümkün' diyor 

DIŞ HABERLER 
ZÜRİH Üniversitesi'nden Ernest Fehr ile Iowa Üniversitesi'nden Antonio Damasio, annelerin beyninde yavrusuna bağlılığını sağlayacak biyokimyasal işlemler başlatan oksitosin hormonunun, güven duygusuyla da doğrudan ilişkisi olduğunu belirledi. 

Para emanet testi 
20'Lİ yaşlardaki 178 erkek öğrenci üzerinde yapılan ve güven duygusunun test edildiği araştırmada, deneklere burun spreyi şeklinde oksitosin hormonu ve plasebo verildi. Ardından para emanet etme eğilimi ölçüldü. 

Yüzde 17 daha fazla 
OKSİTOSİN verilen grupta, karşısındakine hemen güvenerek parasını emanet edenlerin sayısı, diğer gruptan yüzde 17 fazla çıktı. Araştırmacılar keşiflerini açıklarken, "İleride güven sağlayıcı sprey üretmek mümkün olabilecek" dediler. 

Oksitosin hormonu beynin, vücut sıcaklığı, açlık ve susuzluk gibi fiziksel tepkimeleriyle korku ve öfke gibi büyük duygusal patlamaları ayarlayan hipotalamus kısmında sentez ediliyor. 

</TEXT>
</DOC>
