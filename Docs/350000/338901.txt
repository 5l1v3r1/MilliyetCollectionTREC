<DOC>
<DOCNO> 338901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonsiy15.html </URL>
<DATE> 2005/05/02/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
New York Times'tan Derviş'e destek 'Türkiye'yi unutulmaktan kurtardı' 
</HEADLINE>
<TEXT>

     CHP milletvekili ve eski devlet bakanı Kemal Derviş’in UNDP başkanlığı için BM Genel Sekreteri Kofi Annan tarafından önerilmesinin yankıları sürüyor. New York Times gazetesi, Derviş’e övgüler yağdırırken "BM’de doğru seçim, kutlanmalı" ifadesini kullandı. 
     New York Times gazetesi, BM Genel Sekreteri Kofi Annan’ın, Kemal Derviş’i UNDP Başkanı olarak önermesinin bu kuruluşun potansiyelini teyid ettiğini ve uluslararası memurluğun çapını yükselttiğini belirterek hem Annan’ın, hem de Derviş’in kutlanmayı hak ettiğini yazdı. 
     
     DERVİŞ TÜRKİYE’Yİ UNUTULMAKTAN KURTARDI 

     Kemal Derviş’in bir parlamento üyesi olduğunu, Türkiye’yi ekonomik alanda unutulmaktan kurtardığını belirten gazete, Derviş’in Türkiye’nin ekonomi bakanı olmak üzere 22 yıldır çalıştığı Dünya Bankası’ndan ayrıldığını belirtti. NYT, "Benzer gerginlikler yaşayan ülkelerin bir türlü yakalayamadığı bir ekonomik istikrar düzeyini iki yıldan az bir süre sağladı. Türkiye şimdi Avrupa Birliği adayı bir ülke" ifadesini kullandı. NYT şöyle devam etti 
     "Etkileyici özgeçmişinin ötesinde Derviş’in seçilmesinin özel bir anlamı var. Çünkü BM Genel Sekreteri ve onun yardımcısından sonra BM’nin üçüncü en kıdemli yetkilisi olan UNDP başkanı, genel olarak Amerikalı olurdu. Tek istisnası, İngiliz olan son başkandı." NYT, Kemal Derviş’in yardım alan bir ülkeden gelen ilk başkan olacağını belirterek "Bu perspektif ve kalkınma bankacısı olarak tercübesi, Sayın Derviş’in hem katkıda bulunan ülkelerin kaygılarını, hem de yardım alanların ihtiyaçlarını karşılarken bir artı olacak" yorumunu yaptı. 


     
</TEXT>
</DOC>
