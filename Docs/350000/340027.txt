<DOC>
<DOCNO> 340027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/siyaset/siy02.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den hem onay, hem dava 
</HEADLINE>
<TEXT>


Polis alımı ile Hazine yardımı yasaları onaylandı. Sezer, polis yasasının bir maddesinin iptalini isteyecek 

ANKARA Milliyet 


Cumhurbaşkanı Ahmet Necdet Sezer, daha önce iade ettiği, ancak Meclis'ten aynen geçen, 10 bin polis alımını öngören "Emniyet Teşkilatı Kanunu'nda Değişiklik Yapılması Hakkındaki Kanun" ile "Siyasi Partiler Kanununda Değişiklik Yapılması Hakkındaki Kanun"u onayladı. 
Sezer, imam hatipli ve ilahiyatçıların polis olmasına yol açacağı gerekçesiyle daha önce veto ettiği polis alımıyla ilgili yasanın bir maddesinin kimi kurallarının iptali ve yürürlüğünün durdurulması için Anayasa Mahkemesi'ne dava açacak. 
Emniyet Teşkilatı'nda değişiklik yapan kanun, polis gereksinimini karşılamak üzere Bakanlar Kurulu kararı ile polis meslek eğitim merkezleri açılmasını ve en az 4 yıllık yüksek öğretim fakültelerini bitirenlere 6 ay meslek eğitimi verilerek memurluğa atanmasını öngörüyordu. 
"Siyasi Partiler Kanunu'nda Değişiklik Yapılması Hakkındaki Kanun"la partilere yapılacak Hazine yardımı yeniden düzenleniyor. Kanun, seçimlere katılabilmek için örgütlenme şartının yanı sıra en az 3 milletvekiline sahip partilerin de Hazine yardımından yararlanmasına ilişkin Siyasi Partiler Kanunu'nun Geçici 16. Maddesi'ni yürürlükten kaldırıyor. Seçimlerde yüzde 7'nin üzerinde oy alan partiler, yardım alacak. 
Bu durumda, yüzde 7 sınırını geçen AKP, CHP, DYP, MHP ve Genç Parti, Hazine yardımından yararlanacak. 



</TEXT>
</DOC>
