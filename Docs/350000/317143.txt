<DOC>
<DOCNO> 317143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sondun04.html </URL>
<DATE> 2005/02/21/ </DATE>
<TIME> 02.35 </TIME>
<AUTHOR>  </AUTHOR>
<HEADLINE>
İşte Kıbrıs'ta olası koalisyon senaryoları... 
</HEADLINE>
<TEXT>

     Züleyha Karaman-Senem Yazıcı bildiriyor KKTC'de dün yapılan milletvekilliği erken genel seçimlerinde, Cumhuriyetçi Türk Partisi-Birleşik Güçler CTP-BG oylarını büyük oranda artırmasına rağmen tek başına iktidar olacak çoğunluğa ulaşamadı. 
     50 sandalyeli Cumhuriyet Meclisi'nde 25 milletvekilliği kazanan CTP'nin, hükümetin diğer ortağı Serdar Denktaş başkanlığındaki Demokrat Parti DP ile yeniden koalisyona gitme olasığı, Lefkoşa’da seçim sonrasının en güçlü senaryosu olarak kabul ediliyor. 
     CTP Genel Başkanı Mehmet Ali Talat ve DP Genel Başkanı Serdar Denktaş, seçim öncesi propaganda döneminde birbirlerine karşı sert çıkışlar yapmamaya özen göstermiş, koalisyonun yeniden kurulabileceği yönünde sinyaller vermişti. 
     KKTC'de 14 Aralık 2003’te yapılan genel seçimlerde yüzde 35.18 oy alarak 19 milletvekili çıkaran CTP, dünkü seçimde oylarını yaklaşık yüzde 10 oranında artırıp 25 milletvekiline ulaşırkan, DP de 14 Aralık'da yüzde 12.93 olan oy oranını yüzde 13.49'a çıkardı. 14 Aralık'ta 7 milletvekili çıkaran DP, bu kez oyunu artırmasına rağmen meclise 6 milletvekili gönderdi. 
     Yaklaşık 14 ay once, toplam 26 milletvekili ile koalisyonu kurabilen ancak 3 milletvekilinin istifasıyla azınlıklık hükümeti durumuna düşen CTP-DP koalisyonu, bir kez daha kurulduğu takdirde, bu kez 31 milletvekiline ulaşacak ve daha rahat çalışma imkanı bulacak. 
     Talat ve Serdar Denktaş, seçim sonrasında yaptıkları ilk açıklamalarında, koalisyon kararının partilerinin yetkili organlarında alınacağını belirtmiş olsalar da, Barış ve Demokrasi Hareketi'nin BDH mecliste yalnızca 1 sandalye ile temsil edilmesi ve CTP ve DP liderlerinin daha önce yaptıkları birçok açıklamada Ulusal Birlik Partisi UBP ile koalisyona gitmeyeceklerini söylemiş olması nedeniyle, CTP-DP koalisyonu çok güçlü bir hükümet olasılığı olarak görülüyor. 
     KKTC'de hükümetin kurulması için mecliste 26 çoğunluğa ulaşılması gerektiği gözönünde bulundurulursa, meclis aritmetiği içinde CTP'nin yer almadığı bir koalisyon kurulması mümkün görülmüyor. 
     
     UBP, BDH OY KAYBINA UĞRADI 
     KKTC'de 14 Aralık 2003'te yapılan genel seçimlerde tarihinde ilk kez ikinci parti konumuna düşen UBP, bu seçimlerde de oy kaybına uğrayarak yine ikinci parti oldu. Oy kaybına rağmen UBP'nin meclise gönderdiği milletvekili sayısı değişmedi ve UBP 14 Aralık'ta olduğu gibi yine 18 milletvekili çıkardı. 
     UBP, önceki seçimde yüzde 32.93 olan oy oranının, dünkü seçimde yüzde 31.71'e gerilemesine engel olamadı. Bu sonucun arkasından, UBP'de parti içi revizyon ve ''partinin vitrininin yenilenmesinin'' gündeme gelmesi bekleniyor. 
     Seçimlerin kan kaybeden bir diğer partisi de BDH oldu. Önceki seçimlere Toplumcu Kutuluş Partisi TKP , Birleşik Kıbrıs Partisi BKP ve Kıbrıs Sosyalist Partisi KSP ittifakıyla giren ve yüzde 13.14 oy oranı ile 6 milletvekili çıkaran BDH, ittifakın dağılmasıyla bu seçimde ciddi bir baraj sıkıntısı yaşadı ve yüzde 5.81 oy oranıyla ancak bir milletvekili çıkarabildi. 
     İttifaktan ayrılan TKP ve BKP seçime TKP adı altında tek listeyle girdi. Ancak, yüzde 2.41 oy oranıyla barajı geçemedi. Bu durumda, bir önceki seçimin ittifakının toplamda yaklaşık yüzde 5'lik oy kaybına uğradığı ve bu oyların büyük oranda CTP'ye kaydığı gözleniyor. 
     
     KATILIM BEKLENENİN ÜZERİNDE 
     KKTC halkı, son 14 ayda bir genel seçim, bir referandum ve bir yerel seçim olmak üzere toplam üç kez sandık başına gitmiş olmasına rağmen, dün yapılan seçimlerde de ''sandık yorgunluğunu'' bir kenara bırakarak, büyük ölçüde seçime katıldı. 
     Seçimlere katılım, beklenenin üzerine çıkarak yüzde 80.76 oldu. KKTC halkı, bu seçimlerin yorgunluğunu atmadan, yaklaşık 2 ay sonra bu kez de yeni cumhurbaşkanını seçmek üzere yeniden sandık başına gidecek. 
     
     TALAT'IN HERKESİ KUCAKLAYAN TAVRI 
     CTP lideri Talat, seçim sonuçlarını değerlendiren ilk konuşmasında, birlik ve beraberlik mesajı verirken, ''herkesin hükümeti'' olacaklarını söyledi. 
     Seçimlerden başarıyla çıktıklarını, ancak temel amaçlarının KKTC halkının tümünü temsil eden bir yapı oluşturmak olduğunu ifade eden Talat, gelecek dönemin Kıbrıs konusu açısından kritik olduğuna işaret ederek, Kıbrıs'ta adil, kalıcı, eşitlikçi barış arzu eden herkesi kendilerine destek olmaya çağırdı. Talat'ın bu bütünleştirici söylemi, Lefkoşa’da, cumhurbaşkanlığına adaylığının çok büyük bir olasılık olduğu şeklinde değerlendirildi. 
     CTP, seçimlerdeki başarısını, bu akşam Lefkoşa İnönü Meydanı'da düzenleyeceği şölende seçmenleriyle kutlayacak. 
     
</TEXT>
</DOC>
