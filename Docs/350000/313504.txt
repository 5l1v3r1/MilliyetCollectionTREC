<DOC>
<DOCNO> 313504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonsiy22.html </URL>
<DATE> 2005/02/08/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Baykal Erdoğan'ın eşi, kızı inançlı da 35 milyon kadın inançlı değil mi 
</HEADLINE>
<TEXT>

     CHP Genel Başkanı Deniz Baykal, iktidarın her başı sıkıştığında yapay gündem maddeleri yaratmaya çalıştığını Başbakan Recep Tayyip Erdoğan'ın türban konusundaki değerlendirmelerinin de bu amaca yönelik olduğunu öne sürdü. Baykal, ''Sayın Başbakanın eşi ve kızı inançlı Müslüman da 35 milyon kadın inançlı değil mi Kimin inançlı olduğu, laik Türkiye Cumhuriyeti'nin Başbakanının tekelinde mi olacak '' dedi. 
     Baykal, TBMM grup toplantısında yaptığı konuşmada, Başbakan Erdoğan'ın yabancı bir gazeteye verdiği demeçte, ''Eşim ve kızım inançlı Müslümanlar oldukları için türban takıyorlar'' değerlendirmesinde bulunduğunu ifade ederek, ülke ve bölge şartları göz önüne alındığında bu tür bir değerlendirme yapmanın kimseye fayda getirmeyeceğini söyledi. 
     ''Umarım bu değerlendirme yapay bir gündem değişikliği çabası olarak kalır'' diyen Baykal, sözlerini şöyle sürdürdü 
     ''Korkarım iktidar, bu yaklaşımıyla zina konusunda yaşadığı şeyleri yeniden yaşayarak hayal kırıklığına uğrayacaktır. Dünyanın hiçbir yerinde insanlar, inançlarını kimseye söyleme zorunluluğu hissetmezler. Örneğin Japonya'da bunu söylemek tepki alır. Türkiye Cumhuriyeti'nin Başbakanının, ailesi için 'onlar inançlı Müslümanlardır' demesini, hepimiz yadırgadık. Onlar inançlı Müslümanlar da 35 milyon kadın inançlı Müslüman değil mi Kimin inançlı olduğu, laik Türkiye Cumhuriyeti'nin Başbakanının tekelinde mi olacak Peki onlar inançlı Müslüman ise gerisi ne İslamiyet'te ruhban sınıfı yoktur. İnanç, Allah ile kul arasındadır. Bir başbakan böyle bir hakka nasıl sahip olabilir 
     Sayın Başbakan, 'Kuran'a göre bir kadının kapanması gerekir' demiş. Kuranı yorumlamak Başbakanın işi midir Din ve ilahiyat çevrelerinin bu konuda farklı değerlendirmeleri var. Dünyadaki milyarlarca Müslüman arasında bu konuda farklı uygulamalar var. Türkiye'de, Anadolu'da büyük şehirlerde türban takmayan milyonlarca Müslüman kadın var. Yani ne yapacağız Türkiye Cumhuriyeti'nin Anayasal düzenini sayın Başbakanın kişisel yorumuna göre yeniden mi tanzim edeceğiz Din adına, Kuran yorumlama adına, milyonlarca insanı mahkum etmeye Başbakanın ne hakkı var. Çok acı ve üzüntü verici bir manzara.'' Başbakan Erdoğan'ın, bu sözleri ile milyonlarca insanı huzursuz ettiğini ve türban takmayanların Başbakanın yorumuna göre ''İslami uygulama dışında kalan insanlar'' olarak tanımlanması gerektiğini savunan Baykal, ''Başbakan bu sözleri ile Türkiye'yi nereye götürmeye çalışıyor. Hiçbir yere götüremez. Amacı ortalığı karıştırmak ama onu da başaramayacak. Ben, bu konuda söylediklerimle şimdilik yeter diyorum. İnşallah bu sözlerimiz ve uyarılarımız yeterli olur'' diye konuştu. 
     Baykal, ABD'nin Irak'a askeri müdahalesinin, Irak'ı da bölgeyi de olumsuz etkilemeye devam ettiğini belirterek, ''Irak bu süreçte fiilen parçalanmaktadır ve Türkiye bu sürece sadece seyirci kalmaktadır'' dedi. 
     Baykal, partisinin grup toplantısında, hükümetin, dış politikada etkisiz ve seyirci konumu ile yapılan emrivakilere intibak etme gayreti içinde olduğunu öne sürdü. Irak'ın siyasal ve kültürel bir parçalanma sürecine girdiğini, Irak'ın toprak bütünlüğünün parçalandığını ifade eden Baykal, ''İnsana en çok koyan da bu sürece en fazla katkıda bulunanların, 'Irak'ın toprak bütünlüğüne saygılıyız' şeklinde yaptıkları açıklamalardır. Bunlar, fiilen parçalanma noktasını örtme kaygısından kaynaklanan ifadelerdir'' diye konuştu. 
     Irak'taki parçalanmanın en çok etnik ve dinsel temelde yaşandığını ve bu durumun bölgeyi büyük sıkıntıya sokmaya başladığını söyleyen Baykal, ''Yaşanan bu gerginliklerin sonu çatışmadır. Irak seçimlerinde, dini temele dayalı bir anayasa isteyenler en çok oyu almışlardır. Bunlar çok kaygı verici gelişmelerdir'' dedi. 
     Kerkük'teki çatışmaların etnik bir çatışma değil, bölge barışına yönelik bir hareket olarak değerlendirilmesi gerektiğini kaydeden Baykal, ''Sayın Dışişleri Bakanı, 'Kerkük, Iraklıların işi' diyor. Peki orada nüfus hareketini yönlendirme kararı kimin işidir, bunun sonucunda ne olacak diye sormak gerekir'' diye konuştu. 
     Hükümetin, ''dış politikada sıkıştıkça, iç politikada tartışma yaratacak konuların peşine düştüğünü'' ileri süren Baykal, ''ABD, bizim için 'stratejik ortak' diyor. Bu nasıl stratejik ortaklık ki hiçbir konuda Türkiye'nin fikrini sormuyorlar'' dedi. 
     Baykal, ABD'nin bir süper güç olarak kendi inisiyatifi ile tehlike belirlediğini, bölgede en az 4 yıl daha bu gücünü sonuna kadar kullanacağını belirterek, dış politikada ''daha sorunlu günlerin Türkiye'yi beklediğini'' söyledi. 
     Ermeni sorunu konusunda Türkiye'nin, gerçeklerin tüm ayrıntıları ile ortaya konulması konusunda girişimlerde bulunması gerektiğini ifade eden Baykal, İstanbul Milletvekili Şükrü Elekdağ'ın bu konuda hazırlıklar yaptığını ve TBMM ile İngiltere Avam Kamarası'nın ortak çalışması için girişimlerde bulunduğunu belirtti. 
     
     ''ELEKTRİK DEĞİL, EKMEK'' 

     Deniz Baykal, geçen hafta İzmit ve Hakkari'ye yaptığı gezilere ilişkin bilgi verdi. 
     İzmit SEKA'da yapılanın ''özelleştirme değil, bir kapatma uygulaması'' olduğunu söyleyen Baykal, ''Başbakan, 'burayı park yapacağız, vatandaş gelip yatacak, elektriğini atacak' diyor. Sayın Başbakan nerede yaşıyor Burada 800 aile işsiz kalacak. İşsizler o parkta yatarak mı elektriklerini atacak. Vatandaşa önce iş ve ekmek lazım'' dedi. 
     Deniz Baykal, Hakkari'de 2000 konutun depremden etkilendiğini, bunlardan 800'ünün kullanılamaz hale geldiğini belirterek, sözlerini şöyle tamamladı 
     ''İnsanlar ikişer üçer aileler halinde, küçücük çadırlarda bu kış koşullarında yaşam mücadelesi veriyor. Ben, Sayın Başbakan'a tsunami bölgesine gitmeden önce Hakkari'ye de uğraması gerektiğini söylemiştim. 
     Biliyorsunuz Sayın Başbakan, tsunami bölgesi için salma çıkardı ve işadamlarından 40 trilyon lira topladı. Bugüne kadar Hakkari'ye gönderilen para ise 100 milyar... Ben de 'vicdanı varsa gider Hakkari'yi bir görür' demiştim. Bunu hatırlatınca benim ne PKK'lılığım kaldı ne popülistliğim. Şaşırdılar bunlar, Allah şaşırtmasın. Ben tekrar söylüyorum sayın Başbakanın vicdanı varsa gitsin ve oraları görsün. Bu yeter.'' 
     
</TEXT>
</DOC>
