<DOC>
<DOCNO> 340934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonsiy16.html </URL>
<DATE> 2005/05/09/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Erdoğan'dan, Rusya ve Polonya liderine "sitem", Bush'a ''geleceğim'' sözü 
</HEADLINE>
<TEXT>

     Başbakan Recep Tayyip Erdoğan, Sovyet Sosyalist Cumhuriyetler Birliği’nin Nazi Almanya’sını yenmesinin 60. yıldönümü nedeniyle düzenlenen resepsiyonda, pek çok liderle görüşme fırsatı buldu. 
     Erdoğan, Kızıl Meydan’da düzenlenen törenlerin ardından Rusya Devlet Başkanı Vladimir Putin’in Kremlin Sarayı’nda liderler onuruna verdiği resepsiyon ve öğle yemeğine katıldı. 
     Başbakan Erdoğan, burada, Rusya Devlet Başkanı Putin, ABD Başkanı George W. Bush, Fransa Cumhurbaşkanı Jacques Chirac, Azerbaycan Cumhurbaşkanı İlham Aliyev, Almanya Başbakanı Gerhard Schröder, Hollanda Başbakanı Jan Peter Balkanende, İtalya Başbakanı Silvio Berlisconi, Lüksemburg Başbakanı Jean-Claude Juncker, Polonya Devlet Başkanı Alexander Kwasniewski, AB Komisyonu Başkanı Jose Manuel Durao Barosso ve çok sayıda ülke liderleriyle sohbet etti. 
     Alınan bilgiye göre, Erdoğan, Rusya Devlet Başkanı Putin ve Polonya Başbakanı Kwasniewski ile görüşmesinde, sözde Ermeni soykırımı iddialarına ilişkin Rusya parlamentosunun alt kanadı Duma’nın açıklaması ile Polonya parlamentosunun aldığı karardan Türkiye’nin duyduğu üzüntüyü dile getirdi. Erdoğan, iki lidere Türkiye’nin sitemlerini de iletti. 
     Başbakan Erdoğan ile Putin, iki ülke arasındaki ilişkileri de değerlendirdi. İki lider ayrıca, Dağlık Karabağ konusunda Azeri-Ermeni ihtilafının giderilmesi için kurulan Minsk Grubu’nun çalışmalarını ele aldılar. 
     
     BUSH "SİZİ BEKLİYORUM" 

     ABD Başkanı George Bush, Erdoğan ile yaptığı ayak üstü sohbet sırasında, Erdoğan’ın ABD’ye yakında yapmayı planladığı geziyi kastederek, "Sizi bekliyorum" dedi. Başbakan Erdoğan da "Yakında geleceğim" karşılığını verdi. 
     Norveç Başbakanı Kjell Magne Bondevik ise Erdoğan’dan bir süre önce bu ülkeye yaptığı ziyarette meydana gelen olaylar nedeniyle tekrar özür diledi. Norveç Başbakanı, "Bu güzel geziyi olayların gölgelemesine üzüldüm" ifadesini kullandı. 
     Başbakan Erdoğan’ın, resepsiyonda karşılaştığı Ermenistan Başbakanı Robert Koçaryan ile de sadece el sıkıştığı belirtildi. 
     Erdoğan, resepsiyonun ardından verilen yemekte ise Hollanda Başbakanı Balkanende ve Azerbaycan Cumhurbaşkanı Aliyev ile aynı masada oturdu. Ülke liderlerinin oturdukları masalarda birer 2. Dünya Savaşı muharip gazisine de yer verilirken, Erdoğan’ın bulunduğu masada Hollandalı bir muharip gazi yer aldı. 

     
</TEXT>
</DOC>
