<DOC>
<DOCNO> 319071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sonspo19.html </URL>
<DATE> 2005/02/27/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Beşiktaş'ın toplam borcu 48 milyon dolar... 
</HEADLINE>
<TEXT>

     Beşiktaş Futbol Yatırımları A.Ş.'nin toplam 48 milyon dolar borcu olduğu açıklandı. 
     Beşiktaş Kulübü'nün olağan mali genel kurul toplantısında söz alan yönetim kurulu üyesi Can Akın Çağlar, şirketin borcunun 48 milyon dolar olduğunu belirterek, ''Bu borç Fikret Orman'ın dediği gibi 70 milyon doların üzerinde değildir'' dedi. 
     Çağlar, ayrıca kongre üyelerinin mali konulardaki sorularını yanıtladı. 
     
     3 AYRI DÖNEM İBRA EDİLDİ 

     Beşiktaş'ta 3 ayrı dönem kongre üyeleri tarafından mali ve idari açıdan ibra edildi. 
     01.01.2004-24.01.2004, 23.01.2004-30.05.2004 ve 31.05.2004-31.12.2004 dönemleri yapılan oylama sonucunda kongre üyeleri tarafından ibra edilmiş oldu. 
     Bu arada Futbol Yatırımları A.Ş. dışında, dernek olarak siyah-beyazlı kulübün 2005 yılı bütçesinin 25 trilyon 760 milyar lira olduğu kabul edildi. 
     
     DEMİRÖREN'İN KAPANIŞ KONUŞMASI 

     Beşiktaş Kulübü Başkanı Yıldırım Demirören, yaptığı kapanış konuşmasında Beşiktaş'a yakışır bir kongreyi tamamladıklarını söyledi. 
     Beşiktaş'a geçen yıl ocak ayından beri oyunlar oynandığını savunan Demirören, ''Ben, 'bu oyunlar hakemler tarafından ve Muhittin Boşat tarafından oynanıyor ve Boşat istifa etmeli' diyorum. Ama tek başıma olmaz. Ben Don Kişot değilim. Camiayız hep beraber yapmalıyız'' diye konuştu. 
     Fikret Orman'ın, statta taraftar öldürüldükten sonra 3 maç saha kapatma cezasına itiraz edilmemesine yaptığı eleştiriye değinen Demirören, ''Yönetim kurulumuza terörist denilirken neredeydiniz. Bizleri terörist ilan ettiler ama kimse bizi desteklemedi'' dedi. 
     Demirören, yapılan transferlerle ilgili eleştirilere de şöyle yanıt verdi 
     ''Geçen yıl nisan ayında başta Mircea Lucescu olmak üzere bütün takımın değişmesi isteniyordu. Biz ne yaptık. İyiniyetle Del Bosque'yi getirdik. O gün herkes ayakta alkışladı. Carew'i getirdik alkışlandı. Tutmadı, sonunda öz evladımıza döndük. İnşallah olacak. Başarı tek başına olmaz. Hepimiz biraraya gelmeliyiz. Bosque'ye tazminatımız yok. mayıs ayına kadar alacağı 1 milyon Euro vardır, o kadar.'' 
     
     KAZIM KANAT İHRAÇ EDİLMEDİ 

     Genel kurulda yapılan oylamada spor yazarı ve kongre üyesi Kazım Kanat'ın kulüpten ihraç edilmemesine karar verildi. Kanat'a yalnızca kınama cezası verileceği bildirildi. 
     Ayrıca son 3 yılda aidatını ödemedikleri için adaylıkları düşen kongre üyeleri için bir fırsat daha verilmesi de kabul edildi. 
     Fulya Projesi'ne Süleyman Seba'nın isminin verilmesi de kabul gördü. 
     
     GERGİN ANLAR 

     Kongreye toplam 1384 üye katılırken, Beşiktaş'ın, Sakaryaspor ile yapacağı lig maçı nedeniyle ilerleyen saatlerde üyelerin büyük bir bölümü salondan ayrıldı. 
     Bu arada kongre üyesi Aydoğan Cevahir'in konuşması sırasında da oldukça gergin anlar yaşandı. 
     Aydoğan, özellikle kongreye katılmayan Serdar Bilgili ile salonda bulunan Hüsnü Güreli ve Beşiktaş Belediye Başkanı eski yönetici İsmail Ünal'a tepki gösterdi. 
     Ünal'ı, Fenerbahçe ve Galatasaraylılar'ı kongre üyesi yapmakla suçlayan Cevahir, kulübün borcu için de ''Böyle bir borcu vicdanen ibra edemem. Ben yönetimi ibra etmiyorum'' dedi. Ancak Cevahir oylamada yönetimi ibra edenler arasında yer aldı. 
     Cevahir'in ardından İsmail Ünal söz alırken, Ünal'ın Serdar Bilgili'yi destekleyen konuşması bazı kongre üyelerince sık sık kesildi. Bir kongre üyesi Serdar Bilgili için ''playboy'' diye bağırınca kongre divan kurulu başkanı Ali Rıza Dizdar, bu üyeyi salondan çıkardı. 
     Bu arada kongre üyesi Tuğrul Yenidoğan'ın, ''Beşiktaş'ı Beşiktaş muhabirleri karıştırıyor. Lafları oradan buraya taşıyorlar'' demesi salonda bulunan basın mensuplarının tepkisini çekti. Yenidoğan, basın mensuplarının tepkisi üzerine, geri adım atıp muhabirleri kastetmediğini söyledi. 
     
</TEXT>
</DOC>
