<DOC>
<DOCNO> 341757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/spor/ygokce.html </URL>
<DATE> 2005/05/12/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Aslan'ın payı 
</HEADLINE>
<TEXT>



Kazandılar, çünkü ihtiyaçları vardı, istiyorlardı, 100. yılını kutlayan kulüplerine bir onur borçları vardı, ödemeye kararlıydılar. Hazırlanmışlardı. Hem zihinsel, hem ruhsal, hem bedensel, hem de taktik anlamda tamamen hazırdılar. 
Hagi oyuna başlarken klasik kadrosunu ve dizilişini hiç değiştirmemişti. Bildik adamlar, bildik kurgu... Ama dakikalar ilerledikçe Frank Ribery'nin değişik bir spesiyalite olarak Hagi tarafından hazırlandığını gördük. Genç Fransız, sağ kanattan içeri kaçıyor, Hakan Şükür - Necati Ateş ikilisinin arasında sürpriz forvet kimliğiyle hücuma renk veriyordu. Önce Necati ile anlaşamadılar. Sonra cin taktik işledi ve Ribery soluyla açılışı yaptı. 
Galatasaray, ileri çıkan çizgi savunmasıyla Fenerbahçe'yi dar alana hapsediyor, kanatlarda hücum yapmasını engelliyor, Alex ve Aurelio'ya uyguladığı presle, lig liderinin kupadaki yollarını tıkıyordu. Ergün ve Conceiçao kazandıkları topları çok çabuk hücuma soktular. Sağda Cihan ve zaman zaman o kanada uğrayan Ribery, solda Orhan Ak ve Ayhan, hem savunma, hem de hücum misyonlarını kusursuz uyguladılar. Ribery ve Necati'nin gollerinden sonra Ayhan'ın presle söküp aldığı topu faili meçhul bir gol olarak Fenerbahçe kalesinde gördük. Hakan Şükür mü yoksa Deniz'in kendi kalesine talipsizliği mi Kesin yanıt şu Bu top Galatasaray'ın üçüncü golü... 
Üç golü bulduktan sonra Galatasaraylılar renkli hayaller kurmaya başladılar "Acaba 6-0'ın rövanşı mı geliyor ". Luciano'nun golü bu beklentilere taş koydu. Galatasaray, en küçük olasılıklarını da hesaplayarak daha disiplinli oynadı. Topla daha çok oynayan Fenerbahçe'ye karşı kontratak fırsatları kovaladı ve golcü kaptanıyla hem farka, hem de zafer tacına ulaştı. 
Hagi ile Daum arasındaki taktik savaşını Rumen kazandı. Boynuz kulağı geçti. Çırak, ustayı yendi. 
Daum'un van Hooijdonk'u ikinci yarıda oyuna alması kimilerine göre dramatik, kimilerine göre komikti. Ama belli ki Alman'daki ruh hali panikti. Sen aylarca Uçan Hollandalı'yı yok say, sonra da bir kurtarıcı olarak ona sarıl... En azından samimiyetsizlik 
Şimdi günün son sorusu şu bu sarsıcı final depremi artçı dalgalarla lig şampiyonluğunu da döndürür mü 
Yanıtı Ankaragücü deplasmanında saklı 



</TEXT>
</DOC>
