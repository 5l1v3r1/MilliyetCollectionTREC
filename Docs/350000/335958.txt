<DOC>
<DOCNO> 335958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonspo24.html </URL>
<DATE> 2005/04/22/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Süreyya Ayhan'dan atletimz federasyonu'na suçlama 
</HEADLINE>
<TEXT>

     Milli Atlet Süreyya Ayhan Kop'un eşi ve antrenörü Yücel Kop, GSGM Ceza Kurulu'nun 2 yıllık ceza kararını IAAF'a Uluslararası Atletizm Federasyonları Birliği bildiren Atletizm Federasyonu'nun kasıtlı olarak hata yaptığını iddia etti. 
     IAAF'ın Süreyya Ayhan'ın cezasını 2 yıldan 1 yıla indirilmesine itirazını içeren yazısını almak üzere eşi Süreyya Ayhan ile birlikte Atletizm Federasyonu'na gelen Yücel Kop, yazının bir nüshasının kendilerine verilmemesi üzerine sert tepki gösterdi. 
     GSGM Ceza Kurulu'nun, Süreyya Ayhan hakkında 2 yıl ceza kararı vermesinden sonra, konunun henüz Türkiye'de sonuçlanmadığını, bu nedenle IAAF'a bilgi verilmesinin doğru olmayacağını Atletizm Federasyonu'na bildirdiklerini anlatan Yücel Kop, şöyle devam etti 
     ''Ancak Federasyon kararı derhal IAAF'a bildirdi ve bilinçli olarak hata yaptı. Çünkü, IAAF'a GSGM Merkez Ceza Kurulu'nun 1 yıllık hak mahrumiyeti cezası bildirilseydi, buna itiraz etmeyeceklerdi. IAAF'ın şu anki itirazı Süreyya Ayhan'ın cezasının süresine değildir. GSGM Merkez Ceza Kurulu'nun kendisini CAS'ın Uluslararası Spor Mahkemesi yerine koymasıdır.'' Yücel Kop, IAAF'tan gelen yazının suretini dahi kendilerine vermeyen Atletizm Federasyonu'na güvenlerinin kalmadığını belirterek, ''Daha önceki yazışmalarda da tercüme hataları olmuştu. Belki bu son yazıda da olabilir'' dedi. 
     IAAF'ın zaten GSGM diye bir makam tanımadığını iddia eden Kop, ''Böyle bir kurum Türkiye'de, bir de İran'da var. GSGM Ceza Kurulu, Süreyya Ayhan'a daha en başta 1 yıl ceza verseydi, Türkiye'yi zora sokmamak için CAS'a başvurmayacaktık. IAAF'ta bu cezayı onaylayacaktı. Federasyon da komik duruma düşmeyecekti'' diye konuştu. 
     Süreyya Ayhan Kop ise kendisiyle ilgili yazıya dahi Federasyon'dan alamamanın şaşkınlığı içinde olduğunu belirterek, ''Sanki herşey gizli kapaklı yürütülüyor gibi bir durum yaratılıyor. Ben asıl Çarşamba günü GSGM Ceza Kurulu'nun vereceği kararı bekliyorum '' dedi. 
     Bu arada, Atletizm Federasyonu Genel Sekreteri Işık Bayraktar, IAAF'ın gönderdiği yazının spor teşkilatı ve Atletizm Federasyonu'na yönelik olduğunu belirterek, şunları söyledi 
     ''Zaten konu Süreyya Ayhan ile ilgili olsa birer nüshası kendisine ve avukatına da gönderilirdi. Ancak Süreyya Ayhan'a, yazılı talebi üzerine yazının içeriği ile ilgili bilgi vereceğiz.'' 
     
</TEXT>
</DOC>
