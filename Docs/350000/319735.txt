<DOC>
<DOCNO> 319735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur28.html </URL>
<DATE> 2005/03/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Türk-İş SEKA'da sorunun sorumlusu Özelleştirme İdaresi 
</HEADLINE>
<TEXT>

     Türk-İş Genel Başkanı Salih Kılıç, SEKA İzmit İşletmesi'nin üretimine devam etmesi ve yatırım yapılması amacıyla Başbakan Recep Tayyip Erdoğan ile görüşme yaptıklarını, ancak olumlu bir yaklaşım görmediklerini belirterek, ''Başbakan'ın bize SEKA'yı size verelim, siz işletin şeklinde bir öneri yaptığı söylentileri asla gerçek değildir. Başbakan ile yaptığımız son görüşme beklentilerimize cevap vermekten uzak geçmiştir'' dedi. 
     SEKA'nın Cumhuriyet dönemi Türkiye imalat sanayiinin en önemli kurumlarından biri olduğunu, yıllarca istihdam yarattığını ve ülkeye katma değer sağladığını ifade eden Kılıç, SEKA'nın, yapılacak 5-6 milyon dolarlık yatırımla Avrupa ülkeleriyle rekabet edebilecek düzeye gelebileceğini söyledi. 
     Kılıç, şöyle devam etti 
     ''SEKA sorununun bu noktaya gelmesinde Türk-İş'in ve işçilerimizin hiçbir sorumlululğu yoktur. Bu duruma yol açan Özelleştirme İdaresi'nin, iş bilmez, hukuk tanımaz, sosyal diyalogtan yoksun, insani değerlere önem vermeyen, işçinin aldığı ücrete göz diken, ülkemizi sektör bazında dışa bağımlı hale getirmeye kararlı bürokratlardır. Çözümsüzlüğün kaynağı bu zihniyettir. 
     Türk-İş, SEKA'nın küçülerek üretime devam etmesi de dahil olmak üzere işçilerimizin istihdamlarını sağlayacak bir formüle evet diyoruz. Bu formülü üretmek görevi ve sorumluluğu hükümete aittir. Türk-İş topluluğu, sorunu ortak akılda birleşecek biçimde çözülmeden, SEKA'ya yapılacak askeri ya da polisiye bir müdahaleye girişilmesi halinde tüm çalışanları duyarlı olmaya çağırmaktadır.'' Kılıç, sosyal güvenlik alanında ortaya çıkacak ekonomik maliyetleri de göğüslemeyeceklerini, prim artışı ya da sağlığa katkı payı gibi uygulamalara asla evet demeyeceklerini sözlerine ekledi. 
     Konuşmanın ardından toplantı basına kapalı olarak devam etti. 
     Kılıç, yönetim kurulu üyeleri ve sendika genel başkanları toplantı sonrasında SEKA İzmit İşletmesi'ni ziyaret ederek SEKA işçisine destek verecek. 
     
</TEXT>
</DOC>
