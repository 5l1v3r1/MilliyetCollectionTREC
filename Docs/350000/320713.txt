<DOC>
<DOCNO> 320713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonsiy11.html </URL>
<DATE> 2005/03/04/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
VIP uçakları neden alındı 
</HEADLINE>
<TEXT>

     Ulaştırma Bakanı Binali Yıldırım, işletim bakımından yüksek kar marjına sahip VIP uçaklarının ihtiyaçtan alındığını bildirdi. Yıldırım, genel bütçeye tabi olmayan THY'nin yatırım amacıyla yaptığı bu uçak alımının, bütçeye yük olmadığını da ifade etti. 
     Yıldırım, CHP İstanbul Milletvekili Mehmet Sevigen'in yazılı soru önergesine verdiği yanıtta, THY'nin uçak alımının, 2005 yılı yatırım programı dahilinde, Özelleştirme İdaresi Başkanlığı'nın onayı ile gerçekleştirildiğini bildirdi. 
     VIP uçaklarının, işletim ve bakımı, havacılık faaliyetleri arasında yüksek kar marjı özelliği nedeniyle önemli bir pazar segmenti oluşturduğunu belirten Yıldırım, şöyle dedi 
     ''Özellikle ülkemiz ekonomisindeki hızlı büyüme, Avrupa Birliği ile ilişkiler paralelinde artan uluslararası ilişkiler ve buna bağlı yoğun ticari bağlantılar sonucu, Türk iş dünyasının da iş seyahatlerinde VIP uçaklarına ihtiyaç duyuyor olması gerçeğinden hareketle söz konusu uçak alımı, THY tarafından tamamen ticari mülahazalarla gerçekleştirilmiştir.'' THY'nin karlılık ilkesiyle çalışan bir kurum olduğuna ve genel bütçeye tabi bulunmadığına dikkati çeken Yıldırım, ''Bu nedenle yatırım amacıyla yapılan uçak alımının bütçeye yük olması söz konusu değildir'' dedi. 
     Söz konusu uçağın 1999 yılında imal edildiğini ve modelinin ACJ-319 olduğunu belirten Yıldırım, şunları kaydetti 
     ''Havacılık sektöründe, uçak alım ve kiralamalarına ilişkin mali hususların gizliliği temel kuraldır. Gizlilik hususu, tüm uçak alım-satım sözleşmelerinde zorunlu olarak yer alan bir madde olup, uçak fiyatlarının açıklanması mümkün olamamaktadır. Ancak, söz konusu uçağın fiyatı, makul piyasa rayicinin bir miktar altındadır. 
     Uçak henüz teslim alınmamıştır. Teslim alınarak işletmeye konulduğunda Başbakanlığın talebi halinde THY'nin ticari menfaatleri gözetilerek kira konusunda bir değerlendirme yapılacaktır. 
     Söz konusu alımının 'lüks uçak saltanatına geçilmesi' şeklinde değerlendirilmesi gerçekçi olmaktan uzak, tamamen siyasi mülahazalarla yapılmış bir değerlendirmedir. Kaldı ki 58. ve 59. hükümetler döneminde gerek makam araçlarının kullanımı, gerekse diğer alanlarda tasarrufa yönelik tedbir ve uygulamalar, hükümet olarak bu konudaki duyarlılığımızı açıkça ortaya koymaktadır.'' 
     
</TEXT>
</DOC>
