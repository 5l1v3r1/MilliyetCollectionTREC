<DOC>
<DOCNO> 312549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/ekonomi/eko05.html </URL>
<DATE> 2005/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
17 milyarlık Mercedes'in 15 milyar borcu çıktı 
</HEADLINE>
<TEXT>


EKONOMİ SERVİSİ 

Batık Yurtbank'ın halen tutuklu olan sahibi Ali Balkaner'in, haciz yoluyla 17 milyar liraya satılan Mercedes'inin 15 milyar lira vergi borcu çıktı. 
Tasarruf Mevduatı Sigorta Fonu TMSF batık Yurtbank'ın sahibi Ali Balkaner'e ait Mercedes'in satışından umduğu geliri sağlayamadı. 
17 milyar liraya Faruk Öksüz adlı kişi tarafından satın alınan 34 AS 162 plakalı otomobilin devri yapılacağı sırada ortaya vergi borcu olduğu çıktı. 1994 yılından beri hiçbir Motorlu Taşıtlar Vergisi'ni ödenmediği saptanan otomobilin 10 yıllık borcu TMSF tarafından Nakil Vasıtaları Vergi Dairesi'ne yatırıldı. Böylece otomobilin satışından 17 milyar lira alan TMSF bunun 15 milyar lirasını vergi, gecikme faizi ve ceza olarak Maliye'ye yatırdı. 

250 araç için 300 milyar ödendi TMSF yetkililerinden ödenilen bilgiye göre bugüne kadar 8.5 katrilyon liralık İmar Bankası yolsuzluğu nedeniyle şirketlerinin yönetimine ve mallarına el konulan Uzan ailesine ait 185 araç ile birlikte toplam 250 araç satıldı. Satılan otomobillerin önceki sahipleri tarafından ödenmeyen vergileri de TMSF tarafından karşılandı. TMSF satışını yaptığı 250 araç için bugüne kadar 300 milyar liraya yakın bir Motorlu Taşıtlar Vergisi ödemesi yaptı. 


</TEXT>
</DOC>
