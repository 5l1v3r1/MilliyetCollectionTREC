<DOC>
<DOCNO> 335480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun31.html </URL>
<DATE> 2005/04/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Yeni Papa, ilk atamalarını yaptı 
</HEADLINE>
<TEXT>

     Papa 16. Benediktus'un Vatikan devlet yönetimiyle ilgili ilk atamaları yaptığı bildirildi. 
     Vatikan Basın Merkezi'nden yapılan yazılı açıklamaya göre, 16. Benediktus, selefi İkinci Jean Paul'ün vefatı öncesindeki kadronun görevini aynen sürdürmesine karar verdi. 
     Buna göre, Vatikan'da Papalık makamının ardından en önemli görev konumundaki Devlet Sekreterliği görevini yine Kardinal Angelo Sodano yürütecek. 
     Vatikan hiyerarşisinde Devlet Sekreteri, diğer devletlerdeki Başbakanlık makamına denk geliyor. Başpiskopos Leonardo Sandri ise Devlet Sekreterliği Vekilliği görevine devam edecek. 
     Vatikan'da Dışişleri Bakanlığı'na tekabül eden Yabancı Devletlerle İlişkiler Sekreteri olarak ise yine Başpiskopos Giovanni Lajolo görev yapacak. 
     İkinci Jean Paul döneminde Vatikan'ın diğer kurum ve komisyonlarının başında bulunan kişiler de eski görevlerine devam edecekler. 
     Kardinal Joseph Ratzinger'in Papa seçilmesiyle boşalan Dinsel Öğretiler Kurulu başkanlığına kime getirileceği ise henüz netleşmedi. 
     Vatikan geleneklerinde, bir Papa'nın vefatı durumunda yönetimdeki tüm yetkililerin görevleri de otomatik olarak sona ermiş kabul ediliyor. Ancak 16. Benediktus'un atama kararının ardından, Polonyalı Papa dönemindeki kadro eski görevlerine yeniden getirilmiş oldu. 
     
</TEXT>
</DOC>
