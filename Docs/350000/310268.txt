<DOC>
<DOCNO> 310268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonsiy07.html </URL>
<DATE> 2005/01/28/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
FT Türkiye'de muhalefet kargaşa içerisinde 
</HEADLINE>
<TEXT>

     Türkiye'deki siyasi muhalefetin kargaşa içerisinde olduğu öne sürüldü, CHP Kurultayı'nda Deniz Baykal'ın yeniden genel başkan olarak seçilmesi halinde parti içerisindeki bölünmeleri çözemeyeceği öne sürüldü. Financial Times gazetesi, CHP'deki gelişmeleri değerlendiriken "Lideri kim olursa olsun, bu eski ve gururlu partinin çekiciliğini yeniden kazandırması çok zor olacak" yorumunu yaptı. 
     Ekonomik gazete Financial Times, CHP'deki gelişmeleri değerlendirdi. Gazete, "Atatürk'ün partisi Türkiye'de yerini geri kazanmak için mücadele veriyor" başlıklı Ankara kaynaklı haberinde CHP kurultayının yolsuzluk ve ölüm tehditlerine ilişkin iddialar arasında toplandığını belirtti. 
     Gazete, her bir sonucun parti içerisindeki bölünmelere engel olamayacağını öne sürdü. "Türkiye'de siyasi muhalefetin tümünün kargaşa içerisinde" olduğunu savunan gazete CHP'nin kendisini "Atatürk'ün mirası, cumhuriyetçi, laik ve milliyetçi ideoloji olan Kemalizmin bekçisi" olarak gördüğünü öne sürdü. FT "Ancak ülkedeki 2002 seçimi Türkiye'nin siyasi manzarasını değiştirdi. Muhafazakar, dinden ilham alan Adalet ve Kalkınma Partisi'ni AKP iktidara getirirken her çizgiden muhalefet partilerini karmaşa içerisinde bıraktı" yorumunu yaptı. CHP'nin üyelerinin partinin her zamankinden anlamlı olduğunu savunduklarını kaydeden gazete, CHP Genel Başkan Yardımcısı Onur Öymen'in "İngiliz İşçi Partisi veya Fransız sosyalistler kadar moderniz. Kemal Atatürk'in ilkeleri ile modern sosyal demokrasi arasında çelişki yok" değerlendirmesini de aktardı. Bunun CHP tarafından ispatlanması gerektiğini ifade eden Financial Times, CHP'de liderlik yarışı sırasında rakipler tarafından karşılıklı olarak sarfedilen suçlamaların siyaset ve CHP'nin geleceğine ilişkin gerçek tartışmayı engellediğini yazdı. İngiliz gazetesi "Lideri kim olursa olsun, bu eski ve gururlu partinin çekiciliğini yeniden kazandırması çok zor olacak. Yorumcular, bunun için partiyi, sosyal olarak muhafazar ve dindar olan başbakan Recep Tayyip Erdoğan'ın Türk İslamını modernleştirdiği gibi modernleştirebilecek birine ihtiyaç olduğunu söylüyorlar" ifadesini kullandı. Gazete şöyle devam etti "Sayın Erdoğan, Kemalistler kadar Kemalist olduğunu öne sürebilir. Ancak Erdoğan'ın Türklüğünün bir versiyonu, laikliğe meydan okuyan İslam'ı ve kaçınılmaz olarak güçlü Türk egemenlik ve milliyetçilik duygusunun sulandırılmasına yol açacak AB'yi kucaklıyor" yorumunu yaptı. Financial Times, Sarıgül'ün Baykal'ın en ciddi rakibi olarak değerlendirildiğini ancak bazılarının onun partiyi modernleştirme yeteneği konusunda kuşku duyduklarını da kaydetti. 
     

     
</TEXT>
</DOC>
