<DOC>
<DOCNO> 312512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur55.html </URL>
<DATE> 2005/02/04/ </DATE>
<TIME> 20.57 </TIME>
<AUTHOR>  </AUTHOR>
<HEADLINE>
Gaziantep büyükjşehir belediye başkanına saldırı... 
</HEADLINE>
<TEXT>

     Gaziantep Büyükşehir Belediye Başkanı Asım Güzelbey, canlı yayın sırasında alkollü bir kişinin yumruklu saldırısına uğradı. 
     TV 8'in Demokrasi Meydanı'ndan canlı yayınladığı ''Erkan Tan'la Aranızda'' adlı programda söz almak için bekleyen Güzelbey, alkollü olduğu belirlenen Mehmet C.'nin 24 yumruklu saldırısına uğradı. 
     Saldırganın attığı yumruk Güzelbey'in omzuna isabet etti. Mehmet C., Gaziantep Valisi Lütfullah Bilgin'in korumaları tarafından etkisiz hale getirildi. Korumaların, meydandan uzaklaştırdıkları Mehmet C. olay yerine gelen polislerce gözaltına alındı. 
     Mehmet C.'nin, Güzelbey'e niçin saldırdığına ilişkin sorulara yanıt vermediği öğrenildi. 
     Saldırının şaşkınlığını çabuk üzerinden attığı gözlenen Güzelbey, alandan ayrılmak için programın bitmesini bekledi. 
     Olayla ilgili soruşturma sürüyor. 
     
     GÜZELBEY'İN OLAYLA İLGİLİ AÇIKLAMASI 

     Gaziantep Büyükşehir Belediye Başkanı Asım Güzelbey, Demokrasi Meydanı'nda uğradığı yumruklu saldırıyı, menfaatlerine dokundukları çevrelerin yaptırdığına inandığını söyledi. 
     Güzelbey, AA muhabirine yaptığı açıklamada, saldırganın yumruğunun omzuna isabet ettiğini belirterek, ''Menfaatlerine dokunduğum çevrelerin yaptırmış olduğuna inandığım bu olayın üzerinde fazla durmuyorum'' dedi. 
     Belediye Başkanı seçilmeden önce belediye üzerinden haksız kazanç elde edilmesine asla izin vermeyeceğini ifade ettiğini belirten Güzelbey, şunları kaydetti 
     ''Belediyeden menfaati kesilenler oldu. Maalesef kendileri ortaya çıkamadıkları için uçucu madde bağımlısı birine bu saldırıyı yaptırttılar. Belediye Başkanı olduğumda hortumları kestim, böylesi olaylar beni yıldıramaz, hortumları kesmeye de devam edeceğim. 
     Belediyenin parası milletin parası, tüyü bitmemiş yetimin parası. Ben tüyü yetmemiş yetimin parasını çapulculara yedirmem. Eski alışkanlıklarını sürdürüp belediyenin sırtından haksız menfaat sağlayanlara ben zırnık koklatmam.'' Güzelbey, canlı yayın sırasındaki saldırı sonrasında alandan ayrılmayarak programın bitmesini beklediğini anımsatarak, sağlık durumunun iyi olduğunu kaydetti. 
     
</TEXT>
</DOC>
