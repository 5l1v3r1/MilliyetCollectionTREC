<DOC>
<DOCNO> 345966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun03.html </URL>
<DATE> 2005/05/26/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
ABD Boru hattının resmen açılışını memnuniyetle karşılıyoruz 
</HEADLINE>
<TEXT>

     ABD Dışişleri Bakanlığı, Azerbaycan’da Bakü-Tiflis-Ceyhan boru hattının resmen açılışını memnuniyetle karşıladığını bildirdi. 
     ABD Dışişleri Bakanlığı’ndan yapılan açıklamada, "ABD, doğu-batı enerji koridorunun merkezi olarak bu tarihi projeyi uzun zamandır destekledi" denildi. 4 milyar dolar değerindeki Bakü-Tiflis-Ceyhan boru hattının, günde bir milyon varil petrolü Azerbaycan’dan Gürcistan yoluyla Türkiye’nin Ceyhan limanına ve oradan da dünya piyasalarına iletmesi öngörülüyor. 
     Açıklamada, boru hattının, Azerbaycan ve Gürcistan’ın egemenlik ve refahını kuvvetlendireceği, iki ülkenin uluslararası serbest piyasa ekonomisine daha fazla entegre olmasına yardım edeceği ve bu proje sayesinde çok sayıda petrol ve gaz ihraç rotası yönündeki ortak amacın ilerleyeceği belirtildi. 
     ABD açıklamasında, "Bakü-Tiflis-Ceyhan boru hattı aynı zamanda Türkiye’nin enerji ulaşım merkezi olma şeklinde ortaya çıkan rolünü güçlendirecek ve Boğazlar’da petrol tanker trafiğinin azaltılmasına yardım edecek. Boru hattı, ABD’nin, global enerji kaynaklarını güçlendirme ve çeşitlendirme amacı yönünde büyük bir başarı" denildi. 
     ABD Dışişleri Bakanlığı açıklamasında, "Azerbaycan, Gürcistan ve Türkiye hükümetlerini, aynı zamanda bu büyük mühendislik ve uluslararası işbirliği kazanımı projeye katılan Amerikan, İngiliz ve diğer ülkelerin şirketlerini tebrik ediyoruz" ifadesi kullanıldı. 
     
</TEXT>
</DOC>
