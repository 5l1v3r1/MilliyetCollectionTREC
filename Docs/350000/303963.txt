<DOC>
<DOCNO> 303963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun19.html </URL>
<DATE> 2005/01/06/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Daily Telegraph Endonezya, asker göndermeyi öneren Blair'i tersledi 
</HEADLINE>
<TEXT>

     Dilek Kocabaş bildiriyor 

      İngiltere'de yayımlanan The Daily Telegraph gazetesi, Endonezya'daki tsunami kurbanlarına yardım amacıyla bir askeri birlik göndermeyi teklif eden Başbakan Tony Blair'in, ''Endonezya hükümeti tarafından terslendiğini'' yazdı. 
     Tsunami felaketinin ilk günlerinde Mısır'daki tatilini ısrarla sürdürdüğü için sert eleştirilere hedef olan Blair'in, bundan kurtulmak için bir adım atmaya kalktığı, ancak büyük bir gaf yaptığı belirtilen haberde, Blair'in Endonezya'ya göndermeyi planladığı Gurkalar adlı askeri birliğin, 1960'lı yılların başında Endonezya askeriyle karşı karşıya geldiği hatırlatıldı. 
     Endonezya'nın o yıllarda Brunei'yi işgal etmeye çalıştığı sırada, İngiltere'nin Kraliyet Gurka Birliği'ni Endonezyalı askerlere karşı gönderdiğine işaret edilen haberde, bu birliğin hala Brunei sultanı tarafından, ülkesini koruduğu için finanse edilmekte olduğu kaydedildi. 
     Gazete, Blair'in eleştirileri aşmak için adım atıp kriz komitesi aracılığıyla bu öneriyi Endonezya'nın Londra'daki büyükelçisine ilettiğini ve karşılığında, ''İyi de niye asker gönderiyorsunuz Bizim askere değil, doktora ve paraya ihtiyacımız var'' yanıtını aldığını yazdı. Haberde, elçilik sözcüsünün, ''Aceh'te olanlar, tamamen bir insani krizdir. Endonezya, bunun bir askeri sorun gibi görülmesine karşıdır. Eğer İngiliz hükümeti yardım etmek istiyorsa asker değil, doktor yollasın'' dediğine işaret edildi. 
     Savunma Bakanlığı sözcüsü ise, Gurkaları Endonezya'ya yardım için göndermeyi düşündüklerini, teklifin Endonezya tarafından da olumlu karşılanmasını umduklarını, ama durumun böyle olmadığını söylemekle yetindi. 
     
</TEXT>
</DOC>
