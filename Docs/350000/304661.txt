<DOC>
<DOCNO> 304661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonsiy03.html </URL>
<DATE> 2005/01/08/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Tüzmen 2004'de Irak'a ihracatımız 1.8 milyar ABD Doları'nı aşmıştır 
</HEADLINE>
<TEXT>

     Devlet Bakanı Kürşad Tüzmen, 2004 yılında Türkiye'nin Irak'a olan ihracatının 1.8 milyar doları aştığını, Türk müteahhitlik firmalarının da aynı yıl içinde 540 milyon dolar tutarında proje üstlendiklerini bildirdi. 
     Tüzmen, DYP Denizli Milletvekili Ümmet Kandoğan'ın yazılı soru önergesine verdiği yanıtta, 2000 yılı başından itibaren yürütülen Komşu ve Çevre Ülkeler Stratejisi çerçevesinde, Irak'ın öncelikli, ülke olarak belirlendiğini ve bu ülke ile Körfez Krizi sonrası durma noktasına gelen ticari ve ekonomik ilişkilerin özel programlarla teşvik edildiğini vurguladı. 
     Devlet Bakanı Tüzmen, ABD'nin işgal harekatını başlattığı Mart 2003 tarihi öncesinde, bu ülkede faaliyet gösteren Türk firmalarının sayısının bine yaklaştığını ve üstlendikleri işlerin toplamının da 23 milyar ABD Doları seviyesini aştığını belirtti. Savaşın başlayacağının büyük ölçüde kesinleştiği 2003 yılı Ocak ayında dahi Bağdat'a, yaklaşık 300 işadamı ile yapılan ziyarette firmaların Petrol Karşılığı Gıda Programı OFF çerçevesinde 850 milyon ABD Doları tutarında iş üstlendiğini belirten Tüzmen, ''Firmalarımızın bu derece aktif olduğu Irak pazarında savaş nedeniyle mağdur olmamaları için gerekli tedbirler bu ülkenin işgalinden çok önce belirlenmiş ve bilahare başarıyla da uygulanmıştır'' görüşünü ifade etti. 
     
     MÜTEAHHİTLİK SEKTÖRÜNDEKİ BAŞARI 
     Başbakanlığın 25 Haziran 2003 tarihi itibarıyla Irak'a yönelik ihracat ve bu ülkeden yapılan ithalatı serbest bıraktığını anımsatan Tüzmen, şu bilgileri verdi 
     ''Bu olumlu gelişmeler ışığında, 2003 yılı sonu itibariyle Irak'a yönelik ihracatımız 938 milyon ABD Doları seviyesine ulaşmıştır. 2004 yılında ise Irak'a yönelik ihracatımız, İhracatçı Birlikleri Kayıtlarına göre, l,8 milyar ABD Doları'nı aşmıştır. 
     Müteahhitlik hizmetleri sektöründe de tüm firmalarımız oldukça başarılı sonuçlar elde etmişlerdir. Türk müteahhitlik firmaları tüm olumsuz koşullara rağmen, Irak'ta 2003 yılında 240 milyon ABD Doları, 2004 yılında ise 540 milyon ABD Doları tutarında proje üstlenmişlerdir. Irak'ta hizmet veren bu firmalarımız, son dönemde artan risk ve güvenlik problemleri yüzünden faaliyetlerini yerel personel ile yürütmeye başlamıştır.'' Kürşad Tüzmen, Irak'a yönelik ABD operasyonunun ardından istikrarın sağlanamamış olması nedeniyle, bu ülkeye taşıma yapan Türk araç ve şoförlerinin ve bu ülkede faaliyet gösteren Türk firmalarının güvenlik riskinin en aza indirilmesine ve etkin tedbirler alınmasına yönelik çalışmalar başlatıldığını belirtti. Bu çerçevede çalışmaların sürdüğünü anlatan Tüzmen, ''Irak'ta halen devam eden olumsuz koşullara ve insani kayıplarımıza rağmen, bu ülkede ticari ilişkilerimiz sürdürülmektedir'' dedi. 
     
     FAALİYETLERİNİ DURDURAN FİRMALAR 
     Geçen yıl Aralık ayında Irak'a yapılan ihracatın yaklaşık 180 milyon ABD Doları'na ulaştığını belirten Tüzmen, bu rakamın Irak'a aylık bazda bugüne kadar gerçekleştirilen en büyük ihracat değeri olduğunu ifade etti. Tüzmen, ancak koşulların giderek ağırlaştığı Musul ve Bağdat çevresinde iş yapan Türk firmaların önemli bir bölümünün faaliyetlerini asgariye indirdiğini, bir bölümünün de faaliyetlerini durdurduğunu bildirdi. 
     Tüzmen, savaş nedeniyle Türk firmaların kayıplarının Uluslararası Anlaşmalar ile güvence altına alınması ve mağduriyetlerinin giderilmesinin çok istisnai uygulamalar dışında mümkün olmadığını kaydetti. Bu konuda uluslararası düzeyde yaygın olarak uygulanan yöntemin firma mağduriyetlerinin ''Politik Risk Sigortası'' ve ''İhracat Sigorta'' sistemleri olduğunu vurgulayan Tüzmen, ''Politik Risk Sigortası''nın Türkiye'de de uygulanması için Dış Ticaret Müsteşarlığı tarafından bir çalışma başlatıldığını ve hazırlıkların belli bir noktaya getirildiğini ifade etti. Tüzmen, ''Bütçe imkanları elverdiği takdirde önümüzdeki yıllarda bu tür sorunların çözümüne katkı sağlayacak politik risk sigortası sistemi yürürlüğe girecektir'' görüşünü dile getirdi. 
     
</TEXT>
</DOC>
