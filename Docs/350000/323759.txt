<DOC>
<DOCNO> 323759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur04.html </URL>
<DATE> 2005/03/14/ </DATE>
<TIME> 02.19 </TIME>
<AUTHOR>  </AUTHOR>
<HEADLINE>
Murat Kurnaz, Taliban üyesi iddiasıyla Guantanamo'da 3 yıl tutuldu 
</HEADLINE>
<TEXT>

     Fatih KARAÇALI DHA 

ABD'nin Afganistan operasyonunda Pakistan'da yakalanan ve Taliban üyesi olduğu iddiasıyla Küba daki Guantanamo Kampı'na götürülen 24 yaşındaki Murat Kurnaz, 3 yıl sonra Türkiye'ye gönderildi. Adana'daki İncirlik Üssü'ne uçakla getirilen Türk Taliban' olarak bilinen Murat Kurnaz, Türk makamlarına teslim edildi. 
     İstihbarat birimlerince sorgulanan ve yaşadıklarıyla ilgili bilgisine başvurulan, ailesi de Almanya'da olan Murat Kurnaz'a ilişkin herhangi bir açıklama yapılmadı. Türkiye'de hakkında yeni bir adli işlem yapılıp yapılmayacağı da henüz netlik kazanmadı. 
     Guantanamo'da tutulan 11 Türk vatandaşından bugüne kadar 3 kişi serbest bırakılmıştı. Ancak Almanya'daki ailesi ile yaşarken, Pakistan a yaptığı seyahat sırasında ABD askerlerince alıkonulan ve 11 Ocak 2002'de Guantanamo'ya götürülen ilk 20 kişi arasında olduğu bilinen Murat Kurnaz'ın yaşamı, film olarak da çekilmişti. 
     Guantanamo üssüne girmeyi başaran İngiliz gazeteci James Pastouna'nın çektiği Das Verhör' Sorgu adlı belgesel film, Alman televizyon kanalı WDR'de gösterildi. Filmde üç yıldır Guantanamo üssünde tutulan Murat Kurnaz'ın Almanya'dan Pakistan, Afganistan ve Guantanamo üssüne uzanan macerası anlatılmıştı. 
     Murat Kurnaz'ın Almanya'da bulunan annesi Rabia Kurnaz, oğlunun Türk olması nedeniyle sahipsiz kaldığını, Alman vatandaşı olsa bu sıkıntıları çekmeyeceğini öne sürmüş, Türk makamları da iadesi için uzun bir uğraşı vermişti. 
     
</TEXT>
</DOC>
