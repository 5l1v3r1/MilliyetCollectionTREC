<DOC>
<DOCNO> 332639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo23.html </URL>
<DATE> 2005/04/12/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Gençlerbirliği'li futbolcu El Saka, İngiltere'ye doğru... 
</HEADLINE>
<TEXT>

     Gençlerbirliği'nin başarılı takım kaptanı Ümit Bozkurt, Türk futbolunda son zamanda ortaya çıkan şike dedikoduları için ''Çok fazla konuşmayalım, şike dedikoduları gündemde kalmasın'' dedi. 
     Beştepe İlhan Cavcav Tesisleri'ndeki basın toplantısına katılan Ümit, bu dedikoduların yine gündeme geldiğini belirterek, bunların hoş şeyler olmadığını, çok fazla konuşulmazsa gündemde yer alamayacağını söyledi. 
     Ligde bir hedeflerinin bulunmadığını ve İstanbulspor maçından 3 puanla ayrılmak için ellerinden geleni yapacaklarını vurgulayan Ümit, şöyle konuştu 
     ''3-4 hafta alt sıralardan kurtulma mücadelesi veren takımlarla oynayacağız. Biz sezon sonunda oluşturulacak kadro açısından elimizden geleni yapıyoruz. Her maç önemli. Ligde hedefimiz kalmadı. Kalan maçları en iyi şekilde değerlendireceğiz. Rakibimiz kötü durumda.'' Ümit, kulübüyle olan sözleşmesinin sezon sonunda biteceğini hatırlatarak, ''Kulüp bizimle görüşme isteğini bildirdi, ancak şu ana kadar görüşemedik. Ligdeki son 7 haftayı tamamlayıp, kulübümüzün tutumuna bakacağız'' diye konuştu. 
     Basın toplantısına katılan Uğur da İstanbulspor'un genç ve koşan bir ekip olduğunu vurgulayarak, ''İstanbulspor maçı çok zor olacak'' dedi. 
     Rakiplerinin konumunun kendilerini kandırmaması gerektiğine dikkati çeken Uğur, ''Çok pozisyona giriyorlar. Futbol oynamaya çalışan bir ekip. Çaykur Rizespor ve Samsunspor maçları berabere bitti. Ligi en iyi şekilde bitirmek istiyoruz. Çok zor maç olacak. İyi futbol oynuyoruz. Sistemi oturttuğumuz zaman neler yapabileceğimizi herkes gördü'' diye konuştu. 
     
     EL SAKA, İNGİLTERE'YE DOĞRU 
     Gençlerbirliği'nin Mısırlı futbolcusu El Saka, İngiliz Kulübü Fulham ile görüşmelerinin sürdüğünü söyledi. 
     Başarılı defans oyuncusu, şu ana kadar herhangi bir anlaşmanın söz konusu olmadığını, şartlar üzerinde görüşmelerin devam ettiğini sözlerine ekledi. 
     
     İSTANBULSPOR MAÇI HAZIRLIKLARI 
     Gençlerbirliği, ligde hafta sonunda İstanbulspor ile yapacağı maçın hazırlıklarını bugün yaptığı antrenmanla sürdürdü. 
     Beştepe İlhan Cavcav Tesisleri'nde, teknik direktör Ziya Doğan yönetimindeki antrenman yaklaşık 1.5 saat sürdü. İdmana, sakatlıkları bulunan Ali Tandoğan, El Saka, Ali Öztürk, Ayman ile grip olan Sertan katılmadı. Sakatlıkları süren bu futbolcular tedavilerini yaptırarak, salonda çalıştı. Kart cezalısı Youla, Ali Öztürk ve Murat Kalkan İstanbulspor maçında forma giyemeyecek. 
     Antrenmana hafif koşuyla başlayan futbolcular daha sonra yarı sahada 3 takıma ayrılarak, çift kale maç oynadı. Teknik direktör Doğan, idmanda özellikle dar alanda çabuk pas ve gol çalışması üzerinde durdu. 
     
     SAHA KRİZİ 
     Teknik direktör Ziya Doğan, antrenman öncesinde Gençlerbirliği ASAŞ Spor takımının kendi idman sahalarında çalıştığını görünce, tepki gösterdi. 
     Sorumlularla görüşen Doğan, diğer takımların çalışma saatlerini kendilerine göre ayarlamasını istedi. Doğan ayrıca, Ankara 19 Mayıs Stadı'nın çimlerinin çok uzun olduğunu ve yetkililere bu konunun iletilmesini söyledi. 
     
     PAF TAKIMINDAN 6 OYUNCU TEDBİRLİ OLARAK PFDK'DA 
     PAF Ligi'nde şampiyonluğu kovalayan iki takım olan Gençlerbirliği ve Samsunspor arasındaki maç sonrasında tatsız olaylar yaşandı. 
     Karşılaşmanın 1-1 sona ermesinden sonra Gençlerbirliği ile Samsunsporlu futbolcular birbirine girdi. Hakem raporuna göre, başkent ekibinden 6 futbolcu tedbirli olarak Profesyonel Futbol Disiplin Kurulu'na PFDK sevk edildi. Bu karşılaşmada forma giyen ve hakem raporunda gördüğü kırmızı kart sonrasında rakibine tekme attığı yazılan Ali Öztürk'ün ceza alacağı bildirildi. 
     
</TEXT>
</DOC>
