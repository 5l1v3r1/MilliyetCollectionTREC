<DOC>
<DOCNO> 322559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonsiy16.html </URL>
<DATE> 2005/03/10/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Gelir İdaresi'nin yeniden yapılandırılması Komisyon'da görüşülüyor... 
</HEADLINE>
<TEXT>

     Maliye Bakanlığı'na bağlı Gelir İdaresi Başkanlığı kurulmasını öngören yasa tasarısının görüşmelerine TBMM Plan ve Bütçe Komisyonu'nda devam ediliyor. AK Parti ve CHP milletvekilleri tasarıyı eleştirerek, alt komisyona sevk edilmesini istedi. 
     Tasarının tümü üzerinde söz alan CHP İstanbul Milletvekili Kemal Kılıçdaroğlu, Türkiye'de 1960'lı yıllardan beri gelir idaresinin düzenlenmesi için çalışma yapıldığını hatırlatarak, bu amaçla hazırlanan onlarca yasa tasarısının TBMM'ye gönderildiğini, ancak hiçbirinin yasalaşamadığını söyledi. 
     Kılıçdaroğlu, tasarının IMF'nin isteği ile Meclis'e gönderildiğini iddia etti. Tasarının mevcut halinin ''çelişkiler ve eksikliklerle dolu olduğunu'' ifade eden Kılıçdaroğlu, bu nedenle alt komisyona sevk edilmesini istedi. 
     
     ''YEDİ KOCALI HÜRMÜZ'' 
     Anadolu'nun çeşitli yerlerine yayılmış vergi dairesi çalışanlarının bu tasarıdan etkilendiğini ve karşı çıktıklarını söyleyen Kılıçdaroğlu, ''Bu tasarı denetim konusundaki sorunları da çözmüyor. Biz vergi dairesi müdürlerini 7 kocalı Hürmüz'e benzetiriz. Yaz gelince müdürlerin odasını alan denetim elemanlarının biri gider, biri gelir'' diye konuştu. 
     CHP Mersin Milletvekili Mustafa Özyürek de tasarıyı eleştirerek, alt komisyona gönderilmesini ve burada ayrıntılı olarak yeniden üzerinde çalışma yapılması gerektiğini söyledi. 
     Devlet Bakanı Ali Babacan'ın, bürokrasiyi bilmediği için bürokratları eleştirdiğini öne süren Özyürek, ''Bakan 'bürokratların koltuğunu 15 derece sağa veya sola çevirseniz kıyamet kopuyor' diyor. Bürokratlar koltuğu çevrildiği için değil, rahat çalışamadıkları ve görevlerini yapamadıkları zaman itiraz eder'' dedi. 
     
     ''SOL KALDI MI '' 
     Bunun üzerine AK Parti Samsun Milletvekili Musa Uzunkaya, ''Koltuk mecaz'' diyerek Özyürek'in sözünü kesti. Özyürek de ''Ben de biliyorum mecaz olduğunu. Yoksa oturduğumuz koltuk her yere gider... Ama bizim yönümüz daima soladır'' diye karşılık verdi. 
     Uzunkaya, ''Sol kaldı mı '' diye sordu. ''Sol devam ediyor. Bunu tartışırız'' diyen Özyürek'e Uzunkaya, ''Sağa bakıyorsunuz ama...'' diye karşılık verdi. Özyürek, ''İktidar sağda çünkü'' derken, Maliye Bakanı Kemal Unakıtan, ''Sağa bakmaya devam edin'' diye espri yaptı. 
     
     ''KAST SİSTEMİ VAR'' 
     AK Parti Balıkesir Milletvekili Ali Osman Sali de tasarıyı eleştirerek, vergi dairelerinin denetiminin çok başlılıktan kurtarılmadığını söyledi. 
     Bu arada, CHP milletvekilleri, ''Adli tatili ne zaman getiriyorsunuz sayın bakan'' diye Unakıtan'a laf attı. Unakıtan ise ''Liderlerle bir konuşayım'' karşılığını verdi. 
     Maliye Bakanlığı'nda ''ağalar'' ve ''marabalar'' bulunduğunu iddia eden Sali, bu kurumda aşağıdan yukarıya yükselmenin mümkün olmadığını, kurumda ''kast sisteminin'' bulunduğunu ileri sürdü. 
     Bu sırada AK Parti'li Uzunkaya, Cem Karaca'nın ''İşçisin sen işçi kal'' şarkısının sözlerini hatırlattı. 
     Sali, tarihsel nedenlerle Hesap Uzmanları Kurulu'nun tasarı kapsamına alınmadığı yönündeki görüşleri de eleştirerek, ''Ama tarihsel sebeplerle Köy Hizmetleri'ni koruyamadık. Gerekirse Hesap Uzmanları Kurulu da kaldırılmalı'' dedi. 
     Tasarının mevcut şekliyle yasalaşmasının vatandaşları da sıkıntıya sokacağını savunan Sali, alt komisyona gönderilmesini istedi. 
     
     ''AK PARTİ BÜROKRATLARI...'' 
     CHP Trabzon Milletvekili Akif Hamzaçebi, tasarının Maliye Bakanlığı tarafından hazırlanmadığını savunarak, ''Bunu bizim bürokratlar hazırlamış olamaz. Çünkü, Türk mali sisteminde olmayan kavramlar konulmuş. Belli birileri, bunu yabancı metinlerden çevirmiş'' diye konuştu. 
     Hamzaçebi, tasarının, AK Parti Genel Merkezi tarafından milletvekillerine gönderilip görüş istendiğini hatırlatarak, ''Oysa Başbakanlık bürokratları, bunu, CHP milletvekillerine göndermedi. Başta Başbakanlık Müsteşarı olmak üzere bazı bürokratlar, AK parti bürokratı gibi davranıyor. Bunu şiddetle kınıyorum'' dedi. 
     Tasarının gerekçeleri ile maddelerinin çeliştiğini öne süren Hamzaçebi, ''Faiz dışı fazla hedefinin tutturulmasında en önemli görevi üstlenen Gelirler Genel Müdürlüğü, gerekçede yerden yere vurulmuş. Bu durumu yadırgıyorum'' dedi. 
     Büyük mükelleflerin özel olarak izlenmesi gerektiğini ancak, tasarıda bu mükelleflere ''özel hizmet'' verileceğinin yer aldığını savunan Hamzaçebi, vergi daireleri müdürlerinin yükselmesinin ''engellendiğini'' ifade etti. Bu engellemeyi, ''Maliye Bakanlığı kadrolarına saygısızlık'' olarak değerlendiren Hamzaçebi, ayrıca, personelin özlük haklarında hiçbir iyileştirme yapılmadığını vurguladı. 
     Tasarıyla, 22 gelir idaresi bölge müdürlüğü kurulacağını, İstanbul'un 2 bölge müdürlüğüne dönüştürüleceğini hatırlatan Hamzaçebi, ''22 bölge müdürünü nasıl bulacaksınız Ben 3.5 yıllık genel müdürlüğüm sırasında Erzurum'a bölge müdürü bulamadım. Siz buldunuz mu'' diye sordu. Maliye Bakanı Kemal Unakıtan'ın ''Bulduk, eskisi gibi değil, buluyoruz'' demesi üzerine Hamzaçebi, İstanbul'un 2 bölge müdürlüğü halinde teşkilatlandırılmasının işi güçleştireceğini söyledi. 
     Mardin Bağımsız Milletvekili Muharrem Doğan, ''Siyasetin girmediği bir kurumu yok ediyorsunuz. Yapılan, eşitlik ilkesine aykırıdır. Tasarı yasalaşırsa vergi toplayamayacak, borçları ödeyemeyeceksiniz'' diye konuştu. 
     Doğan, Diyarbakır'a bölge başkanlığı kurulması için bazı AK Parti Diyarbakır milletvekillerinin Unakıtan'a gönderdiği mektubu da komisyonda okudu. Doğan, bu isteğe kendisinin de katıldığını ifade etti. 
     Tasarının görüşmelerine öğleden sonra devam edilecek. 
     
</TEXT>
</DOC>
