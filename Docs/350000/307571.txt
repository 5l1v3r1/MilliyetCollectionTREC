<DOC>
<DOCNO> 307571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur08.html </URL>
<DATE> 2005/01/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Şaka gibi ilan 'Karne Bulunur' 
</HEADLINE>
<TEXT>

     Merter UÇGUNOĞLU DHA 

TOKAT Cumhuriyet Meydanı'nda bulunan otobüs durağındaki 'Karne bulunur' ilanı, özellikle notları kötü olan öğrencilerin ilgisini çekiyor. 
     Bilgisayar malzemesi satan bir işyerinin astığı 'Karne Bulunur' yazısın bulunduğu ilanın üst kısmında, küçük ve el yazısıyla yazılmış 'Okullar İçin' ibaresini farkeden öğrenciler, hayal kırıklığına uğruyor. 
     İşyeri sahibi, "Okullara karne satıyoruz. Ancak, bazı öğrenciler ilanı görüp bize geliyor ve sahte karne hazırlamamızı istiyor. İlan, özellikle zayıfı olan öğrencilerin dikkatini çekiyor. Bize karne almak için gelen öğrencilere nasihat verip gönderiyoruz'' diye konuştu. 
     
     Kırık notlarını böyle 'yükselttiler' 

     Barış DURAK-Vedat ÇUBUK DHA 

Öte yandan, Şanlıurfa'daki lise öğrencileri, gecikmeli olarak karnelerini aldıktan sonra soluğu kırtasiyelere giderek, kırık notlarını düzeltti.' Şair Nabi Mahallesi'ndeki Şanlıurfa Lisesi'nin karşısındaki iki kırtasiye önünde biriken öğrenciler, buradan aldıkları bant, daksil ve kalemlerle cuma günü alamadıkları karnelerindeki zayıf notlarını düzeltti. Okul önünde biriken öğrenciler karne düzeltmede de birbirilerine yardımcı oldu. Bazı öğrenciler notlarını arkadaşlarının yardımı ile duvar üstünde, bazılarıda park halindeki araçları masa gibi kullanarak yoldan geçenlere aldırış etmeden notlarını değiştirdi. Karnelerindeki kırık notları düzelten öğrenciler daha sonra evlerinin yolunu tuttu. 
     
</TEXT>
</DOC>
