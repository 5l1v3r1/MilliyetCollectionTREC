<DOC>
<DOCNO> 326343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonspo15.html </URL>
<DATE> 2005/03/23/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Bild İlhan Mansız yeniden büyülemeye başladı 
</HEADLINE>
<TEXT>

     Almanya'nın Bild Gazetesi, 25 Ocak'tan bu yana Bundesliga takımlarından Hertha BSC Berlin'de oynayan milli futbolcu İlhan Mansız'ın sakatlığının geçmesine ilişkin haberi, ''Türk yıldızı yeniden büyülemeye başladı'' başlığıyla verdi. 
     İlhan'ın, dizinden ameliyat olmasına ve kas yırtılmasına karşın transfer sezonu kapanmadan önce Hertha BSC Berlin'den öneri aldığı hatırlatılan haberde, 9 Mart'ta yeni takımıyla birlikte antremanlara başlayan İlhan'ın günden güne ilerleme sağladığı belirtildi. 
     Hertha BSC Berlin Teknik Direktörü Falko Götz'ün, İlhan'ı bir maçta kısa süre oynattığına da işaret edilen haberde, İlhan'ın 1 hafta önce yaptığı bir antreman sırasında yeniden hafif biçimde sakatlandığı, ancak kendisini hızla toparlayarak ''mucizeler yaratmaya'' başladığı ifade edildi. 
     İlhan'ın dün yaptığı antremanda, yaklaşık 2.5 yıl önce Liechtenstein'a karşı oynadığı gibi çok iyi oynadığı ve böyle devam ettiği takdirde önünde hiçbir engelin kalmayacağı kaydedilen haberde İlhan'ın, ''Bu sezonda mutlaka Hertha için oynamak istiyorum'' diye konuştuğu belirtildi. 

     
</TEXT>
</DOC>
