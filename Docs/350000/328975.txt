<DOC>
<DOCNO> 328975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy26.html </URL>
<DATE> 2005/03/31/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Erdoğan İstifa edenler bizi alıştırdılar artık 
</HEADLINE>
<TEXT>

     Başbakan Recep Tayyip Erdoğan, ''Düğme tek değil, düğme çok... Kim ben güç dengesiyim diyorsa onun önünde bir düğme var ve güç dengeleri de bu düğmeleri kendilerine göre kullanıyorlar'' dedi. 
     Başbakan Erdoğan, Rabat'ta düzenlediği basın toplantısında gazetecilerin sorularını yanıtladı. 
     Bir gazetecinin, ''AK Parti'den istifaların yurtdışı gezileriniz sırasında gerçekleşmesi yaralayıcı ve moral bozucu oluyor mu Bunlar yurtdışı gezilerinizi ertelemenize neden olabilir mi '' sorusu üzerine, Erdoğan, ''İstifa edenler tam aksine herhalde beni düşünüyorlar. Bunu da aralıklı yapıyorlar, alıştırdılar bizi artık. Ona da alışmış bulunuyoruz'' dedi. 
     Erdoğan, bir başka gazetecinin, Güney Kıbrıs Rum yönetimi Dışişleri Bakanı'nın Kıbrıs için dolaylı görüşmelerin Nisan'da başlayabileceğini söylediğini anımsatarak, ''Türkiye'nin bu konuda geldiği son nokta nedir Tavrı ne olacak Nisan'da dolaylı görüşmeler başlayabilir mi '' sorusunu yanıtlarken, kendilerine ulaşmış herhangi resmi bir açıklama olmadığını belirtti. 
     Türkiye'nin 17 Aralık'tan sonra bu konudaki kanaatlerini açık ve net ifade ettiğini dile getiren Erdoğan, bunun KKTC'deki 17 Nisan seçimlerinden sonra çok daha net ortaya çıkacağını kaydetti. Erdoğan, ''Güney Kıbrıs Rum yönetimin muhatabı Türkiye Cumhuriyeti değildir. Onların muhatabı KKTC'dir. Biz burada garantör ülke olarak, aynı şekilde Yunanistan garantör ülke olarak, bu sürece daha önce nasıl yardımcı olduysak, bundan sonra da samimi bir şekilde yardımcı oluruz ve oradaki sıkıntıyı bir an önce aşmaya biz de yardımcı olarak gayret ederiz'' diye konuştu. 
     
     ''DEMİREL'İN DÜŞÜNCELERİNİ PAYLAŞMAM MÜMKÜN DEĞİL'' 

     Başbakan Erdoğan, bir gazetecinin, ''Bir süredir 'bizim için düğmeye basıldı' diyorsunuz. 9. Cumhurbaşkanı Süleyman Demirel'in de gazetelerde, derin devlete ilişkin açıklamaları var. Demirel, 'Derin devlet boşluğu sever' diyor. Kara Kuvvetleri Komutanı'nın Irak'la ilgili açıklamalarına değiniyor. Bayrak konusunda milletin hassasiyetlerini vurgulayarak, hükümetin bayrağa sahip çıkmasına vurgu yapıyor. Demirel, ayrıca, 'Ben, Menderes ve Tayyip Bey gücü paylaşmayı sevmiyoruz, biz Jakobeniz' diyor. Ne diyorsunuz '' sözleri üzerine, şunları söyledi 
     ''Ben Demirel ile medya aracılığıyla konuşmak istemem. Siyasi tecrübesine de saygı duyarım. Gerek Irak politikasıyla ilgili, gerek bayrak hassasiyetiyle ilgili, gerekse Jakoben yakıştırmasıyla ilgili düşüncelerini paylaşmam mümkün değil. Bir hükümet adına konuşma yetkisi sadece Türkiye Cumhuriyeti hükümeti başbakanınındır, hükümet sözcüsünündür, ilgili bakanların da ilgi alanlarıyla alakalıdır. 
     Türkiye'de Irak politikasını kimlerin nasıl oluşturduğu bellidir. Bunu Dışişleri Bakanımız da hükümet sözcümüz de açıklamıştır. Bu konuda biraz gecikmeli de olsa Sayın Genelkurmay Başkanı da açıklamasını yapmıştır. 
     Türkiye'nin Irak politikasını sadece Dışişlerimiz oluşturmuyor. Dışişlerimiz ilgili kurum ve kuruluşlarla da görüşerek, bunların başında Genelkurmayımız gelir, çünkü işin bir askeri boyutu vardır. Bu strateji onlarla görüşülerek de oluşturulmaktadır. Hatta, MGK'ya getirilerek oralarda da görüşülmektedir. Bakanlar Kurulumuz bu konuyu görüşmekte, parlamentoya taşınması gerekiyorsa bu tür konular parlamentoya taşınır. Zaman olur açık, zaman olur kapalı oturumlarda bunlar müzakere edilir.'' Erdoğan, Irak konusunda bu politikaların oluşturulduğunu belirterek, ''Bu politikaların oluşturulması süreci de hükümetimiz dönemine ait değildir. Geçmiş dönemde oluşturulmuş bir politika vardır. Biz bu politikayı şu anda aksayan yanları nelerse bunları gidererek, geleceği taşıyoruz. 'Irak'ın şu andaki durumuyla alakalı böyle bir politika yok' demek kesinlikle yanlıştır. Bunu daha sonraki gelişmelerde de açıkça gördük'' diye konuştu. 
     
     ''JAKOBEN DEĞİLİM'' 

     Başbakan Erdoğan, tekilciliği asla sevmediğini, her zaman kolektif bir aklı kullandığını belirterek, bunu Bakanlar Kurulu'ndaki arkadaşlarının çok daha iyi bildiğini vurguladı. Erdoğan, ''Jakobenlik tanımını eğer farklı anlıyorsak onu bilemem. Benim yapımda bugüne kadar yaptığım uyumalarda istişare, müzakere her zaman için önemlidir en önde gelendir'' dedi. 
     Bakanlar Kurulu'nda ve AK Parti Merkez Yürütme Kurulu'nda MYK da aynı şekilde arkadaşlarının kanaati oluşmadan kendi kanaatinin oluşmadığını dile getiren Erdoğan, ''Yola biz böyle çıktık ve bu konuda da hiçbir zaman dayatmacı olmadık, bundan sonra da olmaya niyetimiz yok. Ama yakıştırmalar olacaktır'' dedi. 
     Erdoğan, demokrasinin kendi içinde olmazsa olmazları bulunduğunu belirterek, şöyle devam etti 
     ''Demokrasinin kendi içinde kuralları vardır. Kuralsız bir demokrasi söz konusu değildir. Bunu kabullenmemiz lazım. Demokrasinin kendi iç disiplinini yok farz ettiğiniz zaman, bunun bedelini de ödeyecek olan yine o siyasi hareketin önde gelenleridir. 
     Biz de bu siyasi hareketimizi başlattığımızda önce bu kolektif akıl çerçevesinde ilkelerimizi belirledik ve bu ilkeleri kabul edenlerle yola çıktık. Ama daha sonra yorgun düşenler olursa, buna uymayanlar olursa, onlarda demokrasinin kendilerine vermiş olduğu istifa hakkını kullanmıştır. 
     Siyasi partilerde bir hassasiyet vardır. Nedir o Kendi iç disiplinidir, bunu ister. Ama siyasette eğer seçim yolunu seçiyorsak, iki seçeneğin var. Ya bağımsız seçilirsin, ya gelir bir siyasi partiden seçilirsin. Bağımsız seçildiğin takdirde senin kendi sınırların içerisinde çok ciddi bir tasarruf yetkin var, bunu kullanırsın. Ama bir siyasi partinin ilkelerini kabul ederek, iç disiplinini benimseyerek seçilmişsen, o zaman mücadeleni bir seçim dönemi içerisinde sürdürmen gerekir diye inanıyorum, böyle düşünüyorum.'' 
     
     ''SANAL VE DAYATMACI HAVALAR'' 

     Başbakan Erdoğan, bazılarının ''yedek liste'' olması konusunu gündeme getirdiklerini anımsatarak, şunları kaydetti 
     ''Peki onu il genel meclisinde, belediye meclislerinde niye gündeme getirmiyorsun Orada da yedek listeler var. Orada evet diyorsun, öbür tarafta niye evet demiyorsun Hiçbir zaman bir parti kalkıp da zaman içerisinde oluşan sanal veya dayatmacı havaların oyuncağı haline getirilemez. Getirildiği zaman bu sadece bir partide istikrarsızlık nedeni olmaz, ülkede istikrarsızlık nedeni olur. Bizler ülkemizin güvenilirliğine, istikrarına yönelik bu tür çabaları destekliyorsak, ona eyvallah diyelim, ama şahsen böyle bir şeyi kabul etmem mümkün değil. Şu ana kadar edindiğim siyasi tecrübe de bana bunu gösteriyor. Ben 3 yıllık, 5 yıllık bir siyasetçi değilim. Ben siyasetin içinde doğdum. Bundan sonraki süreçte de yine aynı kararlılıkla siyasetimi oluşturmaya, ülkeme, insanıma hizmet etmeye devam edeceğim. 
     Bizler şu anda hangi siyasi partide olursa olsun bu boşluğun değerlendirildiğini görüyorum, olay budur. Ama bu boşluğun değerlendirilmesi ne kadar sürer, ben onu bilemem. Ama, il genel ve belediye meclislerinde bu uygulama varır, bunu özellikle hatırlatmak istiyorum. Çünkü o da demokrasinin birer unsurudur, kurumudur. Oralarda bu olabildiğine göre bu parlamentoda bu olabilir. 
     
     ''PARLAMENTOMUZ DEVAMSIZ BİR PARLAMENTO'' 

     Bu neyi getirecektir Genel kurullara devam noktasında parlamentomuz maalesef devamsız bir parlamentodur. Bu benim partim için de, muhalefet için de geçerlidir. Haftanın 3 gününü milletvekillerimizin buraya tahsis etmesi, fevkalade bir mazereti olmadıktan sonra da genel kurulu takip etmesi gerekir. Milletimiz oraya vekalet verirken bu niyetle veriyor. 3 günün dışında 4 gün sadece kendine ait değilsin. Aynı zamanda seni oraya gönderenlere aitsin. Onu da takip edeceksin, hangi bölgenin milletvekiliysen gerekirse bölgene gideceksin. Ankara'da bölgenin ve bölge insanlarının sorunlarını takip edeceksin. Bizi halkımız bu anlayışla destek veriyor. Bu irtibatı halkımızla kurmak zorundayız. Bunu başardığımız zaman çok daha güçlü ve disiplinli bir parlamento, siyasi partiler ve kontrol mekanizmalarını iyi çalıştıran bir kurum oluşur.'' 
     
     ''DÜĞME TEK DEĞİL, DÜĞME ÇOK...'' 

     Başbakan Erdoğan, ''düğmeye basma'' konusuyla ilgili olarak da, ''Düğme tek değil, düğme çok... Kim ben güç dengesiyim diyorsa onun önünde bir düğme var ve güç dengeleri de bu düğmeleri kendilerine göre kullanıyorlar. Bunun şu veya bu olduğunu, sizler de benim kadar takdir edersiniz. Çünkü şu veya bu yok, şunlar veya bunlar var'' dedi. 
     Erdoğan, kimsenin kendisine duvar ördüğü, çembere aldığı diye bir durumun olmadığını ifade ederek, ''Başbakan bir sekreter değildir. Başbakan'ın işi gücü var, Başbakan çalışıyor'' dedi. 
     Başbakan Erdoğan, Fas'ın başkenti Rabat'ta düzenlediği basın toplantısında, gezisine ilişkin açıklamalarının ardından gazetecilerin sorularını yanıtladı. 
     Erdoğan, bir gazetecinin, ''Danışmanlarınızın sizin etrafınızda çember oluşturduğu ve size ulaşılamadığı söyleniyor, bu konuda ne diyeceksiniz '' şeklindeki sorusu üzerine, son iki seyahatini kiralanan özel bir uçakla yaptığını anımsattı. Bu iki seyahatten önceki seyahatlerde ise işadamlarıyla aynı uçakta yabancı ülkelere gittiğini ifade eden Erdoğan, ''İşadamlarının gittiğimiz ülkelerde yapacakları yatırımlarla ilgili konuları uçakta görüşüyorduk. Belli bir bedel karşılığında seyahat eden işadamları, uçakta gelip de başbakanla bireysel konularını konuşan duruma düşemez'' dedi. 
     Herkesin sorunlarıyla tek tek kişisel olarak ilgilenilmesi durumunda bunun altından kalkılamayacağını dile getiren Erdoğan, yurtdışı yolculukları sırasında, uçakta kendi hazırlıklarını yaptıklarını söyledi. Erdoğan, sözlerini şöyle sürdürdü 
     ''Her aradığında Başbakan'a ulaşmak... Başbakan bir sekreter değildir. Başbakan'ın işi gücü var, çalışıyor Başbakan. Oturup telefon bekleyen bir başbakan da yok, sürekli olarak ulusal ve uluslararası toplantılara katılan, yatırımları takip eden, koşturan, ekibiyle birlikte çalışan bir Başbakan var. Mümkün olduğunca basından arayanlarla da biz görüşüyoruz. 'Ulaşamıyorum' diyenlerin şöyle bir çetelesini çıkarın. Ama 'ben her istediğimde ulaşayım' derse, kusura bakmasın, her istendiğinde kendisine de ulaşılamıyor... 
     Kimsenin bana duvar ördüğü, çembere aldığı diye bir şey asla yok. Çünkü benim politikalarım, çember politikaları üzerinde yürümez, devamlı halkımla beraberim. Gittiğim her yerde basın mensubu arkadaşlarımla beraber oluyorum. Randevu vermediğim diye de bir şey yok. Burada doğru olmayan haberler de veriliyor, kendilerine dönüldüğü halde 'hayır dönülmedi' diyenler de var. Bunlar samimi yaklaşımlar değil. 
     Medya burada, edebi, adabı içerisinde, şahsımla ilgili haberleri yapsın... Belden aşağı vurduğu zaman bu bizi rahatsız eder. Bu, mesleğinde de edebine, adabına, siyasetin de etik değerlerine yakışmaz. Gecesini gündüzüne katarak koşturan bir ekibe bu tür yakıştırmalar, doğrusu pek hoş pek uygun olmuyor.'' 
     
     ''HUZURSUZLUĞA ALET OLMAM'' 

     Erdoğan, terör örgütü elebaşı Abdullah Öcalan'ın tekrar yargılanması gündeme geldiğini iddia ederek böyle bir yargılamaya imkan verilip verilmeyeceği yönündeki bir soru üzerine, gündeme gelmeyen bir konuyu gündeme taşımanın, ülkede bir huzursuzluğa yol açacağını söyledi. 
     Konuyu gündeme taşıyan medyanın da yanlış yaptığını ifade eden Erdoğan, ''Resmi gündemde olmadığı halde, bunu gündeme taşımak çok çok yanlıştır. Avrupa İnsan Hakları Mahkemesi, bu konudaki kararını verir. Türkiye, bu karardan sonra yasalar çerçevesinde ne yapacağını o zaman belirler. Ama şu anda, böyle bir şey yokken, bunu da şöyle olacak, böyle olacak diye değerlendirmesini yapmamız, Türkiye'yi huzursuz etmektir. Böyle bir huzursuzluğa da alet, aracı olmam'' diye konuştu. 
     
     KIBRIS KONUSU 

     ''Gümrük Birliği anlaşmasının AB'ye yeni katılan üyeleri de kapsayacak şekilde genişletilmesine ilişkin protokolü Türkiye'nin kabul etmesi, Kıbrıs Rum yönetimini tanıyacağı anlamına gelir mi '' şeklinde soru üzerine Erdoğan, protokolün konuyla ilgili 19. paragrafına Türkiye'nin ilave ettiği maddeden sonra, konuyla ilgili AB'deki ''havanın '' değiştiğini söyledi. 
     ''AB yetkililerin de dediği gibi Türkiye'nin bu protokolü imzalamasının genel bir tanıma anlamına gelmeyeceğini'' vurgulayan Erdoğan, bu konuda bir mektup teatisi başlattığını, Türkiye'nin protokole koyacağı bir şerhin her şeyi engelleyeceğini kaydetti. 
     Türkiye'nin Kuzey Kıbrıs Türk Cumhuriyeti'nin KKTC menfaatleri neyi gerektiriyorsa onu yapacağını belirten Erdoğan, şöyle konuştu 
     ''Bizim asıl derdimiz, KKTC'yi artık yıllardır çözümsüzlüğe mahkum eden bir anlayıştan kurtarıp çözüme kavuşturmak ve KKTC'nin tüm dünyada tanınan bir devlet haline gelmesini sağlamaktır. KKTC'ye niye uçak inip kalkmıyor, ticari kültürel ilişkiler yapılamıyor... Şunu iyi değerlendirmemiz lazım Ortada fiili bir durum var. Hamaset bu işi kurtarmıyor. 
     Bugüne kadar bu işin hep hamaseti yapıldı. Bununla da bir yere varılamadığı görüldü. Bizim iktidarımız bu konuda, çözümsüzlük çözüm değildir diyor. Bu çözümde KKTC halkının kararı da bizim için önem taşıyor. Biz de o karar çerçevesinde garantörlük haklarımızı kullanıyoruz.'' Başbakan Erdoğan, bir gazetecinin ''KKTC'deki referandum sürecinde hayal kırıklığına uğradığınız ve bunun da enerjinizi azalttığı yönünde yorumları yapılıyor'' şeklindeki sorusu üzerine, enerjisinde herhangi bir kaybın söz konusu olmadığını kaydetti. Erdoğan, KKTC'de ekonomik, kültürel, ticari alanlarda bugüne kadar pek bir şey kazandırılamadığını, ancak siyasi alanda bazı haklar kazanıldığına dikkati çekti. 
     Erdoğan, artık Türkiye'nin üzerine KKTC dayatmasıyla gelinemediğini, KKTC Başbakanı'nın bir çok ülkede toplantılara katıldığını ifade ederek, yabancı işadamlarının KKTC'ye gitmeye başladıklarını söyledi. 
     
</TEXT>
</DOC>
