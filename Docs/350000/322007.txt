<DOC>
<DOCNO> 322007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/dunya/adun.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başar bizi terk etme' 
</HEADLINE>
<TEXT>


Şii Hizbullah örgütü, dün Beyrut'ta düzenlediği 400 bin kişilik Suriye'ye destek gösterisiyle bu ülkenin Lübnan'dan çekilmesini isteyenlere meydan okudu 

DIŞ HABERLER SERVİSİ 


Lübnan'da eski Başbakan Refik Hariri'nin öldürülmesinden sonra hemen her gün Suriye aleyhindeki gösterilere sahne olan ülkenin başkenti Beyrut'ta dün bu kez Suriye yanlısı Şii Hizbullah Örgütü, düzenlediği dev bir mitingle Şam'a destek verdi. 
Son günlerde Suriye yanlısı Ömer Karami hükümetinin istifasını getiren Dürzi ve Maruni Hıristiyanların protesto gösterileri yaptıkları başkent Beyrut'taki Şehitler Meydanı'na 300 metre mesafade bulunan Riyad El Sulh Meydanı, dün Hizbullah lideri Şeyh Hasan Nasrallah'ın çağrısı üzerine harekete geçen Lübnan'daki en büyük dini grup olan Şiilerin Suriye'yi destekleyen sloganlarıyla çınladı. Üzerinde sedir ağacı motifinin yer aldığı kırmızı beyaz Lübnan bayrakları, bu kez Şam'a destek için dalgalandı. 

Kırılgan denge 
Başta ABD olmak üzere Avrupa ve Arap ülkelerinden yükselen "Çekil Suriye" çağrılarına bir meydan okuma niteliğindeki 400 bin kişilik mitingde, 1975 - 1990 arasında 150 bin kişinin ölümüne yol açan iç savaşa müdahale ederek kanı durdurduğu için sık sık Suriye'ye teşekkür edildi. 
Hoparlörlerden, "İsrail sesimizi dinle", "Taviz yok, onurumuzu yabancılara satmayacağız", "Yabancı müdahalesine hayır" sözlerinin haykırıldığı miting sırasında Lübnan bayraklarının yanı sıra Suriye'nin eski Devlet Başkanı Hafız Esad ile şimdiki Devlet Başkanı Başar Esad'ın posterleri taşındı. "Başar sen yanımızdayken yıkılmayız" diyen kalabalık, "Vatanımız Arap'tır" sloganları attı. 
Mitingden önce siyah kıyafetler içindeki uzun sakallı Hizbullah militanları tüm çevrede geniş bir güvenlik taraması yaptı, bomba koklayan köpeklerle kanalizasyonlar bile arandı. 
Hizbullah, Suriye'nin çekilmesi yönündeki baskılar üzerine yaptığı açıklamalarda Şam'ın ülkeyi terk etmesi halinde ortaya çıkacak otorite boşluğu yüzünden Şii, Dürzi, Sünni ve Maruni Hıristiyan gruplar arasında kırılgan bir dengede bulunan iç barışın bozulacağını ve iç savaşın yeniden patlak vereceğini öne sürmüştü. 

Lübnan'daki dini gruplar 

Nüfus 3.7 milyon 
Şii Yüzde 36 
Sünni Yüzde 24 
Dürzi Yüzde 4.2 
Maruni Yüzde 20 
Diğer Yüzde 15.8 


</TEXT>
</DOC>
