<DOC>
<DOCNO> 316007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/yazar/zbirand.html </URL>
<DATE> 2005/02/17/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Mumcu, yeni bir seçenek olabilir 
</HEADLINE>
<TEXT>


Erkan Mumcu uzunca bir süre önce yapması gerekeni şimdi gerçekleştirdi. Ve siyasi bir hareketin başına geçmek üzere hareketlendi. 
Yaptığı açaıklamalardan ve etrafındakilerden anlaşıldığı kadarıyla, Mumcu yeni bir siyasi hareketin başına geçmek için istifa etti. 
AKP'yi bırakma nedenleri, hem kabineden, hem de partiden ayrılmasını gerektirecek kadar inandırıcı değil. Anlaşmazlıkları olduğu ortada. AKP ile elektriğinin tutmadığı da belli. Ancak, partiden de istifasını haklı gösterecek ağırlıkta bir durum yok. Nitekim, bu istifanın ne Erdoğan'ı, ne de genelinde AKP'yi güç duruma sokmayacağı, derin yaralar açmayacağı hemen anlaşıldı. Mumcu'nun basın açıklamasında kullandığı dil de, bu istifanın çatışmadan çok yeni denizlere yelken açma anlamına geldiğinin işaretleriyle doluydu. 

BOŞLUK ÇOK BÜYÜKTÜ... 
Erkan Mumcu'nun , Türk siyasetindeki boşluğu çok iyi gördüğü anlaşılıyor. 
Ortada sadece AKP var. Onun dışında, özellikle ortanın sağı bomboş görünüyor. Dağılan bir ANAP, daha derli toplu görünmesine rağmen, henüz bir türlü ağırlığını koyamayan Mehmet Ağar'ın DYP'si... Daha da kötüsü, hiç etkisi kalmamış bir CHP. 
Erkan Mumcu, işte bu manzara içinde kendine bir "fırsatlar penceresi" açıklığını görmüş. 
Aslında, son derece doğru bir saptama. 
Belki hemen bu yıl veya gelecek yıl değil, ancak bir süre sonra, siyasi yelpazede rahatlıkla yer bulabilir. 
Liberal bir sağ parti ile ortaya çıkacak olan Erkan Mumcu, hele yıllar içinde ister istemez hırpalanacak ve oy kaybedecek AKP karşısında seçenek olabilir. Tabii bunun gerçekleşmesi için, bol para, bol kadro, gerçekçi politikalar ve etkili bir liderlik gerekir. Mumcu bütün bunları becerebilirse, siyaset hayatımıza ağırlığını koyabilir. İşin bu yanı, artık onun yeteneklerine kalmıştır. 
Mumcu, risk almıştır. 
İstese AKP içinde -benimsememiş olsalar bile- toleransla karşılanır -gösteriş olsa dahi- alkışlanır ve siyasi hayatını sürdürebilirdi. 
Güç olan yolu seçti. 
Bu yolun sonunda başarısızlıkta var. 
Ancak, genç bir adam olduğu için, böyle bir riski almasını ben doğal karşılıyorum. Üstelik, hepimiz korkak olacaksak, siyaseti kim yapacak Sadece eleştiri yapıp, tribünlerden seyretmek yerine, Erkan Mumcu gibi bazı şeyleri risk ederek elini taşın altına koyanları alkışlamak istiyorum. Bunun, AKP aleyhtarlığı veya AKP'nin gizli gündemi olduğu konusundaki komplo teorileri ile hiç ilgisi yok. 
Genç bir adam, kendine güveniyor ve ortaya çıkıyor. Politikada seçeneğin fazlalaşması, muhalefetin güçlenmesi, demokrasinin en önemli kuralıdır. Hiç değilse bu açıdan bakıp, Erkan Mumcu'yu tebrik etmemiz gerekir. 
Aynı gelişmenin sol'da da gerçekleşmesi en büyük umudumuz. AKP'nin tek başına kalmaması hem Türk demokrasisi açısından, hem de AKP'nin bağlıklı gelişmesi açısından son derece önemlidir. 
Erkan Mumcu'nun yelkenlerini yeni rüzgarlara açmasını işte bu yönden destekliyorum ve iyi şanslar diliyorum. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
