<DOC>
<DOCNO> 326732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonspo42.html </URL>
<DATE> 2005/03/24/ </DATE>
<TIME> 22.53 </TIME>
<AUTHOR>  </AUTHOR>
<HEADLINE>
Dörtlü finale yükselen Fenerbahçe sevinçli... 
</HEADLINE>
<TEXT>

     Basketbolda FIBA Erkekler Avrupa Ligi çeyrek final serisi 3. ve son maçında Beşiktaş'ı 93-73 yenen Fenerbahçe, kupada ''Dörtlü Final''e yükseldi. 
     27-28 Nisan'da, ''dörtlü final''e kalan takımlardan birinin sahasında düzenlenecek FIBA Avrupa Ligi ''Dörtlü Final'' organizasyonunda, 27 Nisan'daki yarı finalde Fenerbahçe'nin rakibi Ukrayna'nın BC Kiev takımı olacak. Fenerbahçe, bu sezon rakibini grup maçlarında 2 kez yenmişti. 
     Yarı finalin diğer ayağında ise Rusya'nın Dinamo Saint Petersburg takımıyla, aynı ülkeden BC Khimki karşılaşacak. 
     İlk günün galipleri 28 Nisan'da final, mağlupları ise üçüncülük maçına çıkacak. 
     Fenerbahçe bu sonuçla, kulüp tarihinde Avrupa kupalarında en büyük başarısına imza attı. 
     
     FENERBAHÇE'DE BÜYÜK SEVİNÇ 
     Maç sonrasında, ''Dörtlü Final''e yükselen Fenerbahçe'de büyük sevinç yaşandı. 
     Maçın bitiş düdüğüyle birlikte formalarını taraftarlara veren Fenerbahçeli basketbolcular, protokol tribününe çıkarak, sevinçlerini kulüp başkanları Aziz Yıldırım ve yöneticilerle doyasıya paylaştı. 
     Sarı-lacivertli taraftarlarla da başarılarını kutlayan basketbolcular adeta kendilerinden geçerken, ellerinde Türk bayraklarıyla tribüne çıkan maçın kahramanı Damir Mrsic ve Ömer Onan, aşırı ilgiden ezilme tehlikesi geçirdi. 
     Bu arada, maçın bitiş düdüğüyle birlikte tribünlerden konfeti yağmuru başladı. 
     Kulüp başkanı Yıldırım, maç sonrasında soyunma odasına giderek, teknik heyet ve oyuncuları kutladı. 
     
     GERGİN ATMOSFER 
     Gergin bir atmosferde oynanan karşılaşma, sahaya atılan yabancı maddeler nedeniyle zaman zaman durdu. 
     Maçta 2. periyodun hemen başında oyuncular arasında yaşanan tartışma sonrasında sahaya çok sayıda yabancı madde atıldı. Hakem maça bir süre ara verirken, sahaya atılan yabancı maddeler arasında bir çakının da bulunduğu gözlendi. Ayrıca atılanlar arasında pet şişeden, kırmızı sivri bibere kadar birçok maddenin olduğu da görüldü. 
     Fenerbahçe teknik heyeti ve oyuncuları, gerginleşen atmosfer nedeniyle taraftarları sık sık sakin olmaları yönünde uyardı. 
     
     AZİZ YILDIRIM'IN ÖFKESİ 
     Beşiktaşlı taraftarların, Fenerbahçe Kulübü Başkanı Aziz Yıldırım'a yönelik küfürleri üzerine salonda tansiyon yeniden yükseldi. 
     Aziz Yıldırım, küfürler üzerine oldukça öfkelenirken, protokol tribündeki yerinden kalkarak, el kol hareketleriyle Beşiktaşlı taraftarların bulunduğu tarafa yöneldi. Yıldırım ile birlikte Fenerbahçeli diğer yöneticiler de hareketlenirken, saha kenarındaki Beşiktaşlı taraftarlarla aralarında sert diyalogların geçtiği gözlendi. 
     Bu arada, Fenerbahçeli taraftarlar da Beşiktaş Kulübü Başkanı Yıldırım Demirören'e küfür ederken, Aziz Yıldırım, ayağa kalkarak taraftarları engellemeye çalıştı. 
     Bu arada, saha kenarındaki Beşiktaşlı taraftarların üzerine pet şişe atılması üzerine Aziz Yıldırım ve diğer yetkililer kenara kadar gelerek, ortamı sakinleştirmeye çalıştı. 
     Öte yandan, Beşiktaşlı yöneticilerin de bulunduğu tribüne maytap atıldığı gözlendi. 
     
     BEŞİKTAŞLI YÖNETİCİLER TRİBÜNDE 
     Beşiktaşlı yöneticiler, derbi maçı siyah-beyazlı taraftarlarla birlikte tribünde izledi. 
     Protokol tribünü yerine kendi taraftarları arasında maçı izleyen yöneticiler arasında asbaşkan ve futbol şube sorumlusu Kıvanç Oktay ile genel sekreter Kenan Öner de yer aldı. 
     
</TEXT>
</DOC>
