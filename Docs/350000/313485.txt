<DOC>
<DOCNO> 313485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonsiy03.html </URL>
<DATE> 2005/02/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Anayasa Mahkemesi, 7 siyasi partinin kapatılması istemini reddetti 
</HEADLINE>
<TEXT>

     Anayasa Mahkemesi, 7 siyasi partinin 2 kez üst üste milletvekili genel seçimlerine katılmamaları nedeniyle kapatılması istemini reddetti. 
     Yargıtay Cumhuriyet Başsavcılığı, kurulduklarından sonra aralıksız iki dönem TBMM genel seçimine katılmamaları nedeniyle, Türkiye Sosyalist İşçi Partisi, Adalet Partisi, Türkiye Adalet Partisi, Büyük Adalet Partisi, Türkiye Özürlüsü ile Mutludur Partisi, Devrimci Sosyalist İşçi Partisi ve Anayol Partisi'nin, Siyasi Partiler Yasası'nın SPY 105. maddesi uyarınca kapatılması istemiyle dava açmıştı. 
     Anayasa Mahkemesi'nin söz konusu 7 parti hakkındaki kapatma isteminin reddine ilişkin gerekçeli kararları, Resmi Gazete'nin bugünkü sayısında yayımlandı. 
     Anayasa Mahkemesi'nin SPY'nin 105. maddesini Anayasa'ya aykırı bularak iptal ettiği, iptale ilişkin kararının da 22 Temmuz 2003 günlü Resmi Gazete'de yayımlandığı hatırlatılan kararlarda, verilen iptal kararının yürürlüğe girmesi için bir yıllık süre verildiği kaydedildi. Bu sürenin 22 Temmuz 2004'te dolduğu ifade edilen kararlarda, bu süre içerisinde yasakoyucu tarafından yeni bir düzenleme yapılmadığından, davalı partiler hakkında açılan kapatma davalarının yasal dayanağının da kalmadığı vurgulandı. 
     Anayasa Mahkemesi, SPY'nin 105. maddesi uyarınca açılan kapatılma davalarının, konusu kalmadığı için oybirliğiyle reddine karar verdi. 
     
</TEXT>
</DOC>
