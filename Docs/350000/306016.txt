<DOC>
<DOCNO> 306016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/yasam/ayas.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşcinsel aşka infaz 
</HEADLINE>
<TEXT>


Adana'da Malik Ejder Boyar, eşcinsel ilişki yaşadığını söylediği amatör manken Ömer Çoban'ı 'kendisini aldattığı' iddiasıyla 7 kurşunla öldürdü 

ALİ GÜLERYÜZ, FATİH KARAÇALI Adana DHA 

Adana Köy Hizmetleri Bölge Müdürlüğü'nde görevli İnşaat Mühendisi Malik Ejder Boyar 45 , bir yıldır eşcinsel ilişkide bulunduğunu iddia ettiği Ömer Çoban'la 18 , Necip Fazıl Caddesi'ndeki evinde pazartesi günü buluştu. Cinsel ilişki sonrası Boyar, silah sesinin duyulmaması için yastık kullanarak, amatör manken Çoban'a tabancayla 7 kez ateş etti. Kurşunlardan 5'i Çoban'ın başına, 2'si vücuduna isabet etti. 
Çoban'ın başından girip çıkan mermi çekirdeklerini toplayıp çöpe atan Boyer, cesedi poşetlere sarıp paketledi ve evin bir odasına koyup, üzerini yorganla örttü. Daha sonra da Çoban'ın elbiseleri ile yerdeki kan izlerini temizleyip, giyecekleri de banyoda tavan arasına sakladı. 
Adana Ruh Sağlığı Hastalıkları Hastanesi'nde tedavi gördüğü de öğrenilen Boyar, daha sonra telefonla Çoban'ın ailesini arayarak, "Ömer, 10 - 15 gün kafasını dinlemek istiyor. Şehir dışına çıkacak, merak etmeyin" dedi. 

'Oğlunuzu öldürdüm' 
Aile, telefonla aradıkları Çoban'a ulaşamayınca Boyar'ı arayarak, oğullarıyla görüşmek istediklerini, aksi takdirde polise gideceklerini söyledi. Buna rağmen Çoban hakkında bilgi alamayan aile, ertesi gün polise başvurdu. 
Boyar, önceki gün geç saatlerde tekrar kendisini arayan Çoban ailesine, "Oğlunuzu cinsel ilişkiye girdikten sonra öldürdüm. Cesedi evimde, alın" dedi ve ardından da Adana Ruh ve Sinir Hastalıkları Hastanesi'ne gitti. 

'Çok seviyordum' 
Ailenin ihbarı üzerine önceki gün 01.30 sıralarında Boyar'ın evine gelen polis, cesedi, mermi çekirdeklerini ve elbiseleri buldu. 
Evde, Boyar'la Çoban'ın cinsel ilişki görüntülerinin yer aldığı video kasetler bulunduğu kaydedilirken, Boyar'ın bilgisayarı da inceleme için alındı. 
İşyerinden salı günü sevk alan, ancak hastaneye önceki gece giden Boyar, nöbetçi doktora cinayet işlediğini söyledi. Doktorun durumu bildirmesi üzerine hastaneye gelen polis, Boyar'ı gözaltına aldı. Boyar, "Onu çok seviyordum. Sürekli başkalarıyla oluyordu. Aldatmasına dayanamadım, öldürdüm. Pişman değilim. Şimdi gelse yine öldürürdüm" dedi. Boyar verdiği ifadesinde, "Ailesi de birlikte olduğumuzu biliyordu" dedi. 
Boyar'ın kullandığı silahı Köy Hizmetleri Adana İl Müdürlüğü Hesap Müdürü Yüksel Eker'in evinden çaldığı belirtildi. 


</TEXT>
</DOC>
