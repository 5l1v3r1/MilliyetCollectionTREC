<DOC>
<DOCNO> 326055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonyas18.html </URL>
<DATE> 2005/03/22/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
NASA, ter ve idrarı içme suyuna çeviren cihaz geliştirdi 
</HEADLINE>
<TEXT>

     Amerikan Havacılık ve Uzay Dairesi NASA için geliştirilen yüksek teknoloji su arıtma cihazları yakında Güneydoğu Asya'nın tsunami kurbanları ve Irak halkı için kullanılacak. 
     Alabama eyaletindeki Marshall Uzay Merkezi'nde denemeleri süren ve uzay istasyonuna 2007 yılının ortalarında yerleştirilmesi öngörülen cihaz, astronotların terini, nefeslerini, hatta idrarlarını temiz içme suyuna çevirebilecek teknolojiye sahip bulunuyor. 
     Uzay merkezinin çevre kontrol ve yaşam destek birimi Başkanı Robyn Carrasquillo, deneme aşamasındaki cihaz için, ''Astronotlar nefes alacak, egzersiz ve idrarlarını yapacaklar, bizim sistemimiz de gerisini halledecek'' dedi. 
     Uluslararası Uzay İstasyonu'ndaki UUİ Amerikalı astronot ve Rus kozmonot şu anda Rus uzay araçlarınca taşınan sularla yaşamlarını sürdürüyorlar. İstasyondaki küçük bir cihaz, astronotların nefeslerini sınırlı miktarda içme suyuna çevirebiliyor. 
     Uzayda şimdiye dek idrarı içme suyuna çeviren bir cihazın kullanılmadığı belirtiliyor. 
     Uzaydaki su sıkıntısının benzerini yaşayan Güneydoğu Asya'nın tsunami kurbanı ülkeleri ve Irak halkı ise UUİ'den 2 yıl önce bu su arıtma cihazlarının daha basit şekillerini kullanma olanağı bulacaklar. 
     Nevada eyaletinin Reno kentinde kurulu Crestridge yatırım firması ve Concern for Kids adlı bir hayır kuruluşu, uzay teknolojisini Irak ve Güneydoğu Asya ülkelerine getirmek için kolları sıvadı. 
     Dünyada 1,8 milyar insanın temiz içme suyundan yoksun bulunduğunu söyleyen Crestridge firmasının yöneticisi Kevin Chambers, ''Görevimiz büyük, ancak artık bir yerden başlamalıyız, işte şimdi zamanı'' diye konuştu. 
     Concern for Kids kurumunun Başkan Yardımcısı ve Uluslararası Projeler Müdürü Robert Anderson da Irak'taki köylere tankerlerle su taşımanın yüksek maliyeti karşısında iki yıl önce su arıtma teknolojisi arayışlarına girdiklerini belirtti. 
     Bu amaçla uzay teknolojisinin patentini elinde tutan firmayla temasa geçtiklerini anlatan Anderson, Crestridge firmasının gelecek ay ilk uzay teknolojisi su arıtma tesisini kurmayı planladığını, ardından da Eylül'de Irak'a 13 ve Güneydoğu Asya'ya da 12 seyyar su arıtma tesisi göndermeyi öngördüklerini kaydetti. 

     
</TEXT>
</DOC>
