<DOC>
<DOCNO> 320533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/ekonomi/aeko.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızı bültenle aranırken ÇEAŞ'ta genel kurul yapıyor 
</HEADLINE>
<TEXT>


ÇEAŞ'ta Kemal Uzan'la oğlu Cem Uzan yine karşı karşıya geldi. Kemal Uzan'ın kırmızı bültenle aranan Yavuz Uzan ve bir gıyabi tutuklu yöneticinin imzası ile genel kurul girişimini, Cem Uzan SPK'ye bildirdi 

Nedim Şener 

ÇEAŞ ve Kepez Elektrik'te, Interpol tarafından düzenlenen 'kırmızı bülten'le aranan Yavuz Uzan ve İmar Bankası yolsuzluğundan dolayı aranan Onur Akyüz imzası ile genel kurul yapılmak istendiği ortaya çıktı. 
ÇEAŞ hisselerinin YTL'li olanlarla değiştirilerek yenilenmesi ile yönetim ve denetim kurulu değişikliği gündemiyle yapılmak istenen genel kurul için gerekli yönetim kurulu kararının altında kırmızı bültenle aranan Yavuz Uzan ile gıyabi tutukla Onur Akyüz'ün imzalarının bulunması, hem Sermaye Piyasası Kurulu SPK hem de Tasarruf Mevduatı Sigorta Fonu TMSF yetkililerini şaşırttı. 

Gazeteye ilan verdi 
ÇEAŞ'ın Genel Kurulu'nun toplanması için hazırlanan yönetim kurulu kararının altında ismi olan ancak imzası bulunmayan Cenap Ermutlu ise halen Bayrampaşa Cezaevi'nde tutuklu bulunuyor. 
12 Mayıs 2003'te imtiyaz sözleşmeleri iptal edilen ÇEAŞ ve Kepez'in üzerindeki mallar, bakanlık üzerine tescil edilmesine rağmen, TMSF tarafından yönetimine el konmamıştı. Şirketin yönetiminde halen Uzan ailesinin atadığı kişiler var. Bu kişiler, genel kurul ilanını 9 Ocak 2005'te Cumhuriyet gazetesine verdiler. İhbar alan ve durumu SPK'ye bildiren TMSF harekete geçti. SPK de bu bilgi üzerine ÇEAŞ ve Kepez'e yazı göndererek izinsiz hisse değişimine ilişkin genel kurul işlemlerinin durdurulmasını istedi. 
İlanı kimin verdiğini öğrenmeye çalışan SPK, Cumhuriyet gazetesini arayarak ilanı kimin verdiğini öğrenmeye çalıştı. Bunu öğrenen yönetim ikinci ilanını Milli Gazete'ye verdi. 11 Şubat 2005 günü Milli Gazete'de yayımlanan ilanda toplantıya katılmak isteyen kişilerin hamiline hisse senetleri ile 18 Şubat 2005 gününe kadar şirketin Adana'daki merkezine başvurmaları istendi. 

Cem Uzan, SPK'ye şik yet etti Daha önce, iki hisse alarak küçük ortak sıfatıyla Danıştay'da görülmekte olan ÇEAŞ davasına müdahil olmak isteyen oğlu Cem Uzan'a "Sen benim işlerime karışma, ÇEAŞ'a karışma, orada senin hakkın yok" diyen Kemal Uzan'ın Genel Kurul toplama girişimi ile baba - oğul bir kez daha karşı karşıya geldi. 
Cem Uzan, 18 Şubat'ta SPK'ye gönderdiği yazıda genel kurul kararının altında imzası bulunanların 'aranan ve tutuklu kişiler' olduğu ihbarında bulundu. SPK tarafından, Cem Uzan'ın mektubundan haberdar edilen TMSF görevlileri, Mecidiyeköy'deki Soner Apartmanı'nda 28 Şubat günü yapılmak istenen genel kurula gittiler. Ancak TMSF avukatları salona alınmadı. TMSF görevlileri durumu bakanlık komiserine şik yet ettiler. Ancak komiser, aranan gıyabi tutuklu kişilerin imzalarını taşıyan yönetim kurulu kararını gösterdi. 
TMSF avukatlarının itirazları ile karşılaşan Sanayi Bakanlığı komiseri, genel kurul toplantısı için karar almış olan yöneticilerin salonda olup olmadığını sordu. Olmadıkları saptanınca da genel kurul yapılamadı. 


</TEXT>
</DOC>
