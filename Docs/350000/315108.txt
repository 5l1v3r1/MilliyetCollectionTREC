<DOC>
<DOCNO> 315108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonsiy01.html </URL>
<DATE> 2005/02/14/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Affın tarihi 1980'e kadar çekilebilir... 
</HEADLINE>
<TEXT>

     Çarşamba günü Meclis Milli Eğitim Komisyonu’nda görüşülecek olan öğrenci affının kapsamı konusundaki tartışmalar sürüyor. Bazı AKP milletvekillerinin yanı sıra DYP'li Ümmet Kandoğan'ın da affın 2000 yılı öncesini de kapsamasını talep ettikleri öğrenildi. 
     NTV televizyonuna konuşan TBMM Milli Eğitim Komsiyonu Başkanı Tayyar Altıkulaç, mevcut haliyle 670 bin kişiyi kapsayan affın çözüm olmadığını söyledi. Altıkulaç, "Baştan beri söylüyorum, af çözüm değil. Ancak Türkiye’nin 2000 yılından sonra yaşadığı olağanüstü koşullar gözönüne alınmalı. Kapsam açısından 2000 yılının doğru tarih olduğunu düşünüyorum" açıklamasını yaptı. 
     Kulislerde Bakan Hüseyin Çelik ve Komisyon Başkanı Tayyar Altıkulaç'ın, AKP'li vekiller tarafından dile getirilen bu talepleri geri çevirdikleri konuşuluyor. Affın kapsamıyla ilgili net kararın bu akşam yapılacak olan AKP Merkez Yürütme Kurulu toplantısında alınması bekleniyor. 
     
     DYP'li Kandoğan teklif gönderdi 

     TBMM Milli Eğitim Komsiyonu Başkanı Tayyar Altıkulaç'ın, Üniversitelerarası Kurul'da ÜAK görüşülmek üzere AKP'li milletvekillerinin verdiği öğrenci affına ilişkin teklifin yanı sıra, DYP'li Ümmet Kandoğan'ın affın 1980 yılından bu yana ilişiği kesilen tüm öğrencileri kapsamasını öngören teklifini de gönderdiği belirlendi. 
     Altıkulaç'ın Kurul'a kapsadığı zaman dilimleri birbirinden farklı iki teklifi de göndermesi, hükümetin teklifinin Meclis'te görüşülmesi sırasında ciddi değişiklikler olabileceği, af tarihinin 1980'e kadar çekilebileceği şeklinde yorumlandı. 
     YÖK'te toplanan ÜAK'da görüşülmek üzere YÖK Başkanı Prof.Dr. Erdoğan Teziç'e, TBMM Milli Eğitim Komsiyonu Başkanı Altıkulaç tarafından iki ayrı af yasa teklifi gönderildiği öğrenildi. Altıkulaç, hem AKP grup başkanvekillerinin de imzası bulunan hükümetin af yasa teklifi, hem de DYP Denizli Milletvekili Ümmet Kandoğan'ın verdiği teklifi YÖK'e gönderdiği kaydedildi. Hükümetin yasa teklifi 2000-2001 öğretim yılından itibaren üniversiteyle ilişiği kesilen öğrencileri kapsarken, Kandoğan'ın teklifi 1980 yılından itibaren ilişiği kesilen tüm öğrencileri kapsıyor. Altıkulaç'ın, kapsadığı öğrenci sayısı bakımından birbirinden çok farklı olan iki yasa teklifini göndermesi rektörler arasında "iktidar teklifin TBMM'de görüşmeleri sırasında önergelerle affın 1980 yılına kadar genişletilebileceği" görüşünün oluşmasına neden oldu. 
     
     ÜAK DA 1980'E GÖRE GÖRÜŞ AÇIKLADI 

     ÜAK Başkanı Prof. Dr. İsmet Vildan Alptekin başkanlığında YÖK'te gerçekleştirilen ve YÖK Başkanı Teziç'in de katıldığı toplantının ardından yapılan yazılı açıklamada da rektörlerin Ümmet Kandoğan'ın teklifini kıstas aldığı görüldü. 
     "Son 25 yılda" ifadesinin dikkat çektiği ÜAK açıklaması şöyleydi 
     "Yüksek öğretim kurumlarımızın, son 25 yılda, Türk gençliğine yararlı olmak amacıyla tüm kuralları yerine getirerek ve anayasal eşitliği gözeterek titizlikle uyguladıkları eğitim öğretim çabaları bu yasa tasarısı ile yok sayılmaktadır. Bu güne kadar kamuoyunda 'öğrenci affı' diye bilinen bu nitelikteki kanunların gençlerimize yarar getirmediği, üniversitelerde yürütülmekte olan eğitime büyük bir yük getirdiği ve vicdanlardaki eşitlik ilkesini ciddi olarak zedelediği görülmüştür. Türk yüksek öğretim sistemi bugünkü durumuyla, geçmiş 25 yılda yüksek öğretim kurumlarıyla ilişkisi kesilmiş milyonlarca öğrenciyi yeniden üniversitelere alma imkanına kesin olarak sahip değildir. 
     Böyle bir girişimin, bir taraftan büyük güçlüklerle sürdürülen eğitimi işlemez hale getireceği bir taraftanda başarılı öğrenciyi cezalandırma sonucunu doğurabilecek bu kanunun konusu açısından da hukuka ve kamu yararına aykırı olması sebebiyle geçerli şekilde savunulması mümkün olmayan bir tasarruf olduğu kamuoyuna duyurulur." 

     
</TEXT>
</DOC>
