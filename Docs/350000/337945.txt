<DOC>
<DOCNO> 337945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/guncel/gun03.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Necatigil, dost meclisinde anıldı 
</HEADLINE>
<TEXT>


Şair Behçet Necatigil, Bilkent Üniversitesi'nin "Asfalt Ovalarda Yürüyen Abdal" etkinliğiyle anıldı. Etkinlik, Necatigil'in sevenleri ve dostlarını buluşturdu 

YILDIZ YAZICIOĞLU Ankara 

Behçet Necatigil, Bilkent Üniversitesi'nin "Asfalt Ovalarda Yürüyen Abdal" etkinliğiyle anıldı. Bilkent Üniversitesi Türk Edebiyatı Merkezi Başkanı Talat Halman'ın öncülüğünde düzenlenen etkinlik, Necatigil'i sevenleri buluşturdu. Gençlere sadece şiirleriyle değil, Kabataş Erkek Lisesi'ndeki edebiyat hocalığıyla da ulaşan Necatigil'in özgünlüğünü teslim eden konuşmacılar sözü tiyatro sanatçısı Ayten Gökçer'e bıraktığında, salonda şiirler işitildi. Gökçer'in ardından dostları Doğan Hızlan ile Mustafa Şerif Onaran, öğrencileri Hilmi Yavuz ve Prof. Dr. Hikmet Sami Türk, "Hoca Necatigil"i sözcüklere dökmeye çalıştı. Her şairde olduğu gibi Necatigil'in şiirlerinde de kendine has "saklı su" bulunduğunu söyleyen Hızlan, şairden, tek iyi satır yazana hakkını vermeyi öğrendiğini kaydetti. 
Necatigil'in eşi Huriye Necatigil'in de katıldığı etkinlikte bu yılki Behçet Necatigil Ödülü de sahiplerini buldu. "Yol İnsanları" kitabıyla Betül Tarıman ve "Herkes Gitmiş" kitabıyla Akif Kurtuluş ödülü paylaştılar. 


</TEXT>
</DOC>
