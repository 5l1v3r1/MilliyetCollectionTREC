<DOC>
<DOCNO> 333291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun50.html </URL>
<DATE> 2005/04/14/ </DATE>
<TIME> 21.33 </TIME>
<AUTHOR>  </AUTHOR>
<HEADLINE>
Hırvatistan, AB ile müzakerelerin Haziran'da olacağını umuyor 
</HEADLINE>
<TEXT>

     Hırvatistan Başbakanı İvo Sanader, ülkesinin AB ile müzakerelere planlandığı gibi Haziran ayında başlayabileceğinden emin olduğunu söyledi. 
     Sanader, başkent Zagreb'te düzenlenen bir uluslararası konferansta yaptığı konuşmada, ''Lüksemburg'un dönem başkanlığının bitiminden önce Haziran'da müzakerelere başlayacağımızdan eminim'' dedi. 
     Stratejik hedeflerinin 2009'daki Avrupa Parlamentosu seçimlerinde yer almak olduğunu belirten Başbakan Sanader, ülkesinin eski Yugoslavya için Hollanda'da kurulan Uluslararası Savaş Suçları Mahkemesi ile tam işbirliği içinde olduğunu yineledi. 
     AB, geçen ay, Zagreb'i savaş suçu zanlısı eski Hırvat General Ante Gotovina'yı bulma konusunda başarısız bulduğu için Hırvatistan ile üyelik görüşmelerine başlanmasını ertelemişti. 
     Hırvatistan'ın AB üyeliğinin önündeki en büyük tehdit olan 49 yaşındaki kaçak general Gotovina, 1991-1995 Bosna savaşı sırasında 150 Sırbı öldürmek ve sınır dışı etmekle suçlanıyor. 
     
</TEXT>
</DOC>
