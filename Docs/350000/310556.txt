<DOC>
<DOCNO> 310556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sonspo20.html </URL>
<DATE> 2005/01/29/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Gürsoy Beşiktaş'ı elemek Konyaspor'un havasını etkilemiş 
</HEADLINE>
<TEXT>

     Galatasaray Kulübü İkinci Başkanı ve Futbol Şube Sorumlusu Ergun Gürsoy, Konyaspor'u 2-0 yenerek ikinci yarıya iyi bir başkanlık yaptıklarını belirtirken, Konyaspor'un, Beşiktaş'ı eledikleri Türkiye Kupası maçının etkisinde kaldığına inandığını söyledi. 
     Gürsoy, A.A muhabirine yaptığı açıklamada, Galatasaray'ın maçın genelinde üstün taraf olduğunu ifade ederek, ''Futbolda her şey var. Bazen atarsınız, bazen ise atamazsınız. Biz daha çok pozisyon üretip bunları da değerlendirmesini bildik. Daha etkili futbolculara sahibiz. Futbolcularımızın kazanma azmi son derece yüksekti'' dedi. 
     Konyaspor'un Türkiye Kupası'nda Beşiktaş'ı elediğini hatırlatan Gürsoy, ''Bence aldıkları bu başarılı sonuç takımın havasını etkilemiştir. Bizde de oluyordu. Avrupa'da önemli bir galibiyet aldıktan sonra, Türkiye Ligi'nde puanlar kaybedebiliyorduk'' diye konuştu. 
     
     ''HAGİ'NİN YERİ DOLMAZ'' 
     Transfer döneminin bitmesine kısa bir süre kala Galatasaray yönetiminin yeterli düzeyde oyuncu kadrosuna dahil edemediği yönünde yapılan eleştirilerle ilgili de konuşan Gürsoy, transfer zamanı dolana kadar bu tür eleştirilerin hep olduğuna dikkat çekerek, şunları söyledi 
     ''Takımlarda hiçbir zaman kadrolar yeterli görülmez. Bir değişiklik aranır. Transfer dönemi bittikten sonra bunlar sona erer ve mevcut kadroyla baş başa kalırsınız. Galatasaray'da Hagi'nin futbolu bırakmasının ardından hep yeri doldurulamayan bir '10 numara' var. Kimi alırsak alalım o yer dolmaz. Yine de denemekte fayda var diyerek çeşitli transferler yaptık. Diğer mevkilere oyuncular monte edilebiliyor. Konyaspor maçında olduğu gibi de 17 yaşındaki bir çocuk çıkıp defansta oynuyor ve hiç yadırganmıyor.'' 
     
     ''ISRARLA YÖNETİM GİTSİN DENİYOR'' 
     Ergun Gürsoy, Galatasaray yönetimine acımasızca eleştiriler yapıldığını, ancak kimsenin alternatif gösteremediğini kaydetti. 
     Yönetim olarak çok fazla eleştirildiklerinden yakınan Gürsoy, ''Bazı odaklar ısrarla yönetim gitsin diyor. Ama kimse yerine kimin gelmesi gerektiğini söyleyemiyor. Sonrasında ne sıkıntılar yaşanır, kaos mu olur, umurlarında değil'' şeklinde konuştu. 
     
     TRANSFER ÇALIŞMALARI 
     Ergun Gürsoy, transfer görüşmeleri yaptıkları Ze Roberto'yla ilgili de ''O çok büyük bir futbolcu ve Bayern Münih'te yıllık 2,5 milyon euro kazanıyor. Transfer olurken kendisini dar bir çerçeveye tabii ki sığdırmaz. Şimdi olmazsa önümüzdeki sene kadromuza katabiliriz'' derken, İtalyan futbolcu Locatelli için ise kulübü Bologna'nın istediği bonservis ücretini biraz yüksek bulduklarını ve görüşmeleri sürdürdüklerini söyledi. 
     
</TEXT>
</DOC>
