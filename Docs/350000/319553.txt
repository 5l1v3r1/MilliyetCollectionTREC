<DOC>
<DOCNO> 319553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun32.html </URL>
<DATE> 2005/03/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İsrail İran menzilimiz içinde 
</HEADLINE>
<TEXT>

     İsrail'in stratejik bombardıman bölüğünün komutanı ''İran'ın menzilleri içinde olduğunu'' söyledi. 
     İsrail Hava Kuvvetleri'nin stratejik ''Bat'' Yarasa bölüğünün adı açıklanmayan komutanı, Maariv gazetesinin internet sitesinde yayınlanan açıklamasında, ''Uzak bölgelerdekiler de dahil her türlü tehdide hazırlanıyoruz. Bölük bunun için kuruldu. Eğer pilotlarımızın İran'a 6 saatlik bir uçuş yapmaları gerekirse bu onlara yabancı bir deneyim olmayacaktır'' dedi. 
     İsrail jetleri, 1981'de Irak'ın Osirak nükleer reaktörünü bombalamıştı. 
     İsrail Hava Kuvvetleri Komutanı Eliezer Shkedy, geçen hafta gazetecilere yaptığı açıklamada, ''Bazı karmaşık şeylere başvurmadan önce bütün askeri olmayan alternatifleri denemek zorundayız. Ama fazla zamanımız yok'' demişti. 
     İsrail hava kuvvetleri, geçen yıl ABD'den gelişmiş F-16i savaş uçakları alarak, menzilini Basra Körfezi'ne kadar genişletmişti. Maariv gazetesine göre, Bat bölüğü bu savaş uçaklarına sahip. 
     
     ŞALOM SURİYE LÜBNANDAN ÇEKİLSİN 

     Öte yandan, İsrail Dışişleri Bakanı Silvan Şalom, ''Suriye'nin Lübnan işgalinin sona ermesi gerektiğini'' söyledi. 
     Şalom, Macar yetkililerle görüşmesinin ardından düzenlediği basın toplantısında, ''Suriye'nin Lübnan'da kalması gerektiğini düşünmüyoruz. Suriye'nin işgali sona ermeli'' dedi. 
     Dışişleri Bakanı Şalom ayrıca, uluslararası topluma, ''bölgedeki diğer aşırı unsurlarla'' birlikte Şam yönetiminin de tecrit edilmesi çağrısında bulundu. 
     
</TEXT>
</DOC>
