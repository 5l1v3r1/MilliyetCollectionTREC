<DOC>
<DOCNO> 302575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sondun28.html </URL>
<DATE> 2005/12/18/ </DATE>
<TIME> 23.20 </TIME>
<AUTHOR>  </AUTHOR>
<HEADLINE>
Bolivya seçimleri... Chavez Yeni bir sayfa açılıyor... 
</HEADLINE>
<TEXT>

     Bolivya'da halk bugün devlet başkanlığı ve kongre üyelerinin seçimi için sandık başına gitti. Adaylardan sosyalist Evo Morales'in, ilk yerli devlet başkanı olma ihtimali dikkat çekiyor. 
     Bolivya'daki tarihi seçimlerde, oy verme işlemi yerel saatle 18.00'de TSİ 22.00 sona erdi. Ancak kuyrukların olduğu sandıklarda bekleyenlerin oylarını kullanmalarına izin verileceği açıklandı. 
     Ulusal Seçim Komisyonu'nun ilk kısmi sonuçları ileri saatlerde, resmi sonuçları da yarın ya da daha sonra açıklaması bekleniyor. Seçimlerin huzurlu bir ortamda geçtiği, herhangi bir olay meydana gelmediği belirtiliyor. 
     Seçim öncesi yapılan kamuoyu yoklamaları, 6 adayın yer aldığı yarışta 46 yaşındaki Morales'in, rakibi liberal Jorge Quiroga'nın az bir farkla önünde gittiğini gösterdi. Kazanan lider, 22 Ocak'ta 5 yıllığına Bolivya devlet başkanlığı görevini devralacak. 
     Bu arada, Venezuela Devlet Başkanı Hugo Chavez, Bolivya'daki seçimlerin ardından ''yeni bir sayfa açılacağına'' emin olduğunu söyledi. 
     Chavez, haftalık radyo konuşmasında, ''Kardeşlerimiz, Bolivya halkı, tarihlerinde yeni bir sayfayı yazıyor'' dedi. Chavez, bugün olanların Güney Amerika'nın bütünleşmesinde bir başka adım anlamına geleceğini söyledi. 
     Hugo Chavez ile birçok kez bir araya gelen Morales, Venezuela liderinden mali destek aldığı iddialarını yalanlamıştı. 
     Morales'in seçilmesi halinde, dünyanın 3. büyük koka üreticisi Bolivya da Arjantin, Brezilya, Uruguay ve Venezuela'nın ardından solun iktidara geçtiği Latin Amerika ülkeleri arasına girecek. 
     
</TEXT>
</DOC>
