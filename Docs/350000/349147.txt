<DOC>
<DOCNO> 349147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonspo22.html </URL>
<DATE> 2005/06/05/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Yunan basını Ayakta kalmayı başardık... 
</HEADLINE>
<TEXT>

     18. Dünya Kupası Avrupa Elemeleri 2. Grubu'nda dün yapılan maçta Yunanistan'ın Türkiye deplasmanından beraberlikle dönmesi, Yunan basınında zafer olarak nitelendirildi. 
     Yunanistan Milli Takımı'nın Dünya Kupası yolunda ''ayakta kalmayı'' başardığını yazan Yunan basını, mavi-beyazlı ekibin Türkiye'nin yoğun baskısı altında kalmasına karşın oyunu lehine bitirmeyi başardığını belirtti. 
     ''Ayakta kalmayı başardık'' diyen Goal News Gazetesi, Yunanistan'ın grup ikinciliğini adeta garantilediği yorumunda bulundu. Gazete, karşılaşmanın oynandığı İnönü Stadı'nın yangın yerine döndüğünü, Yunanistan'ın Türkiye'nin müthiş baskısına sonuna kadar karşı koyduğunu ve Yunanistan'ın grup birinciliği yolununun açık olduğunu yazdı. 
     Sportday Gazetesi, ''Boğaz'da yenilmedik'' başlığını kullandığı haberinde, Portekiz'de yapılan Avrupa Şampiyonası'ndaki oyun tarzını bir kez daha gözler önüne seren Yunanistan'ın Türkiye'ye ''gereğinden fazla saygı göstererek sahadan 0-0 berabere ayrıldıklarını'' kaydetti. 
     Sportime Gazetesi, ''cesur yürekler'' olarak adlandırdığı Yunan Milli Takımı'nın, Ukrayna için tehdit olduğu değerlendirmesinde bulunarak, ''Türkler çok iyi oynadılar, ancak Avrupa Şampiyonu takımımızı gerektiği kadar bastıramadı'' ifadesini kullandı. 
     ''Dev Milliler'' başlığınıı kullanan Fos Gazetesi ise Yunanistan'ın galibiyete ulaşabileceğini, ancak bunun için şansının yaver gitmediğini yazdı. 
     Protathlitis Gazetesi de ''mavi aslanlar Türkiye'de ayakta kaldılar'' başlığında verdiği haberinde, İnönü Stadı'nın cehenneme dönmesine rağmen Yunanistan'ın yolunu kapatmadığına yer verdi. 

     
</TEXT>
</DOC>
