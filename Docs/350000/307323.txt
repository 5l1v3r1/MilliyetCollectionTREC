<DOC>
<DOCNO> 307323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonyas17.html </URL>
<DATE> 2005/01/17/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Don Kişot 400 yaşında 
</HEADLINE>
<TEXT>

     BBC 

      Edebiyatın dünyasının en önemli karakterlerinden biri, yeldeğirmenleri ile savaşan şövalye, bu hafta sonunda dört yüz yaşına bastı. 
     Dünya tarihinin İncil'den sonra en çok satan kitabının baş kahramanı Don Kişot'tan bahsediyoruz. 
     Cervantes'in 1605 yılında kaleme aldığı romanın 400'üncü yıldönümünde, İspanya ve Latin Amerika'daki kitapçılarda bir satış çılgınlığı yaşanması bekleniyor. 
     İspanya'nın güneyinde bulunan sessiz bir kasaba da Don Kişot'un sırrını taşıdığı için insan akınına uğrayacak. 
     "İsmini şimdi anımsayamadığım La Mancha'daki köyde..." diye başlıyor modern romanın ilk eserlerinden biri olan Don Kişot. 
     Cervantes'in ünlü eserindeki bu esrarengiz sözler, yüzlerce yıl boyunca okuyanları aldattı ama Don Kişot'un nerede yaşadığı bilmecesi artık çözüldü. 
     Don Kişot'un maceraları, bir köy beyefendisinin, maceraperest şövalyelerin ruhunu canlandırma kararıyla doğdu. 
     Rozinante adında beceriksiz bir de atı olan Don Kişot, dünyada kötülüklere karşı savaş açtı. Durup dinlenmeden kendi dünyasında düşman ilan ettiği güçlerle savaştı. 
     Don Kişot'un 400'üncü yıldönümünde, İspanya'nın başkenti Madrid'de çeşitli dallarda çalışan on kadar akademisyen iki yıl süren çalışmaları sonucunda Don Kişot'un talihsiz maceralarının geçtiği yerlerin yol haritasını çıkardılar. 
     Uzmanlar, sonunda Madrid'in 225 kilometre güneyindeki Villanueva de los Infantes'in Don Kişot'un memleketi olduğuna karar verdiler. 
     'İsmi anımsanamayan La Mancha'daki köy', isminin belirlenmesinin ardından turistlerin akınına hazırlanıyor. 
     
</TEXT>
</DOC>
