<DOC>
<DOCNO> 307463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sondun47.html </URL>
<DATE> 2005/01/18/ </DATE>
<TIME> 21.23 </TIME>
<AUTHOR>  </AUTHOR>
<HEADLINE>
El Aksa Şehitleri tugayı, İsrail'e karşı saldırıları durdurdu 
</HEADLINE>
<TEXT>

     Filistinli El Fetih hareketine bağlı El Aksa Şehitleri Tugayları liderlerinden Zekeriya Zübeydi, örgütün İsrail topraklarında saldırıları durdurduğunu açıkladı. 
     Örgütün önde gelen isimleri arasında yer alan, Cenin bölgesi sorumlusu Zübeydi, yaptığı açıklamada, Filistin Devlet Başkanı Mahmud Abbas'ın kararı uyarınca İsrail topraklarında saldırı düzenlememe kararı aldıklarını söyledi. 
     Zübeydi, ''Bu kararın Batı Şeria ve Gazze Şeridi'nde uygulanıp uygulanmayacağına karar vermek için cezaevindeki arkadaşlarımıza danışıyoruz. 3-4 güne kadar bu konuda karar alabiliriz'' dedi. 
     El Aksa Şehitleri Tugayları, 29 Eylül 2000'de Doğu Kudüs'teki Mescid-i Aksa'da çıkan kanlı çatışmaların ardından İntifada'nın başlaması sırasında kuruldu. Örgüt bugüne dek çok sayıda İsrail karşıtı saldırının sorumluluğunu üstlendi. 
     
</TEXT>
</DOC>
