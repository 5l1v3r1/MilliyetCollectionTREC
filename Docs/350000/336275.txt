<DOC>
<DOCNO> 336275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sontur25.html </URL>
<DATE> 2005/04/23/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Ermeni katliamını tiyatro oyunuyla anlattılar... 
</HEADLINE>
<TEXT>

     Kars'ın Kağızman İlçesi Meslek Yüksekokulu MYO öğrencileri, 1918 yılında Kağızman'da, Ermenilerin Türklere yönelik yaptıkları katliamı, ''Kağızmanlı Hıfzı'' adlı oyunla canlandırdılar. 
     Halk Eğitim Merkezi'nde sahnelenen, Kafkas Üniversitesi Kağızman Meslek Yüksekokulu öğrencilerinden Sait Küçük'ün yazdığı, Derya Topaloğlu'nun yönettiği ''Kağızmanlı Hıfzı'' adlı oyunda, yine aynı okulun öğrencileri rol aldı. 
     Ermenilerin Kağızman'da 105 Türk'ü toplu olarak katlettiği Gamir Damı'ndan yaralı olarak kurtulan, ancak 1 gün sonra ölen Kağızmanlı Şair Hıfzı'nın yaşadıklarını konu alan oyunda, katliamın boyutları anlatıldı. 
     Ermeni çetelerinin üyelerini canlandıran öğrenciler, rollerini kabullenmekte güçlük çektiklerini, ancak katliamın boyutunu halka anlatmak için kabullendiklerini belirterek, ''Rol bile olsa, bu katliamı canlandırmak, tüylerimizi ürpertti'' dediler. 
     Yoğun ilgi gören oyunun ardından, Kağızman Kaymakamı Aylin Kırcı Duman, oyunculara teşekkür ederek, yakalarına birer Atatürk rozeti taktı. 
     
</TEXT>
</DOC>
