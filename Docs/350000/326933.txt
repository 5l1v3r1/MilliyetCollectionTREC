<DOC>
<DOCNO> 326933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/yazar/uras.html </URL>
<DATE> 2005/03/25/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Devlet 68 katrilyon TL'yi alacaklılara bağışlıyor ...faturayı halk ödeyecek 
</HEADLINE>
<TEXT>


Hani, bankaların batırdığı 41 milyar dolar olduğu söylenen para var ya... Devlet o paraları "helal ediyor"... Artık peşine düşmeyecek. Zararı üstleniyor. Zararı devlet üstlenecek. Faturayı Ayşe Hanım Teyzem, maydanoz, zeytin, peynir alırken KDV olarak ödeyecek. 
Hani, belediyelerin kaldırım yapmak, müteahhit zengin etmek için harcadıkları paralardan oluşan borçlar var ya... Bundan sonra belediyelerimiz de bu borçları ödemeyecek. Hani politikacıların oy almak için köylüye dağıttıkları paralar nedeniyle Tarım Satış Kooperatiflerinden, Toprak Mahsulleri Ofisi'nden ve Şeker Fabrikalarından alacakları var ya... Devlet bu alacakları da istemeyecek... Hazine'ye borçlular borçlarından kurtulacak. Faturayı Ali Rıza Bey amcam, sigara tüttürürken, bir kadeh rakı içerken, ÖTV olarak ödeyecek. 
Hükümetimiz, bugüne kadar yapılan en büyük iç borç silme operasyonuna, yaklaşık 68 katrilyon TL alacağından vazgeçme operasyonuna hazırlanıyor. 
Ankara'nın bir adeti vardır. Hükümetler, "fazla ortalığa dökülmesini istemedikleri icraat için" torba kanun çıkarır. Torba kanun demek, hükümetlere sessiz sedasız "pislik temizleme" veya pislik temizlerken ortalığı daha fazla fazla pisletme gücü veren kanun demektir. 

Alacaklara 'torba' 
TBMM'den 48 maddelik yeni bir "torba kanun" çıktı. Her madde ile hükümete bir yetki tanınıyor. 
Kanun 2002 yılında çıkarılan Hazine'nin iç ve dış borçlarına disiplin ve saydamlık getiren 4749 sayılı kanunu değiştiriyor. 
Bankalar battı. Tasarruf Mevduatı Sigorta Fonu TMSF batan bankaların pisliklerini temizlemek için 41 milyar dolar para ödedi. Ama parası olmadığından bu parayı Hazine'den borç aldı. Normali TMSF'nin bu ödemeleri banka batıranlardan ve diğer borçlulardan tahsil ederek Hazine'nin alacağını kapatması idi. Ama TMSF kimseden para alamadı. Bu durumda Hazine TMSF'den ümidi kestiği için TMSF'nin borcunu siliyor. 
Siliyor ama, bu parayı TMSF'ye vermek için piyasaya bono çıkarmıştı. Bu bonoları ellerinde bulunduranlara faizi ve anaparayı kim ödeyecek Tabii ki halkımız ödeyecek... 
Açık anlatımıyla banka batıranlar, bankalara borçlu olanlar kurtuluyor. TMSF kurtuluyor... Onları kurtarmak şerefini saf ve bakir Türk halkı üstleniyor. 

Belediye borçları 
Aynı şekilde belediyelerimiz, Tarım Satış Kooperatifleri Birliklerimiz, Toprak Mahsulleri Ofisi ve Şeker Fabrikaları borçlarını Hazine'ye ödemeyecek. Onların yerine ödemeyi saf ve bakir Türk halkı yapacak... 
Bu arada Yapı ve Kredi Bankası'nın satış fiyatını yükselten bir soruna da çözüm getiriyor. 
Fındık Tarım Satış Kooperatifleri Birliği Fiskobirlik, Yapı Kredi'ye borçlu. Bu borcu yıllardır ödeyemiyor. Yapı Kredi de borca her yıl faiz işletiyor. Faizi kar yazıyor. Borç ise büyüyor. Yapı Kredi'ye göre bu borç faiziyle 700 trilyon TL'ye yaklaştı. Hazine'ye göre 400 trilyon TL. Torba kanun tasarısında Fiskobirlik'in bu borcunun da silinmesinin, buna karşılık Hazine'nin Yapı Kredi'ye Fiskobirlik borcu ve faizi karşılığı 400 trilyon liralık bono vermesinin yolu açılıyor. 
Uzun lafın kısası, bu bonoların ana parasını ve faizini de halkımız ödeyecek. Alacak olan, Yapı Kredi'yi daha ucuza alacak... 
Olur böyle vakalar... Dertlenmeye değmez... "Büyüklerimiz" hiçbir zaman borç ödemez, onlar yerine halkımız öder... Burası Türkiye abicim... 



</TEXT>
</DOC>
