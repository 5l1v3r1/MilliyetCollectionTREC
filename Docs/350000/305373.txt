<DOC>
<DOCNO> 305373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun18.html </URL>
<DATE> 2005/01/11/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Erdoğan, Putin ile biraraya geldi... 
</HEADLINE>
<TEXT>

     Adem Kadan - Nihat Dağdelen 

Başbakan Recep Tayyip Erdoğan, Rusya ile ticaret hacmini 10 milyar doların üstüne çıkarmayı amaçladıklarını söyledi. 
     Başbakan Erdoğan, üç günlük çalışma ziyareti için dün akşam geldiği Rusya'nın başkenti Moskova'da bu sabah Rusya Devlet Başkanı Vladimir Putin ile önce baş başa görüştü, ardından heyetlerarası görüşmelere geçti. 
     Erdoğan, baş başa görüşmede yaptığı açıklamada, görüşmede ekonomik konuları ele alacaklarını belirterek, ''Ülkelerimiz arasındaki ekonomik alandaki ilişkiler gelişiyor. Bu geziye 600 işadamı katılıyor. Bugün iki uçak daha gelecek. Görüşmede ekonomik, ticari ve turizm konularını ele alacağız'' diye konuştu. 
     Başbakan Erdoğan, iki ülke arasındaki ticaret hacmini 10 milyar doların üzerine çıkarmayı amaçladıklarını belirterek, ortak yatırımlarla bu süreci hızlandıracaklarını ifade etti. 
     Erdoğan, heyetlerarası görüşmenin başında da yaptığı açıklamada, 2005 yılının tüm insanlığa hayırlı olmasını dileyerek, ''Geleceğe işbirliğiyle yürüyeceğiz. Enerji, turizm ve ticari konularda işbirliği fırsatımız olacak. Askeri ve teknik işbirliği, bölgesel konuları ele alma fırsatımız olacak. Enerji, ulaştırma ve sosyal güvenlik konularını ayrıntılarıyla görüşeceğiz'' dedi. 
     Putin de baş başa görüşmede yaptığı açıklamada, iki ülke arasındaki konuları ayrıntılarıyla ele alacaklarını belirterek, şunları söyledi 
     ''İki ülke arasındaki ticaret hacmi geçen yıl beklentileri aşarak 10 milyar dolara ulaştı. Sizin ve benim ekonomik alandaki gelişmeler konusundaki iyi niyetli beklentilerimiz geçen yıl gerçeğe döndü. Ben de bu gelişmeyle ülkelerimiz arasındaki ticaret hacminin çok yakın bir gelecekte 15 milyar dolara ulaşacağı görüşünüze katılıyorum.'' Vladimir Putin, enerji, ulaştırma ve sosyal güvenlik konularını da ayrıntılı bir şekilde ele alacaklarını belirterek, ''Moskova'da bulunmanızdan büyük bir keyif duyuyorum. Umarım iyi istirahat edebilmişsinizdir'' dedi. 
     Putin, heyetlerarası görüşmenin başında da yaptığı açıklamada, enerji konularının yanı sıra askeri-teknik konularda da bir takım planlarının bulunduğunu belirterek, Başbakan Erdoğan'ın şahsında tüm Türk halkının yeni yılını kutladı. 
     Heyetlerarası görüşmeye, Devlet Bakanı Kürşat Tüzmen, Enerji ve Tabii Kaynaklar Bakanı Hilmi Güler, Çalışma ve Sosyal Güvenlik Bakanı Murat Başesgioğlu ile Sanayi ve Ticaret Bakanı Ali Coşkun da katıldı. 
     
</TEXT>
</DOC>
