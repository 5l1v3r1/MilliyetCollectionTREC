<DOC>
<DOCNO> 313737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sondun26.html </URL>
<DATE> 2005/02/09/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İngiliz bir TV kanalı işkence programı yayınlayacak... 
</HEADLINE>
<TEXT>

     İngiltere'de bir televizyon kanalı, sorgulama tekniklerinin etkinliğini göstermek için, ''Guantanamo Rehberi'' adlı bir program hazırlıyor. 
     Channel 4 televizyon kanalında yayınlanacak işkenceyle ilgili programda, 7 gönüllü üzerinde, uzun süre uyanık tutma ve aşırı sıcağa maruz bırakma gibi yöntemler denenecek. 
     Programın Mart ortalarında yayına girmesi bekleniyor. Programda, Londra'daki bir evde 48 saat süreyle uygulanacak sorgulama tekniklerinin etkileri izlenecek. 
     Gizliliği kaldırılmış Amerikan hükümet belgelerindeki bilgilere dayanan tekniklerin kullanılacağı programda, ABD'den gelen uzman sorgucuların görev alacağını belirten Kanal 4 yetkilileri, başka ayrıntı vermediler. 
     Kanalın sözcüsü, gönüllülerin seçilmeden önce dikkatlice izlendiğini, yoğun tıbbi ve psikolojik bakımdan geçirildiklerini söyledi. 
     İnsan Hakları İzleme örgütünün Londra bürosu müdürü Steve Crawshaw, uykusuz bırakma gibi zararsız görünen tekniklerin büyük olumsuz etkileri olabileceğini izleyicilere göstermenin yararlı olduğunu söyledi. 
     Örgütün, işkence programı konusunda kanala danışmanlık yaptığı belirtildi. 
     Birleşmiş Milletler ve insan hakları örgütleri, ABD'nin Küba'daki Guantanamo üssünde 3 yıldır tuttuğu mahpuslara yaptığı muameleyi eleştiriyor. 
     
</TEXT>
</DOC>
