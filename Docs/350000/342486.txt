<DOC>
<DOCNO> 342486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sondun10.html </URL>
<DATE> 2005/05/14/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Tayvan'da seçimi bağımsızlık yanlısı parti kazandı... 
</HEADLINE>
<TEXT>

     Tayvan'da bugün geçici meclis için yapılan seçimleri, Devlet Başkanı Chen Shui-bian'ın bağımsızlık yanlısı Demokratik Gelişim Partisi DPP kazandı. 
     Resmi sonuçlara göre, anayasa değişikliklerini görüşmekle yükümlü "Ulusal Meclis"in belirlenmesi için yapılan ve katılımın çok düşük olduğu seçimlerde DPP 1,64 milyon oy, Çin ile yakınlaşmaktan yana olan Kuomintang KMT ise 1,5 milyon oy aldı. 
     Nüfusu 23 milyon olan Tayvan'da anayasa değişikliğini görüşecek geçici meclisi seçmek için 16,7 milyon seçmen oy vermeye çağrılırken, katılımın çok düşük olması bekleniyordu. 
     31 Mayıs'tan sonra sadece bir ay için toplanacak Tayvan "Ulusal Meclisi", kıta Çin ile derin ayrılıkların bulunduğu bir dönemde, aralarında parlamenter sayısının düşürülmesi, seçim sisteminde değişiklik ve referandum düzenlemesi gibi konuların bulunduğu anayasa değişikliklerini görüşmesi öngörülüyor. 
     300 temsilcinin belirleneceği seçimler, Devlet Başkanı Chen Shui-bian ve DPP için bir gösterge olarak kabul ediliyordu. 
     
</TEXT>
</DOC>
