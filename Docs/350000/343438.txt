<DOC>
<DOCNO> 343438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sontur43.html </URL>
<DATE> 2005/05/17/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Trafik polisine rüşvet teklif eden kişi tutuklandı 
</HEADLINE>
<TEXT>

     Erzincan’da, aşırı hız yaptığı gerekçesiyle kendisine para cezası yazılması üzerine, polis memuruna rüşvet teklif ettiği iddia edilen kişi tutuklandı. 
     AA muhabirinin aldığı bilgiye göre, Erzincan-Erzurum Karayolu’nun 20. kilometresinde trafik ekiplerince yapılan yol denetimlerinde, 
     aşırı hız yaptığı belirlenen 06 TAY 83 plakalı otomobilin sürücüsü Mehmet Sıdık Çatak’a 50 YTL para cezası yazıldı. Bunun üzerine, cezanın yazılmaması için Trafik Merkez İstasyon Amiri Ruhi Yıldırım’a rüşvet teklif ettiği iddia edilen sürücü Çatak, suçüstü yapılarak gözaltına alındı. Çatak, sorgusunun ardından çıkarıldığı mahkemece tutuklanarak Erzincan Kapalı Cezaevi’ne gönderildi. Erzincan Emniyet Müdür Yardımcısı Kamil Öz, yaptığı açıklamada, örnek bir davranış sergilediği için Yıldırım’ı takdir ettiklerini belirterek, "Türkiye’nin hiçbir noktasında polisin bu tip konulara müsamaha göstermemesi gerekir. Yıldırım’ın bu davranışı, polisin rüşvete karşı hassasiyetinin göstergesidir" dedi. 
     
</TEXT>
</DOC>
