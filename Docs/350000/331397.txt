<DOC>
<DOCNO> 331397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun45.html </URL>
<DATE> 2005/04/08/ </DATE>
<TIME> 18.49 </TIME>
<AUTHOR>  </AUTHOR>
<HEADLINE>
UNICEF "Darfur için gelecek 18 ay son derece zor olacak" 
</HEADLINE>
<TEXT>

     Yüz binlerce kişinin iç savaş nedeniyle hayatını kaybettiği Sudan'ın Darfur bölgesinde yaşayanların, bu kez kuraklık nedeniyle zor günler geçireceği, gelecek 18 ayın bölge halkı için ''son derece zor olacağı'' bildirildi. 
     BM Çocuklara Yardım Fonu UNICEF sözcüsü Damien Personnaz, halkın evlerini terk etmeye zorlanması nedeniyle ekim yapılamaması ve genellikle mart ayı ortasında beklenen yağışların başlamaması yüzünden bölgede ''gıda sorununun'' artığını belirtti. 
     Personnaz, ''gelecek 18 ay içinde yaklaşık 4 milyon kişinin sağlıksız gıdaların kurbanı olabileceğine, 5 yaşın altındaki 1 milyon çocuğunsa ciddi anlamda yetersiz beslenme tehdidi altında olduğuna'' dikkati çekti. 
     Sözcü Personnaz, ''Sudan'ın batısındaki Darfur bölgesinde Mart 2003'ten bu yana devam eden iç savaş nedeniyle BM'nin bölgenin sadece yüzde 5 ya da yüzde 10'una ulaşabildiğini belirterek, ''6 milyon nüfuslu Darfur'da, sadece 2 milyon kişiye ulaşabildik. Bu, halen 4 milyon kişinin insani kaynaklardan yararlanamadığı anlamına geliyor'' dedi. 
     UNICEF, Darfur için gereken 135 milyon dolarlık yardımdan sadece yüzde 30'unun sağlanabildiğini, bunun artmaması durumunda yardımların azaltılabileceğini de bildirdi. 
     
</TEXT>
</DOC>
