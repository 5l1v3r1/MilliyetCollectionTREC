<DOC>
<DOCNO> 303979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun35.html </URL>
<DATE> 2005/01/06/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İsrail, Barguti'ye tecriti kaldırdı 
</HEADLINE>
<TEXT>

     İsrail'de cezaevinde bulunan El Fetih liderlerinden Mervan Barguti'nin tecritine son verildi. 
     Barguti, bundan sonra, diğer Filistinli mahkumlarla birlikte normal koğuşta kalacak. 
     İsrailli yetkililer, Barguti'nin yaklaşık 3 yıldır tek başına kaldığı hücreden normal koğuşa transfer edildiğini belirtti. 
     
     Barguti ömür boyu hapis cezasına çaptırıldı 
     2002 yılında Ramallah'ta yakalanan Mervan Barguti, İsrail'in güneyindeki Eşel Cezaevi’nde tutuluyor. Cezaevi sözcüsü, İsrailli yetkililerin, ömür boyu hapis cezasına çarptırılan Barguti'nin tecrit uygulamasına son verilmesini istediğini açıkladı. Sözcü, alınan kararın gerekçesini ise açıklamadı. 
     
     Barguti, devlet başkanlığı adaylığından vazgeçmişti 
     El Fetih örgütünün lider kadrosunda yer alan Mervan Barguti, geçtiğimiz ay Filistin devlet başkanlığı için yarışacağını açıklamış, ancak baskılar üzerine adaylıktan vazgeçmişti. 
     
</TEXT>
</DOC>
