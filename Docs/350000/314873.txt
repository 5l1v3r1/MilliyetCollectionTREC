<DOC>
<DOCNO> 314873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/soneko01.html </URL>
<DATE> 2005/02/13/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
YTL'yi bir ayda eskittik... 
</HEADLINE>
<TEXT>

     Parayı cüzdan yerine cepte taşıma alışkanlığı yüzünden 1 Ocak'ta kullanılmaya başlanan Yeni Türk Lirası YTL , kısa sürede yıprandı. 
     Merkez Bankası Konya Şube Müdürü Haydar Tırman, yıllardır paraya hak ettiği değerin verilememesi nedeniyle banknotların sık aralıklarla zorunlu olarak yenilendiğini söyledi. 
     Bu yenilemenin yüksek maliyetlerle yapılabildiğini ifade eden Tırman, tüm uyarılara karşı paranın, yıpranmayı artıran ceplerden kurtarılamadığını dile getirdi. 
     Tırman, paranın ıslak ellerle tutulması ve cepte taşınması gibi durumlarda hemen deforme olduğunu vurgulayarak, şunları kaydetti 
     ''Türkiye'de bu yıllardır çözülemeyen bir sorun. Parayı bir türlü cüzdanda taşıyamıyoruz. YTL, kullanıma geçmeden önce bütün uzmanlar ve Merkez Bankası uyarılarda bulundu. En azından yeni paranın uzun ömürlü olması için kullanımına dikkat edilmesi gerektiği söylendi. Yüksek kalitede üretilen YTL, paranın cepten cüzdana girememesi yüzünden kısa sürede yıprandı.'' 
Ülke ekonomisi için paranın uzun ömürlü olmasının sağlanması gerektiğini dile getiren Tırman, ''Bunun için de cüzdan kullanma alışkanlığı kazanmalıyız. Özellikle ıslak ellerle tutulan ve cepte taşınan banknotlar şekilden şekle giriyor ve deforme oluyor. Cüzdanlarda para yerine kredi kartı ve kimlik taşınıyor'' dedi. 
     Dolar ve avro cüzdanların en iyi köşesinde taşınırken YTL'nin cebe girmesini anlamanın mümkün olmadığını belirten Tırman, artık Türk lirasına hak ettiği değerin verilmesini istedi. 

     
</TEXT>
</DOC>
