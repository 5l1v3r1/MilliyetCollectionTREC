<DOC>
<DOCNO> 309304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur35.html </URL>
<DATE> 2005/01/25/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Hayat Bilgisi'nin Amil Bey'ini gasp eden, Rüştü'yü dövenle aynı kişi .. 
</HEADLINE>
<TEXT>

     Sanatçı Tarık Pabuccuoğlu'nun Silivri'deki çiftliğini gasp ettikleri öne sürülen 8 sanık hakkında, 3 ile 33.5 yıl arasında değişen hapis cezaları istemiyle dava açıldı. 
     İstanbul Cumhuriyet Başsavcılığı'nca hazırlanan iddianamede, İbrahim Gümüştekin'in, Sedat Peker'in eski adamlarından olduğu, kaleci Rüştü Rençber'i darp etme olayının da aralarında bulunduğu çok sayıda suça karıştığı ifade edildi. 
     Sanatçı Tarık Pabuccuoğlu'nun, işlettiği tekstil fabrikası nedeniyle işçilere borcu olduğu anlatılan iddianamede, Pabuccuoğlu'nun menajeriyle tanışan sanıklardan Murat Keleş'in bu borcun ödenmesi için araya girdiği kaydedildi. 
     Bu sayede Pabuccuoğlu'nun Silivri'deki çiftliğini satmak istediğini öğrenen örgüt elemanlarının, bundan çıkar sağlamaya çalıştıkları ifade edilen iddianamede, bazı sanıkların kendilerini müştekiye ''iyi'' gösterdikleri ve diğer örgüt üyelerinden korkmasını sağladıkları anlatıldı. 
     Tekstil fabrikasıyla ilgili konunun Sedat Peker ve adamlarına intikal ettiğini söyleyen bazı sanıkların, müşteki ile Peker ve adamlarının arasını bulacaklarını öne sürerek bunun için 150 milyar lira istedikleri kaydedilen iddianamede, bu parayı alamayan sanıkların tehditle Pabuccuoğlu'na 150 milyar liralık senet imzalattırdıkları ileri sürüldü. 
     Pabuccuoğlu'ndan Silivri'deki çiftliğini bu senetler karşılığında alan sanıkların, çiftliği bu şekilde gasp ettikleri anlatılan iddianamede, sanıkların daha sonra çiftliği 150 milyar liraya başka birine sattıkları kaydedildi. 
     İddianamede, sanıkların müşteki Pabuccuoğlu'ndan ayrıca 67 milyar lira da para aldıkları ifade edildi. 
     İbrahim Gümüştekin'in Üsküdar'daki otoparkında yapılan aramada, DGM Yedek Hakimliği'nce hakkında çıkarılan dinleme kararının bulunduğu belirtilen iddianamede, Gümüştekin'in polis tarafından düzenlenen bir operasyondan kaçarken otosunun plakasının polis telsizlerinden anos edildiğini öğrendiği ve tedbir aldığının tespit edildiği öne sürüldü. 
     İddianamede, bu durumun, örgütünün yapısı, bağlantıları, işbirliği ve organizedeki profesyonelliğini açıkça ortaya koyduğu ifade edildi. 
     Aynı iddianamede, tutuklu sanıklar İbrahim Gümüştekin, Yaşar Necmi Dardağan, Mehmet Ali Kahraman, Murat Keleş ile tutuksuz sanıklar Ali Can Eleman, Serhat Yolyapar, Erhan Düzgün ve Seyfettin Kav'ın, ''çıkar amaçlı suç örgütü kurmak'', ''çıkar amaçlı suç örgütü içinde faaliyette bulunmak'', ''gasp'', ''silahla adam yaralama'', ''hürriyeti tahdit'' ve '' Ateşli Silahlar Kanunu'na muhalefet etmek'' suçlarından 3 ile 33.5 yıl arasında değişen hapis cezalarına çarptırılmaları istendi. 
     
</TEXT>
</DOC>
