<DOC>
<DOCNO> 347567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sontur08.html </URL>
<DATE> 2005/05/31/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Tecavüzden kaçıp ormanda sabahladı 
</HEADLINE>
<TEXT>

     ADAPAZARI Sakarya , DHA 

      SAKARYA'nın Geyve İlçesi'nde, tarlada çalışırken komşusu 58 yaşındaki Selahattin Yalçın'ın kendisine tecavüz girişiminde bulunduğunu öne süren 66 yaşındaki F.Ö., yarı çıplak halde ormanda bulundu. Geceyi ormanda geçiren F.Ö.'nin jandarmaya verdiği bilgilerin ardından Yalçın gözaltına alındı. 
     Olay, Geyve'ye bağlı Akdoğan Köyü'nde meydana geldi. Geçen cumartesi günü, tarlada çalışmaya giden F.Ö. gece eve dönmedi. Bunun üzerine yakınları F.Ö.'yü aramaya çıktı. Ancak F.Ö. tüm aramalara rağmen bulunamadı. Pazar sabahı ormanlık alanda aramalarını sürdüren köylüler, F.Ö.'yü yarı çıplak halde buldu. F.Ö. başından geçenleri köylülere anlattıktan sonra bu kez jandarmaya götürüldü ve orada da ifade verdi. Yaşlı kadın, saat 18.00 sıralarında tarladan dönerken aynı köyden bir çocuk babası Selahattin Akdoğan'ın kendisini kuru sıkı tabanca ile tehdit ederek elbiselerini çıkarttığını, karşı koyunca da dövdüğünü, elinden kurtulup ormana kaçtığını anlattı. Bu iddialar üzerine Selahattin Yalçın yakalanarak gözaltına alındı. Jandarmadaki sorgusunun ardından adliye sevkedilen Yalçın, çıkartıldığı nöbetçi mahkemece tutuklandı. 
     
</TEXT>
</DOC>
