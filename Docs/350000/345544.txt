<DOC>
<DOCNO> 345544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/spor/axspo01.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük taarruz 
</HEADLINE>
<TEXT>


Kartal, Youla'ya resmi imzayı attırdı, Adem Dursun ve Mehmet ile anlaşma sağladı. Yaya Toure'de de sona yaklaşıldı 


Beşiktaş, mali yöndeki sıkıntıya rağmen transfer bombalarını patlatıyor. Siyah - Beyazlılar, Gençlerbirliği'nden Youla ile de protokol imzaladı. Asbaşkan ve Futbol Şube Sorumlusu Kıvanç Oktay'ın evinde, Oktay ve Teknik Direktör Rıza Çalımbay ile görüşen Gineli oyuncu, ayrıntılar üzerinde de anlaşıp, imzayı attı. Kartal, Başkent ekibiyle yazılı anlaşma yapmadığı için resmi bir açıklama yapmadı. 
Kanatları güçlendirmek isteyen Teknik Direktör Rıza Çalımbay'ın isteği doğrultusunda harekete geçen yönetim, Ankaragücü'nün sol kanadında bulunan Adem Dursun ve Kayserispor'un sol bölgesinde bulunan Mehmet Topuz ile anlaşma sağladı. İki genç ile önümüzdeki günlerde protokol yapılacağı öğrenildi. 
Yabancı konusunda da rotasını Ukrayna'ya çevirip, Metalur Donetsk'te oynayan Yaya Toure'ye göz diken Siyah - Beyazlılar'ın tüm pürüzleri ortadan kaldırdığı, transfer için yabancı kontenjanının boşalmasını beklediği öğrenildi. 

Kartal'da kara tablo 

Banka borçları gitgide artan, birçok gelirini temlik ettiren Beşiktaş, şimdi kombine ve maç hasılatını da ipotek altına alacak. Siyah - Beyazlı yönetim, bunları teminat göstererek kredi başvurusu yaptı 

ATIF KEÇECİ 

Beşiktaş'ın 100. yılda kazandığı şampiyonlukla ortaya çıkan pembe tablo, yerini kara bulutlara bıraktı. Naklen yayın ve forma reklam gelirlerini teminat olarak gösterip, bankalara borçlanan Siyah - Beyazlılar, bu kez kombine kart ve günlük gişe gelirlerini göstererek kredi almaya hazırlanıyor. 
Bankalara kredi borcu bir çığ gibi büyüyen Beşiktaş, nakit ihtiyacını karşılamak için yine bir bankanın kapısını çaldı. Ancak ilk defa - kontrol altına alınması zor bir gelirin teminat olarak gösterilmesi - böyle bir teklifle karşı karşıya kalan banka yetkilililerinin hukuk servisinden görüş istemesine neden oldu. 
Ara transferde alınan Koray'ın bonservis bedeli için Çaykur Rizespor bekleyişini sürdürürken, şimdi de hesapta olmayan davalarla karşı karşıya kalındı. 
Gönderilen Teknik Direktör Vicente del Bosque ile yardımcılarına ödenecek tazminat kısa vadede Siyah - Beyazlılar'ın önünde dururken, şimdi de Puma kulübün kapısını çalacak. Puma, sözleşmesini feshedip, Umbro'ya dönecek olan Beşiktaş'tan zararının karşılanmasını istiyor. 

Diken üstünde 
Siyah - Beyazlı yönetimde sıkıntı sadece mali boyutla bitmiyor. 25 Nisan, 2 ve 9 Mayıs tarihlerindeki olağan yönetim kurulunun toplanmaması, Başkan Yıldırım Demirören'in yer almadığı toplantılara Futbol Şube Sorumlusu Kıvanç Oktay'ın katılmaması da, idareciler arasında tedirginliğe neden oldu. Genel Sekreter Kenan Öner, yöneticilerin masa başında bir araya gelemeseler de, telekonferans yöntemiyle görüştüklerini açıkladı. Oktay'ın toplantılara gelmemesine ise yorum getirmedi. 

Carew Evine dön Berkant 

Dünkü idmanda Carew ile Berkant kapıştı. Norveçli, "Go home" mesajını gönderdi 

SÜLEYMAN HATISARU 

İki günlük iznin ardından Akçaabat Sebat maçının hazırlıklarına dün başlayan Beşiktaş'ta Carew ile Berkant arasında gerginlik yaşandı. Norveçli futbolcu, çift kale maçta kendisine pas vermeyen arkadaşına "Go home Evine dön " diye bağırdı. Teknik Direktör Rıza Çalımbay, iki futbolcuyu ayrı takımlara göndererek, tartışmanın büyümesini önledi. 
Siyah - Beyazlılar'ın çalışmasına sakatlığı süren İbrahim Üzülmez, Juanfran, Okan ve Tayfun ile milli takımda bulunan Ahmed Hassan katılmadı. Tesislere gelen bir grup Marmara Üniversitesi öğrencisi ise futbolculara başarı diledi. 

Sergen ısrarı 

Beşiktaş'ta kalıp kalmayacağı netlik kazanmayan Sergen Yalçın için, Süper Lig'in yeni ekibi Vestel Manisaspor cevap bekliyor. Yıldız oyuncunun yanı sıra kulübe de resmi teklifi sunan Ege temsilcisi, bu oyuncu konusundaki ısrarını sürdürüyor. 

Öncelik Sivas'a 

Teknik Direktör Rıza Çalımbay, gidecek futbolcularda seçim hakkını Sivasspor'dan yana kullanacak. Memleketinin takımına yardımcı olmak isteyen Çalımbay'ın, Ahmet Yıldırım, Emre Aşık, Fatih, Berkant, Sinan ve Yasin için Kırmızı - Beyazlılar'a teklif sunacağı kaydedildi. 

Tercihi Beşiktaş 

İLHAN GÜLER 

Ankaraspor'da kiralık olarak görev yapan Ümit Aydın, Samet Aybaba'nın kalması konusunda ısrarına rağmen, geri dönmesini isteyen Rıza Çalımbay'da karar kıldı. Ümit'in, Lacivert -Beyazlı yönetimin cazip teklif yapmasına karşın, Beşiktaş'a gitmek istediği öğrenildi. Siyah - Beyazlı yönetimin, gelecek yıl sözleşmesi sona erecek Ümit Aydın'ı 3 yıl daha renklerine bağlamayı planladığı bildirildi. 
Bu sezon Beşiktaş'ta kendini göstermek istediğini belirten Aydın, "Rıza hoca Türk futbolcusunu çok iyi tanıyor. Onlardan nasıl verim alacağını ve faydalanacağını iyi biliyor. Gelecek yıl büyük başarılara imza atacağımıza inanıyorum. Beşiktaş taraftarlarını ve İnönü Stadı'nı çok özledim" dedi. 

İş adamı Emre Aşık 

Futboldan kazandığını, yatırıma yönlendiren Emre Aşık işadamı oluyor. Bursa'da, 0-17 yaş grubuna yönelik "Odda" adlı bir mobilya mağazası açacak olan Siyah - Beyazlı futbolcuyu takım arkadaşları da yalnız bırakmayacak. 


</TEXT>
</DOC>
