<DOC>
<DOCNO> 309253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonspo14.html </URL>
<DATE> 2005/01/25/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Konyaspor, Beşiktaşlı Ronaldo'yu Cuma'ya kadar bitirmeye çalışıyor 
</HEADLINE>
<TEXT>

     Konyaspor, transferi bir türlü gerçekleşemeyen Ronaldo'yu 28 Ocak Cuma günü yapılacak Galatasaray maçına yetiştirmeye çalışıyor. 
     Konyaspor Futbol Şubesi Sorumlusu Mehmet Bezirci, Türkiye Kupası'nda Beşiktaş'a karşı alınan 3-1'lik galibiyetle gelen bir üst turun takımın moralini yükselttiğini söyledi. 
     Özellikle Süper Lig'in ikinci yarısının ilk maçına çıkmadan alınan bu galibiyetin büyük önem taşıdığını ifade eden Bezirci, galibiyetin lige iyi bir başlangıç yapmalarını sağlayacağına inandıklarını bildirdi. 
     Bezirci, Galatasaray maçında yeni transferleri Baliç ve Suat Usta'nın da forma giyeceğini belirterek, şunları kaydetti 
     ''Takımda hava çok iyi. Eksik olan mevkilerimize gereken transferleri yaparak ikinci yarıya giriyoruz. Yeni transferlerin takıma uyumu zor olmadı. Transferinde sorun yaşadığımız Beşiktaşlı Ronaldo konusunda görüşmeler sürüyor. Ronaldo'yu Galatasaray maçına yetiştirmeye çalışıyoruz. Büyük ihtimalle Ronaldo da ikinci yarının ilk maçında forma giyecek.'' Ronaldo'nun da transferiyle korkulan takım haline geleceklerini vurgulayan Bezirci, ''Şampiyonluk mücadelesi veren Galatasaray'ı Konya'dan puansız göndereceğiz. Bunun için taraftarımızın desteğine ihtiyacımız var. Seyirci avantajını kullanarak ikinci yarıya galibiyetle başlamak istiyoruz'' dedi. 
     
</TEXT>
</DOC>
