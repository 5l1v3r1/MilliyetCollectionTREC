<DOC>
<DOCNO> 329418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur10.html </URL>
<DATE> 2005/04/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Aşık teröristler örgütten kaçtı 
</HEADLINE>
<TEXT>

     Özgür CEBE DHA 

      KUZEY Irak'taki Kandil Dağı'ndaki bulunan PKK kampından kaçıp Mesut Barzani liderliğindeki Irak Kürdistan Demokrat Partisi IKDP peşmergelerine giderek, Türkiye'deki güvenlik güçlerine teslim edilen 18 yaşındaki Reyhan Kabul ile 20 yaşındaki Veli Cintan, örgütün çoban kadrosunda' yer aldıklarını, yetiştirilen küçükbaş hayvanları Irak'a sattıklarını anlattı. 
     Peşmergeler tarafından Habur Sınır Kapısı'nda güvenlik güçlerine teslim edilen ve haklarında örgüt üyeliği suçundan 15'er yıl hapis istemiyle dava açılan Cudi' kod adlı Reyhan Kabul ile Firaz' kod adlı sevgilisi Veli Cintan'ın yargılanmasına Diyarbakır 4'üncü Ağır Ceza Mahkemesi'nde başlandı. İddianamenin okunmasından sonra savunma yapan Kabul ile Cintan, Türkiye sınırları içinde faaliyet göstermediklerini ve güvenlik güçleriyle silahlı çatışmalara katılmadıklarını belirterek, pişman olduklarını söylediler. 
     Reyhan Kabul, 1995'teki terör olayları nedeniyle Şırnak'taki köylerinin boşaltılması üzerine ailece Kuzey Irak'a göç ettiklerini, Musul yakınlarındaki Mahmur Kampı'nda ailesi ile birlikte kalırken 2001 yılında beyaz bir minibüsle gelen PKK'lıların kendisini Kandil Dağı'ndaki kampa götürdüğünü anlattı. Kabul, "Burada bana silah verdiler ancak hiç kullanmadım. Daha sonra beni 11 kişilik çoban grubuna verdiler. Böbrek rahatsızlığım olduğu için Hınere kampındaki hastanede tedavi olurken Veli Cintan ile birlikte kaçtık. 3 gün yürüdükten sonra IKDP denetimindeki Sidekan kasabasına geldik. Peşmergeler bizi sorgulayıp Duhok'a götürdü'' dedi. 
     Veli Cintan ise, Van'ın Çatak İlçesi'ne bağlı Kaçik Köyü'nden 1995 yılında kaçırıldığını ileri sürerek, şunları anlattı 
     "1 aylık yürüyüşün ardından Irak'taki kamplara ulaştık. Fiziksel olarak zorlandığım için örgüt beni çobanlar grubuna verdi. Kamplardaki koyunları besleyip yetiştirdikten sonra Irak'a satıyorduk. Hayvanları kaçak yollardan Türkiye'ye sokmaya çalışan tüccarlardan alıyorduk. İran-Irak-Türkiye sınır hattında örgütün Gümrük birimi' var. Bu grup sürekli hareket halinde ve sınır boyundaki kaçakçıların Türkiye'ye geçmelerine yardımcı olup karşılığında küçükbaş hayvan, ya da para alıyor. Ben hayvan otlatıp, süt sağarak peynir yapıyordum. Başka işim yoktu. Reyhan ile birlikte kaçmaya karar verip örgütten ayrıldık.'' Mahkeme heyeti sanıkların tahliye istemlerinin reddine karar vererek, duruşmayı erteledi. 
     
</TEXT>
</DOC>
