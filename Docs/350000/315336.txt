<DOC>
<DOCNO> 315336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sondun15.html </URL>
<DATE> 2005/02/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Daily Telegraph Allavi başbakanlığını sürdürebilir 
</HEADLINE>
<TEXT>

     LONDRA DHA 

      İNGİLTERE'de yayımlanan The Daily Telegraph gazetesi, 7 ay önce koalisyon güçleri tarafından başbakanlık görevine getirilen İyad Allavi'nin Irak'taki genel seçimlerden 3'ncü sırada çıkmasına rağmen, başbakanlık görevinde kalabileceğine öne sürdü. 
     Gazetenin diplomasi muhabiri Anton La Guardia'nın haberine göre, seçimin galibi Şiiler ile 2'nci sıradaki Kürtler arasındaki hassas dengeler geçici Irak Başbakanı Allavi'ye yarayabilir. 
     Yüzde 48 oy oranı alan Şiilerin mecliste mutlak çoğunluğu ele geçiremediğine dikkat çeken gazete, "Bu oy oranı sayesinde Şiiler her türlü girişimi engelleyebilir, ama aynı zamanda kendi isteklerini kabul ettirme konusunda da zorlanırlar'' dedi. Şiilerin laik bir anayasa ve hükümet yerine şeriat esaslarına uygun bir Irak istediğine dikkat çeken Telegraph, Kürtlerin ise Irak'ı Müslüman bir ülke olarak kabul etmekle beraber laik ve demokratik bir rejimden yana olduğunu vurguladı. 
     
     "KÜRTLER ALLAVİ'Yİ DESTEKLER" 
     Bu durumda laik ve ılımlı çizgisiyle tanınan Allavi'nin uzlaşı adayı olarak 2'nci defa başbakanlık şansına kavuşubileceğini yazan Daily Telegraph, Allavi'ye yakın bir kaynağın şu sözlerine yer verdi "Allavi'nin hala başbakanlık şansı var. Aşırı dinci Şiilerin iktidarda olmasını istemeyen Kürtler onu destekleyecektir.'' Gazeteye göre Şii olmasına rağmen eski bir Baasçı olan Allavi'nin bir başka avantajı ise seçimleri boykot eden ve mecliste yeterli oranda temsil edilmeyen Sünnilere çok daha kolay ulaşabilecek bir isim olması. Daily Telegraph, Batı ile iyi ilişkilere sahip Allavi'nin ABD'nin kuklası olarak nitelendirilmesinin ise işini zorlaştıracağına dikkat çekti. 
     
</TEXT>
</DOC>
