<DOC>
<DOCNO> 347622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonyas11.html </URL>
<DATE> 2005/05/31/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Sürücülere yol kenarında uyuşturucu testi... 
</HEADLINE>
<TEXT>

     İngiltere'de yol kenarında alkol kontrolü yapan polisin, uyuşturucu testi uygulamasına da başlayacağı bildirildi. 
     Kontrolün, elektronik dedektörle yapılacağı ve sürücünün uyuşturucu kullanıp kullanmadığının, tükürüğünden alınan örnek sayesinde ortaya çıkarılacağı belirtildi. 
     Polis teşkilatı sözcüsü, uyuşturucu maddelerin etkisindeyken otomobil kullandığı tespit edilen kişilerin polis merkezine götürüleceğini ve haklarında işlem yapılacağını söyledi. 
     Uyuşturucu dedektörlerinin halen piyasada bulunan esrar, kokain, amfetaminler, ecstasy, eroin, metadon ve benzeri ilaç ve uyuşturucu türlerini tanıyabildiğini belirten polis yetkilileri, yol kenarında yapılan testlerin ardından sürücüye hastanelerde kan testi uygulanacağını kaydettiler. 
     Böylece alınan sonuçların, muhtemel davalarda delil teşkil etmesinin sağlanacağını belirten yetkililer, sürücünün otomobilinde uyuşturucu madde bulunmasının ayrı bir suç teşkil edeceğine işaret ettiler. 
     
</TEXT>
</DOC>
