<DOC>
<DOCNO> 336201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/soneko15.html </URL>
<DATE> 2005/04/23/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Oturulamaz raporlu binada bayındırlık hizmeti... 
</HEADLINE>
<TEXT>

     Kilis Bayındırlık ve İskan Müdürlüğü, daha önce Gaziantep Bayındırlık ve İskan Müdürlüğü tarafından ''oturulamaz'' raporu verilen binada hizmet veriyor. 
     Bayındırlık ve İskan İl Müdürü Erhan Kubilay'dan bina hakkında bilgi alan ve binada incelemelerde bulunan Vali Aslan Kütükçü, gazetecilerin soruları üzerine yaptığı açıklamada, yeni bir il oldukları için eski binaları kullanmak zorunda kaldıklarını söyledi. 
     Bayındırlık ve İskan Bakanlığı'na tahsis edilen bu binanın her ne kadar kullanılması mümkün olmasa da kullanmak zorunda kaldıklarını ifade eden Kütükçü, şöyle konuştu 
     ''Bir anlamda da can güvenliğini hiçe sayarak çalışmak zorunda kalıyoruz. Yeni binalara ihtiyaç var. Kurumumuza, yeni bir hizmet binası temin etmek için girişimlerde bulunuyoruz. Kendi hizmet binasına oturulamaz raporu veren Bayındırlık ve İskan Müdürlüğü'ne, Özel İdare olarak devraldığımız inşaatı devam eden İl Sağlık Müdürlüğü hizmet binasının bir katını vererek sorunu çözmek istiyoruz.'' Vali Kütükçü, Kilis'te kamu kurum ve kuruluş binalarının bir kısmının dar, küçük ve eski olduğunu, devletin verdiği imkanlar ölçüsünde yeni binalar yapmaya çalıştıklarını belirtti. 
     İnönü Caddesi üzerindeki Bayındırlık ve İskan Müdürlüğü hizmet binasının eskiden gümrük binası olarak kullanıldığını kaydeden Kütükçü, şunları söyledi 
     ''Gümrük Müdürlüğü hizmet binası, Öncüpınar Sınır Kapısı içerisine taşındığı için bu bina kullanılmıyordu. Kilis'in 1996 yılında il olmasından sonra kamu kuruluşlarının hizmet binası sıkıntısı çekmesi üzerine eski Gümrük Müdürlüğü binası Bayındırlık ve İskan Müdürlüğü'ne tahsis edildi. Ancak, buraya aynı kurum tarafından oturulamaz raporu verilmiş. Kısa süre sonra Bayındırlık ve İskan Müdürlüğü yeni binasına geçmiş olacak.'' 
     
</TEXT>
</DOC>
