<DOC>
<DOCNO> 329405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonspo51.html </URL>
<DATE> 2005/04/01/ </DATE>
<TIME> 18.57 </TIME>
<AUTHOR>  </AUTHOR>
<HEADLINE>
Beşiktaş'ta Diyarbakırspor maçında Berkant oynamayacak 
</HEADLINE>
<TEXT>

     Beşiktaş, Diyarbakırspor ile yapacağı lig maçının hazırlıklarını sürdürdü. 
     Siyah-beyazlılar, teknik direktör Rıza Çalımbay yönetiminde BJK Nevzat Demir Tesisleri'nde çalıştı. Yaklaşık 1.5 saat süren akşam antrenmanı yağmur ve şiddetli rüzgar altında gerçekleştirilirken, sakatlıkları bulunan İbrahim Üzülmez, Fatih Sonkaya, Juanfran, Koray Avcı ve Berkant çalışmaya katılmadı. 
     Kulüp doktoru Ayhan Optur, dünkü antrenmanda sağ ayak bileğine darbe alan Berkant'ın bileğinde, buna bağlı ödem oluştuğunu ve Diyarbakırspor maçında forma giyemeyeceğini bildirdi. 
     Futbolcuların gruplar halinde koşu yaparak başladığı antrenman 5'e 2 ve dar alanda pas çalışması, ardından da yarım alanda çift kale maçla tamamlandı. Milli takımdan dönen Rumen oyuncu Pancu ise antrenmanda koşu yaptı. 
     Beşiktaş, yarın sabah 10.30'da özel bir uçakla Diyarbakır'a gidecek. Siyah-beyazlılar, Diyarbakırspor maçı için son çalışmasını da bu kentte yapacak. 
     
</TEXT>
</DOC>
