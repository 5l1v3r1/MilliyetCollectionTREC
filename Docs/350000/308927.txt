<DOC>
<DOCNO> 308927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonspo24.html </URL>
<DATE> 2005/01/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Ümit Karan, Florya'da arkadaşlarıyla vedalaştı 
</HEADLINE>
<TEXT>

     Türkiye Kupası'nda Bursaspor'u eleyerek çeyrek finale çıkan Galatasaray, 1 günlük iznin ardından 28 Ocak Cuma günü ligde Konyaspor ile yapacağı maçın hazırlıklarına başladı. 
     Florya Metin Oktay Tesisleri'nde teknik direktör Gheorghe Hagi yönetiminde yapılan ve yaklaşık 1.5 saat süren antrenmanda, Bursaspor karşılaşmasında ilk 11'de çıkan futbolcular koşu yapmakla yetinirken, diğer oyuncular ise pas çalışmasının ardından, yarım alanda çift kale maç yapıp idmanı şut atarak tamamladı. 
     Çift kale maçta, teknik direktör Hagi de oyuncularıyla birlikte mücadele ederken, Rumen çalıştırıcı, yaptığı şık hareketlerle futbolculuk günlerini hatırlattı. 
     Sarı-kırmızılılarda, arka adalesinde sakatlığı nedeniyle geçen hafta çalışmalarda yer almayan ve Bursaspor maçında oynayamayan Conceiçao, bugün yeniden takımla birlikte çalışırken, Brezilyalı oyuncunun sakatlığının düzeldiği kaydedildi. 
     Diğer yandan, Galatasaray'dan ayrılması yılan hikayesine dönen ve Büyükşehir Belediyesi Ankaraspor ile anlaşan Ümit Karan, antrenman öncesi tesislere geldi. Yıldız oyuncu, tesislerde arkadaşlarıyla bir süre sohbet ederek vedalaştı. 
     Galatasaray, yarın yapacağı antrenmanla Konyaspor maçı hazırlıklarını sürdürecek. 
     
     ÜMİT KARAN YARIN ANKARASPOR İLE SÖZLEŞME İMZALAYACAK 

     Büyükşehir Belediyesi Ankaraspor ile anlaşan Ümit Karan, yarın yapılacak törenle sözleşme imzalayacak. 
     Büyükşehir Belediyesi Basın Merkezi'nde düzenlenecek törene, Ümit Karan'ın yanısıra diğer yeni transferlerin de katılacağı belirtildi. 
     Bu arada bugün öğle saatlerinde Ankara'ya hareket eden Ümit Karan, Aktepe Tesisleri'nde saat 16.00'da antrenör Bahattin Güneş yönetiminde, lacivert-beyazlı formayla ilk antrenmanına çıkacak. 
     
</TEXT>
</DOC>
