<DOC>
<DOCNO> 314714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sonspo17.html </URL>
<DATE> 2005/02/12/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Beşiktaş, Gençlerberliği maçı baştan oynananacak 
</HEADLINE>
<TEXT>

     Futbol Federasyonu Yönetim Kurulu, Beşiktaş - Gençlerbirliği maçının tekrar oynanmasına karar verdi. 
     Futbol Federasyonu Basın Sözcüsü Zekeriya Alp, Birinci Süper Lig'de Beşiktaş ile Gençlerbirliği arasında yapılan ve 1-1 berabere sonuçlanan maçın tescil edilmediğini belirterek, 9 Mart 2005 tarihinde karşılaşmanın 58. dakikadan değil baştan oynanacağını bildirdi. 
     Zekeriya Alp, Çeşme'deki Futbol Federasyonu yönetim, denetleme ve hukuk kurulları toplantısının ardından yaptığı açıklamada, Futbol Federasyonu'na yansıyan birçok sorunun görüşüldüğünü ve karara bağlandığını söyledi. 
     Federasyonun zaman zaman Türkiye'nin birçok ilinde bu tür toplantılar yaptığını, bu toplantıyı da Çeşme'de yapma ihtiyacını duyduklarını kaydeden Alp, ellerinde mevcut olan itilaflı dosyaları hukuk kurulu üyeleriyle birlikte bu toplantıda ele aldıklarını, karara bağlayarak onayladıklarını söyledi. 
     Geçen hafta İstanbul'daki Beşiktaş-Gençlerbirliği karşılaşmasında hakemin yaptığı kural hatasıyla ilgili maçın teknik bilgilerini toplandıklarını, gözlemci ve maçın hakemi Kuddusi Müftüoğlu'nun raporlarını ele aldıklarını, kural hatası yapıldığını belirlediklerini anlatan Alp, şöyle devam etti 
     ''Federasyonumuz Beşiktaş-Gençlerbirliği maçının 1-1 biten sonucunu tescil etmeyerek, tekrar oynanmasına karar verdi. Maçın 9 Mart 2005 tarihinde yapılması kararı alındı. Maçta Beşiktaş'tan Tayfun ve Çağdaş ile Gençlerbirliği'nden Ömer ve Kerem'in sarı kartla disiplin cezası almamış kabul edilmesine karar verdik. Maçın tekrarıyla ilgili Gençlerbirliği'nin maddi bir kaybı söz konusudur. Maddi konularda 2 kulübün mutabakatta bulunmasını önerdik. Şayet bu konuda 2 kulüp arasında bir mutabakat olmazsa, bu konuda Futbol Federasyonu yönetimi karar alacak. Kötü tezahüratla ilgili Beşiktaş Kulübü ile sürdürülen disiplin koğuşturmasının devamına karar verdik.'' Toplantıya Futbol Federasyonu Başkanı Levent Bıçakçı, yönetim kurulu üyeleri Hasan Doğan, Şekip Mosturoğlu, Mahmut Özgener, Asım Atmaz, Serdar Güzelaydın, Mehmet Baykan, Zekeriya Alp, Davut Dişli, Ufuk Özerten, Erdal Atalay ve Rıfat Besceli katıldı. Federasyon yönetim kurulu üyesi Osman Çağlıkoç ve enerji yolsuzluğu nedeniyle gözaltına alınan yönetim kurulu üyesi Cemil Kazancı toplantıya katılamadı. 

     
</TEXT>
</DOC>
