<DOC>
<DOCNO> 335599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonspo24.html </URL>
<DATE> 2005/04/21/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Galatasaray, İran'ın Persopolis takımı ile kardeş kulüp oldu 
</HEADLINE>
<TEXT>

     Galatasaray ile İran'ın Persepolis takımları ''Kardeş Kulüp'' oldular. 
     Mecidiyeköy'deki Kulüp Binası'nda gerçekleştirilen basın toplantısına Galatasaray Kulübü İkinci Başkanı Ergün Gürsoy ile Persepolis Kulübü Yönetim Kurulu üyeleri İbrahim Aştiani ve Rıza Zahitmer katıldı. Gürsoy, İran Kulübü'nün uzun süredir Galatasaray'ı takip ettiğini belirterek, ''Bizim tecrübelerimizden yararlanmak istiyorlar. Biz de kendileriyle işbirliği anlaşması yaptık. İleri dönemde iki takım hazırlık maçları oynayabilir'' dedi. 
     Konuk yöneticiler ise Galatasaray Kulübü'nü uzun zamandır yakından takip ettiklerini ifade ederek, ''4 gündür İstanbul'dayız ve Galatasaray bize konukseverlik gösterdi. Burada bulunmaktan dolayı çok mutluyuz. Galatasaray Kulübü'nün tecrübeleri bize yol gösterecektir'' diye konuştu. 
     İran'ın Pas takımında görev yapan Mustafa Denizli'yi, teknik adam olarak çok beğendiklerini belirten yöneticiler, ''Kendisi çok disiplinli bir antrenör. Kendisini daha önceden de tanıyorduk. İyi bir teknik adam olduğunu düşünüyoruz. Herkesin hayranlığını kazandı'' şeklinde konuştular. 
     Toplantıda, Ergün Gürsoy ile Persepolis kulübü yöneticileri birbirlerine kulüplerinin flamalarını hediye ettiler. 
     
</TEXT>
</DOC>
