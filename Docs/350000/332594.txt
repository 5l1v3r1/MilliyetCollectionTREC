<DOC>
<DOCNO> 332594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonsiy19.html </URL>
<DATE> 2005/04/12/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Şahin, küfüre el koydu... MHK Başkanı'nı Federasyon Başkanı seçecek 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, İçişleri Bakanlığı'na bir yazı göndererek, hafta sonu oynanan Galatasaray-Trabzonspor maçında yapılan kötü tezahüratla ilgili olarak İstanbul Valiliği'nin bir işlem yapıp yapmadığını sordu. 
     Bakan Şahin, futbol maçlarındaki kötü söz ve hakaretlerin dikkatle takip edilmesi gerektiğini ifade ederek, maçlardaki olayları önleyecek yasanın, il güvenlik kurullarınca yeterince uygulanmadığını belirtti. 
     İçişleri Bakanlığı'na gönderdiği yazıda Galatasaray-Trabzonspor maçıyla ilgili olarak İstanbul İl Güvenlik Kurulu'nun işlem yapıp yapmadığını soran Bakan Şahin, işlem yapılmadıysa, sorumlular hakkında soruşturma açılması gerektiğini ifade etti. 
     
     MHK BAŞKANINI FEDERASYON BAŞKANI SEÇECEK- 
     Devlet Bakanı ve Başbakan Yardımcısı Mehmet Ali Şahin, Merkez Hakem Kurulu'nun MHK Futbol Federasyonu Genel Kurulu'nda seçilerek belirlenmesinin FİFA'nın uyarıları üzerine yasada yapılacak değişiklikle son bulacağını ifade etti. 
     FİFA'nın, MHK'nın Futbol Federasyonu Genel Kurulu'nda belirlenmesini, uluslararası kurallara uygun bulmadığı, futbol kulüplerinin delege olarak ağırlıkta bulunduğu genel kurulda, hakem kurulunun seçilmesinin suistimalleri beraberinde getireceği uyarısının dikkate alındığı kaydedildi. Yasada yapılacak değişikle bundan sonra MHK'yı Futbol Federasyonu başkanı seçecek. 
     
     ÖZEL GÜVENLİK BİRİMLERİ 4 YIL SONRA OLUŞTURULACAK 
     Bakan Şahin, spor kulüplerine, stat içindeki güvenliğin sağlanması için 5 Mayıs tarihine kadar tanınan sürenin yasada yapılacak değişiklikle uzatılacağını belirtti. 
     Yeni düzenlemeye göre, kulüpler 4 yıl içinde özel güvenlik birimlerini kurarak faaliyete geçirecek. 
     Sporda Şiddet Ve Düzensizliğin Önlenmesi Hakkında geçen yıl çıkarılan yasa ile Birinci Süper Lig'de yer alan kulüplerin stat içindeki güvenliği sağlamaları ve emniyet görevlilerin statları terketmeleri karara bağlanmıştı. Ancak, sürenin 5 Mayıs tarihinde dolacak olmasına karşın kulüpler gerekli güvenlik altyapısını tamamlayamadı. Futbol Federasyonu ve kulüplerin talebi üzerine ise sürenin uzatılması karara bağlandı. 
     
</TEXT>
</DOC>
