<DOC>
<DOCNO> 335864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/soneko13.html </URL>
<DATE> 2005/04/22/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Dünya Bankası İstihdam üzerine konulan vergiler işsizliği arttırıyor 
</HEADLINE>
<TEXT>

     Dünya Bankası'na göre, gelişmekte olan ülkelerde istihdam üzerine konulan vergiler, işsizliği de körüklüyor. 
     Dünya Bankası tarafından yapılan bir araştırmaya göre, hükümetlerin, istihdam üzerine koyduğu vergiler, kamu gelirlerinde belirli bir artış sağlamasına karşın işsizliği arttırıcı etki yapıyor. 
     Araştırmaya göre, Türkiye'nin de aralarında bulunduğu gelişmekte olan ülkelerin en büyük sorunlarından biri olan işsizlikle mücadelede istihdam vergi yükünün azaltılması, işsizliği de azaltıcı yönde etki yapıyor. 
     
     VERGİ İNDİRİMİNİN İSTİHDAM ARTIRICI ETKİSİ... 
     Banka'nın araştırmasına göre, İstihdam vergilerindeki yüzde 1 indirim, istihdamda en az yüzde 1.5 oranında artış sağlıyor. Bazı ülkelerde, vergi oranında indirimin getirdiği istihdam arttırıcı etki daha yüksek düzeylerde gerçekleşebiliyor. 
     Gelişmekte olan ülkelerin çalışma piyasası reformunu mutlaka gerçekleştirmeleri gerektiği belirtilirken, istihdamda eğitimin teşvik edilmesi ve özellikle de kalifiye işçi politikasının, düşük istihdam vergisiyle teşvik edilmesi öneriliyor. 
     İstihdama yüksek vergi uygulayan ülkelerin hem işsizlik sorunuyla boğuştuğu, hem de rekabet edemediğinin vurgulandığı araştırmaya göre, vergi indiriminin yarattığı katma değer daha yüksek düzeyde etki sağlıyor. 
     Banka'nın araştırmasına göre, vergi indiriminin yanı sıra, eğitimli ve rekabet edebilecek bir istihdam politikasıyla istihdam piyasasında yapısal sorunların çözülebileceği ve bu çerçevede hem istihdamın artış göstereceği hem de verimliliğin yükseleceği kaydediliyor. 
     
</TEXT>
</DOC>
