<DOC>
<DOCNO> 339985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonyas08.html </URL>
<DATE> 2005/05/05/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Çocuğunu emzirmek için 5 bin 600 kilometre yol katetti 
</HEADLINE>
<TEXT>

     LONDRA DHA 

      İNGİLİZ bir anne, Amerikan vatandaşlığını yenilemek için gittiği New York’ta, geride bıraktığı bebeğinin süt içmediğini öğrenince çocuğunu emzirmek için 5 bin 600 kilometre yol katederek ülkesine döndü. 
     Video yapımcısı Rosie Stamp, 5 günlüğüne ABD’ye gittinde 12 aylık bebeğe de sevgilisi Nicholas Bolton bakmaya başlamıştı. Stamp, gitmeden önce Bolton’un çocuğa içirmesi için kendi sütünü şişeleyip bırakmıştı. 
     
     36 SAAT SONRA BAŞLADIĞI YERE DÖNDÜ 
     32 yaşındaki anne, New York’a indikten birkaç saat sonra evinden acil bir haber aldı Bebeği Betsy ne şişedeki sütleri içiyor, ne de başka bir sıvı tüketiyordu. Çocuğunun tehlikeli bir biçimde sıvı kaybına uğramasından korkan anne, Betsy’yi kendi sütüyle beslemek için daha işlerini bile tamamlamadan İngiltere’ye geri döndü. Stamp, Londra’daki Heathrow Havaalanı’ndan New York’a yaptığı uçuştan sadece 36 sonra kendini tekrar Heathrow’da buldu. 
     
     ’HER ANNE BUNU YAPARDI’ 
     Rosie Stamp, ülkesine dönmek için bindiği uçağa 650 dolar öderken, ikinci kez bebeğini de alarak yaptığı New York uçuşuna 730 dolar verdi. Stamp’in, bebeğin durumunu öğrenmek için Bolton’la yaptığı uluslararası telefon görüşmeleri de 490 dolar tuttu. 
     Londra-New York arasında toplam 22 bin 500 kilometre yol kateden, bebeğini emzirmek için ekstra masraflara katlanan ve işlerini yarım bırakan Stamp, "Her anne bunu yapardı. Nicholas’la konuşurken Betsy’nin ağladığını duyuyordum. Annelik dürtülerim harekete geçti ve bir sonraki uçağa bilet aldım. Yine olsa yine yaparım" dedi. 
     
</TEXT>
</DOC>
