<DOC>
<DOCNO> 341883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy14.html </URL>
<DATE> 2005/05/12/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Erdoğan'ı kızdıran rektör Başbakan davetin nasıl yapıldığından habersiz 
</HEADLINE>
<TEXT>

     Abant İzzet Baysal Üniversitesi AİBÜ 
     Rektörü Prof. Dr. Yaşar Akbıyık, "Benim yaptığım, Türk Yüksek Öğretim sistemine karşı hükümetin tavır ve tutumuna tepki idi" dedi. 
     AİBÜ Rektörü Prof. Dr. Yaşar Akbıyık, makamında düzenlediği basın toplantısında Başbakan Recep Tayyip Erdoğan’ın üniversiteye davet şeklinin yanlış olduğunu belirterek, şunları söyledi 
     "Sayın Başkanının üniversiteye daveti aşamasında tepkimizi koyduk. Bu tepkiye rağmen sayın Başbakan törenlere katılınca yönetim kurulumuzun tepki içerikli açıklaması yapıldı. Biz yaptığımız açıklama ile siyasi iktidarın üniversitemize ve üniversitelere bakışına tepki gösterdik. Bu tepki, özellikle acil eylem planı kapsamında rektörlerle ilgili olarak yapılacak değişikliklerden doğan rahatsızlığın yansımasıydı." 
     
     BAŞBAKAN DAVETİN NASIL YAPILDIĞINDAN HABERSİZ 
     Bir gazetecinin, "Siz bir siyasi parti liderini değil, Türkiye Cumhuriyeti’nin Başbakanını protesto ediyorsunuz. Bu sizce doğru bir yaklaşım mı " sorusuna Akbıyık, şu yanıtı verdi 
     "Sayın Başbakan’ın bu davetin nasıl yapıldığından haberdar olduğunu zannetmiyorum. Eğer Sayın Başbakan bu davetin bir emrivaki ile yapıldığından haberdar olsaydı, bu programa katılmazdı. Bu davet üniversite yönetimi aşılarak yapılmıştır. Biz davet yapılırken tavrımızı açıkladık. Ben bu konuda tavrımı Bolu milletvekillerine de söyledim. Ayrıca, biz yönetim kurulunun açıklamasını son dakikaya kadar yapmadık. Belki Başbakan bizim olmadığımızı fark ederek, törene katılmaz diye düşündük. Başbakan’ın tavır değişikliği olmayınca her kelimesi özenle belirlenen yönetim kurulu açıklamasını yaptık." 
     
     TAVRIM BOLU’YA ZARAR VERMEZ 
     Akbıyık, Bolu’da bazı siyasi partilerin ve sivil toplum örgütlerinin tavrının Bolu’ya zarar vereceği yönünde açıklamalarının hatırlatılması üzerine, şöyle konuştu 
     "Bu tavrımın Bolu’ya zarar vereceğini düşünmüyorum. Bu tepkiyi ortaya koymasaydık üniversitemiz zarar görecekti. Bizi eleştiren siyasiler kendi kulvarlarında işlerine baksınlar. Ayrıca bu olayın İzzet Baysal ailesinde zarar vereceğine de inanmıyorum. Bugüne kadar İzzet Baysal’ın ailesi zarar görmesin diye tepkisiz kaldık. Biz İzzet Baysal’a ve onun geride bıraktığı vakfa, ailesine sahip çıkmayı sürdüreceğiz." 
     
     REKTÖRE, GAZETE İLE TEPKİ 
     Abant İzzet Baysal Üniversitesi Rektörü Prof. Dr. Yaşar Akbıyık’ın törenlere katılmamasına tepki gösteren bazı vatandaşlar, bugün bazı gazetelerde yer alan tepki haberlerini araçlarının camlarına astılar. 
     Araç camlarına asılan gazetelerde, "Cumhuriyete saygısız rektör, Rektörün saygısızlığı" başlıklarının yer aldığı gözlendi. 
     
</TEXT>
</DOC>
