<DOC>
<DOCNO> 334801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/soneko35.html </URL>
<DATE> 2005/04/19/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Yukos'un mal varlıklarına kısmi dondurma... 
</HEADLINE>
<TEXT>

     Yukos'un açık artırma yoluyla devlete bağlı Rosneft petrol şirketine satılan ana üretim tesisi Yuganskneftegaz, Yukos'un kalan bazı değerli varlıklarının dondurulması için yaptığı başvuruyu kazandı. 
     Rus İnterfaks ajansı, Yuganskneftegaz'ın, Yukos'a kendisinden petrolü piyasa değeri altından satın aldığı gerekçesiyle açmış olduğu 6 milyarlık dava kapsamında, Yukos'un değerli malvarlıklarının dondurulması konusundaki davayı kazandığını duyurdu. 
     Moskova Tahkim Mahkemesi tarafından verilen varlıkların kısmen dondurulması kararının Yukos'a ait bazı rafinerileri de kapsadığı belirtilirken, mahkemenin Yuganskneftegaz'ın Sterhevsziy petrol rafinerisi, Kafkas Petrol Şirketi ve Mazeikiai petrol rafinerisinin varlıklarının dondurulması talebini ise ''dosyanın kapsamına uygun olmadığı'' gerekçesiyle yerinde bulmadığı kaydedildi. 
     Yukos'un ana üretim tesisi Yuganskneftegaz, Yukos'un 28 milyar dolar olarak belirtilen eski vergi borçlarının tahsil edilmesi için açık artırma yoluyla 9 milyar 400 milyon dolara devlet denetimindeki Rosneft petrol şirketine satılmıştı. 
     Yukos'un eski başkanı Mihail Hadarkovski hakkında yolsuzluk ve dolandırıcılık suçlamasıyla 10 yıl hapis cezası istenirken, Hadarkovski ile ilgili kararın 27 Nisan'da açıklanabileceği ilan edilmişti. 
     
</TEXT>
</DOC>
