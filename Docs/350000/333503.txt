<DOC>
<DOCNO> 333503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/guncel/gun02.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
21 PKK'lı öldürüldü 
</HEADLINE>
<TEXT>


Güvenlik güçlerinin Şırnak ile Siirt arasındaki Besta Dağı'nda düzenlediği operasyonda 21 PKK'lı öldürülürken, 3 asker ile bir korucu şehit oldu 

TURAN KOYUNCU Siirt DHA 

Kuzey Irak'tan sızan teröristlerin, baharın gelmesiyle birlikte kanlı eylemlere hazırlandığını belirleyen güvenlik güçleri, Cudi ve Gabar dağlarının bulunduğu bölgede F - 16'ların desteğinde operasyon başlatmıştı. Siirt 3. Jandarma Tugayı ve Şırnak'taki Jandarma Tümen Komutanlığı'na bağlı birliklerin operasyonu ise 3 gündür Besta Dağı'nda yoğunlaştı. 
Korucuların da aralarında yer aldığı bin güvenlik görevlisi, önceki akşam teröristlerle sıcak temas sağladı. "Teslim ol" çağrılarına ateşle karşılık verilmesi üzerine çatışma çıktı. Bölgeye helikopterle takviye timler indirildi. 
Kobra helikopterlerinin desteğindeki güvenlik güçleri bölgeyi çembere aldı. Teröristlerin açtığı ilk ateş sırasında Jandarma Kıdemli Üsteğmen Kamil Baltacı 28 , Uzman Çavuşlar Haydar Vural 30 ve Tuncer Soner Dağ 28 ile bir korucu şehit düştü. Dün sabaha kadar aralıklarla süren çatışmada 21 terörist ölü ele geçirildi. Bölgedeki operasyonun sürdüğü belirtildi. 

5 mağara bulundu 
Halen devam eden operasyonda teröristlere ait 5 mağara ile sığınaklarda şu malzemeler ele geçirildi 
"19 adet Kalaşnikov tüfek, 1 adet Kanas keskin nişancı tüfeği, 2 adet Biksi makineli tüfek, 54 adet el bombası, 4400 adet mermi, 17 adet mayın, 84 adet dolu şarjör, 2 adet 100'lük biksi tüfek şeridi, 4 kilo C - 4 patlayıcı madde, 3 kilo TNT patlayıcı madde, 2 adet el telsizi, bol miktarda giyim malzemesi ile örgütsel dokümanlar." 


Kışlada tören 


Şehit düşen Jandarma Üsteğmen Baltacı ile çavuşlar Vural ve Dağ için 3. Tugay Komutanlığı Omurtak Kışlası'nda tören düzenlendi. Baltacı'nın cenazesi Bursa'ya, Vural'ın cenazesi Yozgat'a, Dağ'ın cenazesi de Eskişehir'e gönderildi. 



</TEXT>
</DOC>
