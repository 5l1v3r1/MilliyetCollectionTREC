<DOC>
<DOCNO> 313528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonspo18.html </URL>
<DATE> 2005/02/08/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Atilla Aytek Gençlerbirliği konu mankeni durumunda... 
</HEADLINE>
<TEXT>

     Gençlerbirliği Kulübü İkinci Başkanı Atilla Aytek, Beşiktaş maçı sonrasındaki gelişmeleri, ''Gençlerbirliği konu mankeni durumunda'' diye değerlendirdi. 
     Beşiktaş maçında yapılan kural hatası nedeniyle Beştepe İlhan Cavcav Tesisleri'nde basın toplantısı düzenleyen Aytek, Beşiktaş Kulübü'nün, sezon başında İstanbul'da oynanması gereken maçı saha yapımı nedeniyle Ankara'da oynamayı istediğini ve kendilerinin de bu isteğe olumlu yanıt verdiklerini belirterek, ''Avantajımızı kaybetmemize rağmen Beşiktaş'ın isteğini kabul ettik. Oynanan maç bu maçtır. Gençlerbirliği olarak fair-playe değer veren bir kulübüz. Bu konularda da örnek olma geleneğini götüren bir kulübüz'' dedi. 
     Kulüp olarak hakemlik mekanizmasının yıpratılmaması gerektiğine inandıklarını ifade eden Aytek, şöyle konuştu 
     ''İnsandır, herkes hata yapabilir. Hakem çıkmış hatasını raporuna yazmıştır. Hakem kendisi karar vermiştir. Havayı ve ortamı germemek kanaatindeyiz. Gençlerbirliği'nin mağduriyetini kimse göz önüne almıyor, bunu kimse sormuyor.'' 
     
     ''MAÇ 90 DAKİKA OYNANIR'' 

     İkinci Başkan Atilla Aytek, FIFA ve UEFA'nın kararlarının açık olduğunu ve maçın 90 dakika yeniden oynanması gerektiğini belirterek, ''Futbol Federasyonu'nun tersine bir karar vereceğine inanmıyoruz'' dedi. 
     Futbol Federasyon Başkanı'nın bir hukukçu olduğunu ifade eden Aytek, ''Futbol Federasyonu'nu da yıpratmamak lazım. Kural hatası varsa maç baştan oynanır. Beşiktaş kamuoyu bilsin ki maç Ankara'da oynanması gerekirken, İstanbul'da oynandı. Aynı centilmenliği Beşiktaş'tan da bekliyoruz'' diyerek sözlerini tamamladı. 

     
</TEXT>
</DOC>
