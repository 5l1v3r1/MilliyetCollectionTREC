<DOC>
<DOCNO> 330996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/yazar/altan.html </URL>
<DATE> 2005/04/07/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Kıl payı..." 
</HEADLINE>
<TEXT>


Hürriyet gazetesinin ilk Yazı İşleri Genel Müdürü Samih Tiryakioğlu, Ankara'da Ulus gazetesinin yavrusu olan Akşam Haberleri'ni hazırladığı yıllarda, Türkçenin ve Türkçe deyimlerin tadını çıkara çıkara başlık atmaya bayılırdı. 
Bayılırdı, çünkü gerek politikada, gerek güncel yaşamda aynı olayların sürekli tekrar edip durması, gazeteleri hazırlarken değişik ve çarpıcı başlıklar atmayı da iyice kısıtlıyordu. Öyle ki, eski gazetelerin koleksiyonlarına bakıldığında yıllar geçip giderken, başlıkların 22 kalıp içinde dönüp durduğu görülüyordu. 

Yılda birkaç kez, sıkı bir yağmur yağdığında İstanbul'u sellerin basması, iyice olağanlaşmıştı. O nedenle de gazeteler, her belalı sel baskınından sonra aynı başlığı atıyorlardı "Dün yine yağmura teslim olduk"... 
Milli futbol karşılaşmalarının başlıkları ise övünmeyle yerinme arasında zikzaklar çiziyordu. Bazen "Ay-yıldızlı takım sahalarda şahlandı" diye manşetleşiyordu bazen de, "Maçı biz oynadık, golleri onlar attı" diye... "Göğsümüz gururla kabardı", "Biz böyleyiz işte" türü başlıklar da, bir çeşit zafer kükremeleriydi. 

Sanıyorum son dönemlerde, en bol rastladığımız haber flaşı "Faciaya kıl payı"... 
Gerek "Çanakkale, gerek İstanbul boğazlarında gemiler çarpıştıkça karton fabrikasına benzer fabrikalar yandıkça faciadan kıl payı kurtuluyoruz hep... 

Bir yıl boyunca "büyük bir felaketten kıl payı kurtulduğumuz" kaza ve yangınların bir listesi çıkarılsa... 
Çizgi roman kahramanı, uyur gezer Prof. Nimbüs'ün, gece uykusunda damda çıkmış dolaşırken, tam damın kıyısına geldiğinde, şans eseri geri dönmesini izler gibi insanın yüreğini sık sık ağzına getiren bir "ölüm-kalım" deryasında, nasıl kürek çekerek yaşadığımız da, daha belirgin çıkar ortaya... 

Dün sabah erken saatlerde TGRT kanalının "özel haber" olarak verdiği "kıl payı, yahut ramak kaldı..." rezaleti ise Unkapanı'nda bir tankerden dökülen mazotun, asfalt yolu nasıl kayganlaştırdığıyla ilgiliydi. 
Yoldan geçen taksiler birden sağa sola savruluyor kaybolan direksiyon h kimiyeti yüzünden, dizginlenemeyen bir aygır gibi, tek yönlü gidiş yolundan, yan taraftaki tek yönlü geliş yoluna fırlıyorlardı. Ve felakete ramak kalıyor, bir faciadan kıl payı kurtulunuyordu. 

"Vatandaş"ın değeri, "vatan"ın kutsallığıyla ters orantılı olduğunda hem Adalet Bakanlığı, bütçeden binde 9 oranında pay alır hem de bir faciadan kıl payı kurtulunan kazaların, biraz daha önlenebilmesi için gerekli yatırımlara boş verilir... 
Vatandaşların mahkeme kapılarında sürünmesi, oralarda buralarda çiğnenmesi, ölmesi çok da önemli değildir yeter ki "vatan sağ olsun"... 

Sert bir sınıf öğretmeni gibi tepeden konuşmaya meraklıysanız 
- Peki ama, kıl payı kurtulduğumuz belaların mayalana mayalana zincirlenip gitmesinde hiç mi günahı yok vatandaşların, diye de sorabilirsiniz... 
Gelişmiş bir vatandaş gibi görünme tutkumuz bizim kadar gelişmemiş olan vatandaşlar hakkında böyle kinayeli bir soru sorma hakkını da verir bize... 
Çünkü "garnizon devlet" modeli ülkelerde, endüstri devrimiyle ortaya çıkan "burjuva sınıfı-proleterya sınıfı" ayrımı yerine "gelişmiş vatandaş-gelişmemiş vatandaş" ayrımı vardır... Genellikle de Hazine'den geçinenler "gelişmiş vatandaş" sayılırlar... 
Ve evrensel ekonominin artan hızıyla gün günden daha yoğunlaşan kazaların büyük bir faciaya dönüşmesine hep ramak kalır. Gün aşırı, kıl payı kurtuluruz, kazaların büyük bir felakete dönüşmesinden... 

Eski bir deyim vardır "Bela geliyorum demez" diye... Bizde sık sık tekrarlanan gazete başlıklarından biri de şu 
"Bela geliyorum diyor"... 
Geliyorsa geliyor, ne olmuş yani... 

Bazı düşünürler "akıl"ı, somut deneyler birikiminin toplamı olarak tanımlarlar. Elini yaktığında, bir daha yakmamayı öğrenirsin yahut başını duvara çarptığında, bir daha çarpmamayı öğrenirsin gibi... 
Halk diline de bu tanımlama, yan bir sezgiyle, "Başına gelmedik şey kalmadı, yine de akıllanmadı gitti" biçiminde yansımıştır. 
Oysa bizim kazalara belalara karşı yapılan uyarılara verdiğimiz ortak yanıt malum 
- Bir şey olmaz abi... 

Köylülükten kentliliğe tam geçilemediğinde kent yaşamı birikimlerinin cılızlığı ve alınması gereken önlemlerin "anlamsız bir özen ve harcama" olarak algılanması ortak bir yaşam güvencesinin reflekslerini de çalıştırmaz yeterince... 
"Olduğundan fazla görünme" Şarklılığıyla makyajcılığının, medya haberlerine yansıyıp giden "Büyük bir faciaya ramak kaldı, kıl payı kaldı" kaygıları sanırız pek de önleyemeyecek, sorumsuzlukların hazırlayıp durduğu acıklı senaryoların bir gün yaşanıvermesini... 

Acaba Samih Tiryakioğlu sağ olsa, "Türk'e Türk propagandası yapma" morfinmanlığını, her gün biraz daha tırmıklayan ters olaylar için nasıl bir başlık atardı 
Belki de şöyle 
"Başımıza ne giysek, kellikten kurtulamıyoruz" 



</TEXT>
</DOC>
