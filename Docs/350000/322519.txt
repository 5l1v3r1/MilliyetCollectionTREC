<DOC>
<DOCNO> 322519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/soneko20.html </URL>
<DATE> 2005/03/10/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Erdemir'in net dönem karı 2.2 kat arttı... 
</HEADLINE>
<TEXT>

     Üretim ve finansal sonuçlarda rekorlar kıran ERDEMİR Grubu, 2004 yılını 3 milyar 269 milyon dolar konsolide ciro, 589 milyon dolar net dönem karı ile kapattı. 
     ERDEMİR Grubu'nun 2004 yılı faaliyet sonuçları, Yönetim Kurulu Başkanı Recai Berber tarafından İstanbul'da basın toplantısıyla açıklandı. 
     Ereğli Demir ve Çelik Fabrikaları T.A.Ş ERDEMİR ile bağlı ortaklarını içine alan ERDEMİR Grubu'nun mali sonuçlarına göre, ERDEMİR, geçen yıl üretim miktarını 81 bin ton artışla, 3 milyon 616 bin tona çıkardı. Grubun üretimi ise yüzde 22 artarak 6 milyon 833 bin ton oldu. 
     ERDEMİR'in satış miktarı 48 bin ton artışla 3 milyon 604 bin tona ulaştı. Grubun toplam satış miktarı ise yüzde 26 artarak 6 milyon 896 bin ton seviyesinde gerçekleşti. 
     Şirketin yüksek üretim ve satış hacmi içerisinde katma değeri yüksek soğuk mamul oranı yüzde 40.1'den yüzde 45.7'ye yükseldi. Satış miktarında ise yine katma değeri yüksek soğuk mamul oranı yüzde 38.3'ten yüzde 45.5 seviyesine çıktı. 
     Buna bağlı olarak ERDEMİR'in satış geliri yüzde 59 artarak 2 milyar 69 milyon dolar oldu. Grubun konsolide satış geliri ise yüzde 40 artışla 3 milyar 269 milyon dolara ulaştı. 
     
     NET KONSOLİDE KAR 589 MİLYON DOLAR 
     ERDEMİR, 2004 yılında 2003 yılının 2.1 kat üzerinde, 515 milyon dolar 743 milyon YTL esas faaliyet karı elde etti. Kar marjı ise yüzde 25 seviyesinde gerçekleşti. Grubun esas faaliyet karı ise 2003 yılının yaklaşık 7 kat üzerinde 631 milyon dolar 847 milyon YTL oldu. 
     ERDEMİR, 2004 yılında 2003 yılının 2 kat üzerinde 684 milyon dolar 987 milyon YTL faiz, vergi ve amortisman öncesi kar FAVÖK elde etti. Grubun FAVÖK'ü ise 2003 yılının iki kat üzerinde 970 milyon dolar 1 milyar 300 bin milyon YTL olarak gerçekleşti. 
     Tüm faaliyetleri sonucunda şirketin net dönem karı yaklaşık 2 kat artışla 463 milyon dolar 668 milyon YTL oldu. ERDEMİR Grubu'nun net konsolide dönem karı ise 2003 yılının 2.2 kat üzerinde 589 milyon dolara 790 milyon YTL ulaştı. 
     İMKB'de 2002 yılı sonunda 458 milyon dolar, 2003 yılı sonunda 1.3 milyar dolar olan ERDEMİR'in piyasa değeri 2004 sonunda 2.2 milyar dolara çıktı. Şirketin bugün itibariyle piyasa değerinin 2.6 milyar dolar seviyesine ulaştığı bildirildi. 
     
     ''2004 ÇOK BAŞARILI GEÇTİ'' 
     ERDEMİR Grubu Yönetim Kurulu Başkanı Recai Berber, yaptığı konuşmada, 2004 yılının, genelde dünya çelik endüstrisi, özelde ERDEMİR Grubu açısından çok başarılı geçtiğini bildirdi. 
     Tarihinde ilk defa dünya demir çelik üretiminin 1 milyar tonunun üzerine çıktığına işaret eden Berber, bu açıdan bakıldığında ''Demir çelik sektörü altın çağını yaşıyor'' denilebileceğini kaydetti. 
     Geçen yıl dünya genelinde hammadde sıkışıklığının devam ettiğini, bazı hammadde ve yarı mamul fiyatlarının öngörülemeyen ölçüde arttığını, Çin ve Asya'dan gelen yoğun talep nedeniyle navlun fiyatlarının da rekor seviyelere tırmandığını anlatan Berber, ''Ülkemizde çelik üretimi 2003 yılında olduğu gibi 2004 yılında da hızlı bir artış göstermiş ve yüzde 11.9 artan üretim sayesinde Türkiye çelik endüstrisi dünyanın en hızlı büyüyen çelik endüstrileri arasında Çin'den sonra ikinci sırada yer almıştır'' dedi. 
     ERDEMİR Grubu'nun 2004 yılında üretim, satış, ciro, karlılık gibi finansal göstergelerde tarihi rekorlar kırdığını, açıklanan tüm hedeflerin fazlasıyla aşıldığını ve ERDEMİR tarihinde görülmemiş başarılara imza atıldığını belirten Berber, yönetime gelişlerinin ikinci yılında böylesine büyük bir başarıya ulaşmanın kendilerini çok mutlu ettiğini ifade etti. 
     Recai Berber, ERDEMİR'in Türk sanayiinde öncü konumunu sürdürmesi ve dünyanın en iyi çelik şirketlerinde biri haline gelmesinin, yatırımlarını sürdürmesine bağlı olduğuna dikkati çekti. 
     Ülkenin ekonomik gelişimini ve her geçen gün artan yassı çelik ihtiyacı göz önüne alınarak 2003-2013 dönemine ait yatırım master planının hazırlandığını ve hiç zaman kaybetmeden yürürlüğe konulduğunu belirten Berber, konuşmasını şöyle sürdürdü 
     ''Bu çerçevede Erdemir'in nihai ürün kapasitesini 5 milyon ton yıla çıkartacak yatırımlar 2005 ve 2006 yıllarında devreye alınacaktır. Bu kapsamda gemi inşaat sanayi ve savunma sanayisine hizmet vermek üzere 500 bin ton kapasiteli levha haddehanesi inşaat ve montaj çalışmaları devam etmekte olup, 2005 yılı sonunda tesisin devreye alınması planlanmaktadır. İSDEMİR yassıya dönüşüm ve modernizasyon yatırımları çerçevesinde yaklaşık 2 milyar dolarlık yatırımın önemli bir kısmı başlatılmış, bir kısım tesisler hizmete açılmıştır. 
     İSDEMİR'deki yatırımlarımız iki etapta tamamlanacak olup, birinci etap 2007 yılında, ikinci etap 2009 yılında bitirilecektir. 
     Tüm ERDEMİR Grubu olarak hedefimiz 2007 yılında 7 milyon ve 2010 yılında ise 10 milyon ton yassı çelik üretim kapasitesine ulaşmaktır.'' Recai Berber, şirketin ve grubun elde ettiği kar rakamlarına da işaret ederek, ''Bu olağanüstü yüksek kar rakamlarının 3 milyar dolarlık bir ciro üzerinden elde edilmesi ayrıca üzerinde düşünülmesi gereken çok önemli bir başarıdır'' dedi. 
     Recai Berber, 2004 yılının ERDEMİR Grubu açısından hedeflenenin de üzerinde bir performans elde edildiği yıl olduğunu vurguladı. 
     
</TEXT>
</DOC>
