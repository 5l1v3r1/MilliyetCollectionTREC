<DOC>
<DOCNO> 329769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/ekonomi/eko04.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
26.400'deki güçlü direnç test edilebilir 
</HEADLINE>
<TEXT>


Endekste 28.400 seviyeleri yukarı yönde geçilmedikçe alımları tepki olarak değerlendirmek gerekir. Dirençlere duyarlı bir piyasa izlenebilir 

Zeynep Candan Aktaş 

Endeks hafta boyunca 24.000'in üstündeki yatay hareketini sürdürürken, cuma günü gelen alımlar, yatay hareketten çıkılarak 25.983 puanın test edilmesini sağladı. Haftanın en düşüğü 24.243'ten gerçekleşirken kapanış 25.740 oldu. Endeks haftalık bazda 0.93 puan getiri sağladı. Alımlarda IMF ile görüşmelerin önümüzdeki hafta başlayacağı beklentisi etkili oldu. Dolar hafta içinde değer kaybederek 1.35'in altına geriledi. Faizler tarafında da 27 Eylül 2006 vadeli gösterge tahvilde pazartesi valörlü işlemler 17.2 seviyesine geriledi. Önümüzdeki hafta IMF'nin temasları başta olmak üzere, mart ayı enflasyon verileri, Turkcell'in Sonera'ya satışı ile ilgili tartışmalar, Petkim'in halka arzı gündemin önemli konu başlıkları olacak. İMKB'de teknik olarak şimdilik tepki alımları denilebilecek alımlar, 26.400'ün test edilmesini sağlayabilir. Endeksteki ikili zirve görünümünün destek seviyesi olan 26.400'ün kırılması mevcut hacimle zaman alabilir. Kısa vadeli göstergeler diplerden gelen alım sinyallerini sürdürerek çıkışı desteklerken, uzun vadeli göstergeler kararsız bölgelerde düşüş eğiliminde görünüyorlar. Diğer taraftan mevcut seviyelerde dolardaki aşağı hareket de, yukarı hareket de olumsuz etki yaratıyor. Aşağı hareketler dolar bazında pahalı bir görünüm ortaya çıkmasına neden olurken, doların yukarı gitmesi bu kez de dolara talebi artırarak alternatif piyasalara satış baskısı getiriyor. İMKB de bu satıştan payını alıyor. Kısa vadede doların 1.3 ve 1.35 aralığında dalgalanması piyasaların sakinleşmesini sağlayabilir. Önümüzdeki hafta endekste ilk destekler 25.500 ve 25.200'de iken dirençler 26.000 ve 26.400 seviyesinde bulunuyor. 
Bol kazançlı haftalar dileğiyle. 


</TEXT>
</DOC>
