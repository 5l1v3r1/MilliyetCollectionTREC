<DOC>
<DOCNO> 348928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonspo13.html </URL>
<DATE> 2005/06/04/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Orduspor Biz sadece adalet ve adil davranış bekliyoruz... 
</HEADLINE>
<TEXT>

     Orduspor, Futbol Federasyonu Tahkim Kurulu'nun yarıda kalan Orduspor maçı için Eskişehirspor'a verilen 3-0 hükmen yenilgi kararını kaldırmasıyla ilgili kararına karşı tashih isteminin sonucunu bekliyor. 
     İkinci Futbol Ligi B Kategorisi B Grubu'nda 15 Mayıs'ta Ordu'da oynanan ve saha olayları nedeniyle Eskişehirspor'un ikinci yarıya çıkmadığı maçla ilgili, Futbol Federasyonu'nun 3-0 hükmen yenik ilan ettiği Eskişehirspor'un başvurusunu görüşen kurulun hükmen yenilgi kararını kaldırması, ardından da Orduspor'un tashih isteminin görüşülmesinin kabul edilmesi sonrasında çıkacak karar, Orduspor camiasında merakla bekleniyor. 
     Orduspor Kulübü Genel Sekreteri Ali Mertan, kurulun kararının muhtemelen 6 Haziran pazartesi günü açıklanacağını belirterek, ''Tahkim Kurulu'nun aldığı karar Futbol Federasyonu'nu da zor durumda bırakmıştır'' dedi. 
     Mertan, nihai kararın lehlerine çıkmasını umut ettiklerini ifade ederek, şunları kaydetti 
     ''Tüm gerçekler ortada iken nasıl böyle bir karar verilebilir, bize açıklasınlar. Beşiktaş tribünlerinde adam öldürüldü, 3 maç seyircisiz oynama cezası verildi. Trabzon'da kupa maçında Fenerbahçe ikinci yarı can güvenliğimiz yok diye sahaya çıkmadı, Fenerbahçe 3-0 hükmen mağlup sayıldı. Tüm bu kararlar yok sayılarak Orduspor'a verilmek istenilen cezaları kamuoyunun taktirine bırakıyoruz. Biz sadece adalet ve adil davranış bekliyoruz.'' 
     
</TEXT>
</DOC>
