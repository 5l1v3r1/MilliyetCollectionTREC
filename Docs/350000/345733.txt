<DOC>
<DOCNO> 345733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo36.html </URL>
<DATE> 2005/05/25/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Halil Mutlu, Türkiye'de doping kontrolüne girmedi... 
</HEADLINE>
<TEXT>

     Türk sporu, Dünya ve Olimpiyat Şampiyonu rekortmen halterci Halil Mutlu ve Avrupa ikincisi atlet Tezeta Dengersa’nın peşpeşe gelen doping haberleriyle bir kez daha sarsıldı. 
     Süreyya Ayhan’ın doping kontrol prosedürlerine aykırı davranarak pistlerden uzak kalmasıyla sonuçlanan gelişmelerden halen başı ağrıyan Türkiye, ihmaller zincirine 2 yeni olay daha ekledi. 
     Bulgaristan’ın başkenti Sofya’da yapılan Avrupa Halter Şampiyonası’nda sakatlığı nedeniyle son anda podyuma çıkmasına karar verilen Halil Mutlu ve İspanya’nın başkenti Madrid’deki Avrupa Salon Şampiyonası’na son anda katılmasına karar verilen Tezeta Dengersa’nın, müsabakalar öncesinde, Ankara’daki uluslararası akreditasyona sahip Doping Kontrol Merkezi’nde herhangi bir kontrole girmedikleri ortaya çıktı. 
     Sofya’dan 3 altın madalyayla dönen Halil Mutlu’nun doping kontrollerinde A numunesinde "Nandrolone", Madrid’den gümüş madalyayla dönen Tezeta Dengersa’nın A numunesi analizinde ise "Metenolon" adlı yasaklı ilaçlar listesinde yer alan anabolic steroidler bulundu. 
     
     TEMİZER’İN İSYANI 
     Türkiye Doping Kontrol Merkezi Başkanı Prof.Dr.Aytekin Temizer, her iki sporcunun da katıldıkları şampiyonalar öncesinde merkezlerinde kontrole tabi tutulmadığını açıkladı. 
     Temizer, Sofya’ya giden halter kafilesinden yalnızca 7 sporcunun teste girdiğini, geriye kalan ve kontrol edilmeyen 8 kişi arasında Halil Mutlu’nun da olduğunu söyledi. Temizer, Avrupa Salon Şampiyonası öncesinde Tezeta Dengersa’nın da merkezde kontrol edilmediğine dikkati çekerek, "Tüm federasyonları defalarca uyardık. Uluslararası şampiyonalardan önce sporcularınızı merkezimizde ’kontrol ettirin’ dedik. Ancak halen uyarılarımızın dikkate alınmadığı ortada. Üzülmemek elde değil" diye konuştu. 
     
</TEXT>
</DOC>
