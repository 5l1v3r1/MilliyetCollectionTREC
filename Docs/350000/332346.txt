<DOC>
<DOCNO> 332346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/ekonomi/eko03.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dokunulmazlığının kaldırılması istendi 
</HEADLINE>
<TEXT>


CHP, müfettiş raporunda hakkında 'teşekkül halinde kaçakçılık' iddiası bulunan Bakan Unakıtan'ın dokunulmazlığının kaldırılarak yargı yolunun açılmasını istedi 

EZELHAN ÜSTÜNKAYA Ankara 

CHP, Devlet Bakanı Kürşad Tüzmen'e bağlı gümrük müfettişlerinin raporunda, 1995 - 1998 arasında Albaraka Türk yönetim kurulu üyeliği sırasında hayali ihracat nedeniyle "teşekkül halinde kaçakçılık ve evrakta sahtekarlık"la suçlanan Maliye Bakanı Kemal Unakıtan'ın dokunulmazlığının kaldırılmasını istedi. 
CHP Genel Başkan Yardımcısı Mustafa Özyürek, konuyla ilgili olarak yaptığı açıklamada, Unakıtan'a, "Bir Maliye Bakanı'nın devletin resmi belgelerinde hayali ihracat yapmakla suçlanması son derece vahimdir" diye tepki gösterdi. Özyürek, şunları kaydetti 
"Unakıtan daha önce de naylon fatura düzenlemekle suçlanmış ancak milletvekili dokunulmazlığı olduğu için yargılama dönem sonuna ertelenmişti. Maliye Bakanı'nın ağır cezada devam eden bir davada naylon fatura düzenlemek suçundan yargılanması, son olarak da hayali ihracat yapmakla suçlanması güven bunalımına yol açmıştır. Unakıtan'ın yargının önünü açmak için dokunulmazlığının kaldırılması talebinde bulunması gerekir." 

Soru önergesi veriyor 
Özyürek, hükümete de, "Geçmiş dönem bakanlarını suçlamaktan Yüce Divan'a sevk etmekten çekinmiyor ancak kendi bakanları ile ilgili yolsuzluk iddialarına kulaklarını tıkıyor" diye tepki gösterdi. 
Mustafa Özyürek, ayrıca hayali ihracata adı karışan üç özel finans kurumu banka statüsünde olduğu için konuyu Abdüllatif Şener'in yanıtlaması için soru önergesi verileceğini söyledi. 

Hükümet savsaklıyor 
CHP Genel Başkan Yardımcısı Onur Öymen, Unakıtan hakkında ciddi iddialar olduğunu söyleyerek, "Hükümet, dokunulmazlıklarını kaldırılmasına yanaşmıyor. Dokunulmazlıklar meselesinin savsaklanması Meclis'in itibarını da zedeliyor" dedi. 
Unakıtan'ın yargıda aklanması gerektiğini belirten Öymen, "İddia doğruysa bakanlık makamında kalması doğru değil. İddianın yanlışlığını kanıtlayacak mahkemedir. İktidar, Meclis'i şaibe altında tutuyor" diye konuştu. Öymen, Unakıtan'ın konuyu hükümet gündemine getirmesi gerektiğini ifade ederken, hükümetin de gecikmeden dokunulmazlıklar konusunu TBMM'ye taşımasını istedi. 

Siyaset güvene dayanır 
CHP Genel Sekreter Yardımcısı Bihlun Tamaylıgil de müfettiş raporunun gereğinin ortaya konması gerektiğini kaydederek, "Yolsuzluk konusunda yargı sürecinin işlemesinden kaçınmamak gerek. Siyaset güvene dayanır. Unakıtan'ın dokunulmazlığının kaldırılmasını talep etmekten çekinmemesi gerekir" dedi. 


</TEXT>
</DOC>
