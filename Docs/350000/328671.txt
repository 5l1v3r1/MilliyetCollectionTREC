<DOC>
<DOCNO> 328671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur34.html </URL>
<DATE> 2005/03/30/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Çelik'ten ''kitap toplatma''ya tepki 
</HEADLINE>
<TEXT>

     Milli Eğitim Bakanı Hüseyin Çelik, Isparta'nın Sütçüler İlçesi Kaymakamı'nın, Orhan Pamuk'un kitaplarının toplatılmasını istemesi ile ilgili ''Bir kitaba yasak koymak, hatta onu toplatmaya kalkışmak Türkiye'de telaffuz bile edilmemesi gereken bir şey olmalıdır'' dedi. 
     ''Türkiye'nin bu ayıpları geçmiş yıllarda yaşadığını'' kaydeden Çelik, şunları kaydetti 
     ''Bir kitap eğer çocukları çok açık bir şekilde yanlışa ve kötüye yönlendiriyorsa, genel ahlaka aykırıysa buna karşı devlet gerekli tedbirleri alır. Bu dünyanın her yerinde böyledir. Bu kitapların bazı yerlerde satışına, bulunmasına yasak konur. Ancak bir yazarın bir konudaki görüşüne katılmıyorsunuz, o görüşleri zararlı buluyorsunuz diye devlet görevlisi, bürokrat olabilirsiniz ama kesinlikle bu size böyle bir hak vermez.'' Kaymakamın kararının vali tarafından engellendiğini kaydeden Çelik, ''Bence vali doğru olanı yapmış. Eğer aklından böyle girişimlerde bulunmayı geçirenler varsa bence bunu yapmamalı. 2005 yılında modern dünyayla entegre olmaya çalıştığımız bu dönemde kesinlikle bize yakışmaz'' diye konuştu. 
     
</TEXT>
</DOC>
