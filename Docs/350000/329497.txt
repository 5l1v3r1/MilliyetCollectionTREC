<DOC>
<DOCNO> 329497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/dunya/axdun02.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Papa ölürse AKP frakla tanışacak 
</HEADLINE>
<TEXT>


UTKU ÇAKIRÖZER Ankara 


Ölüm döşeğindeki Papa Jean Paul II'nin hayata gözlerini yumması durumunda Roma'da yapılacak tarihi cenaze töreninde Türkiye'yi temsil edecek lider, siyah frak ve yelek giymek zorunda kalabilecek. Bugüne kadar 29 Ekim ve 30 Ağustos resepsiyonlarında dahi smokin ve frak giymeyen Başbakan Recep Tayyip Erdoğan ve Dışişleri Bakanı Abdullah Gül, Vatikan'a gitmek isterse 6 gün içinde kendisine frak diktirmek zorunda. 
Yaklaşık 27 yıldır görevde olan Papa'nın önceki gece ağırlaşan sağlık durumu, gözleri ölümünden sonra yapılacak cenaze törenine çevirdi. Vatikan geleneklerine göre Papa'nın ölümünden 6 gün sonra yapılması gereken dini törende dünya liderleri bir araya gelecek. Dünyanın en büyük kilisesi olan St. Pierre Bazilikası'nda yapılacak törende Türkiye'yi Cumhurbaşkanı Ahmet Necdet Sezer, Başbakan Erdoğan ya da Başbakan Yardımcıları Abdullah Gül, Mehmet Ali Şahin ve Abdüllatif Şener'den biri temsil edecek. 

Frak zorunlu 
Papaların cenaze törenlerinde gelenek haline gelen kurallara göre Jean Paul II için St. Pierre'de yapılacak cenaze ayinine katılacak tüm erkekler içinde siyah yelek olan frak giyerken, kadınlar da siyah tül takmak zorunda olacak. 

Türk heyetine 2 muafiyet 
Kilisedeki ayin sırasında Türkiye'yi temsil eden heyet, Katolik olmayanların uyması gereken 2 kurala dikkat edecek. Türk heyeti, Katoliklerle birlikte diz çökmeyecek ve sunulan kutsal ekmeği tatmayacak. 


</TEXT>
</DOC>
