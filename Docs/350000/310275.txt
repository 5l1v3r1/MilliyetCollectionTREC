<DOC>
<DOCNO> 310275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonsiy14.html </URL>
<DATE> 2005/01/28/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
İsmail Cem Türkiye'ye döndü Sağlık durumum iyiye gidiyor 
</HEADLINE>
<TEXT>

     Kendisini fesh ederek CHP ile bütünleşme kararı alan Yeni Türkiye Partisi YTP Genel Başkanı ve eski Dışişleri Bakanı İsmail Cem, ''CHP bizim milli mücadele geleneğimiz ile sosyal demokrat geleceğimizin bütünlüğüdür. Ve biz bu şekilde yaklaşmaktayız. Yarın ki kurultayda ben bu doğrultuda bir anlayış, yenileşme beklemekteyim'' dedi. 
     Tedavisini ABD'de sürdüren İsmail Cem, eşi Elçin Cem ile birlikte İstanbul'a döndü. 
     Türk Hava Yolları'na THY ait uçakla New York'tan gelen Cem, Atatürk Havalimanı'nda gazetecilerin sorularını cevaplandırdı. 
     Sağlık durumunun iyi olduğunu ve 2-3 ay sonra kontrol için ABD'ye gideceğini belirten Cem, ''Onun dışında Allah'a şükür geride kaldı denilebilir. Bazı yan etkileri, sıkıntıları oluyor, ama esasının çözüldüğü anlaşılıyor ondan çok mutluyum. Hem Türk, hem Amerikalı hekimler gerçekten çok iyi sonuç aldı'' diye konuştu. 
     Cem, bu kadar hızlı iyileşmesinde eşi Elçin Cem'in büyük katkısı bulunduğunu söyledi. 
     
     CHP KURULTAYI 
     CHP'nin, haftasonu yapılacak kurultayı ile ilgi görüşlerini açıklayan Cem, Yeni Türkiye Partisi'nin YTP bir süre önce CHP'ye katılma kararı aldığını hatırlatarak, bunda CHP Genel Başkanı Baykal'ın yazdığı çok nazik ve o ölçüde içerikli mektubunun etkili olduğunu kaydetti. 
     Baykal'ın mektubunda ''Mustafa Kemal'in aydınlık yolunda, sosyal demokrasinin eşitlik ve özgürlük ideallerinin bütünlüğünde hep beraber bu mücadeleyi omuzlayalım'' dediğini ifade eden Cem, şöyle devam etti 
     ''Bu benim de hayat boyu inandığım, savunduğum bir anlayış. Türkiye'nin ihtiyaç duyduğu bir anlayış ve doğrusu arkadaşlarla birlikte artık CHP ile çalışmayı biz YTP'liyiz onlar CHP'li gibi anlayışlara tabii ki hiç yer vermemeyi ve mücadelemizi, siyasetimizi yeni bir umutla, inatla, inançla devam ettirmeyi öngördük. 
     CHP tabii önemlidir. Biz 1993-1994 yıllarında CHP'yi yeniden kurduğumuzda benim kullandığım bir ifade vardı. CHP programına da geçmişti. Diyordum ki, 'CHP bizim milli mücadele geleneğimiz ile sosyal demokrat geleceğimizin bütünlüğüdür.' Ve biz bu şekilde yaklaşmaktayız. Yarınki kurultaydan da ben bu doğrultuda bu anlayışla yenileşme beklemekteyim. Yani laf ola bir yenileşme değil, başkaları ile benzeşmeyi yenilik saymak değil. Ama sosyal demokrasinin, CHP'nin, Cumhuriyetçiliğin özü, esası, ilkesi doğrultusunda bir yenileşme. İlkelerde, özümüzde, temel tercihlerimizde sağlam durmak, bunları hayata geçirecek yöntemleri yenileştirmek. Böyle bir anlayışa ihtiyaç var. CHP'nin bu anlayışlara sahip çıkmasına ihtiyaç var.'' 
     
     CEM, KURULTAYA KATILACAK 
     Türkiye'de ciddi bir yabancılaşmanın yaşandığını vurgulayan Cem, bunun hem Türkiye'nin bütününde, hem de müesseselerde dikkati çektiğini söyledi. 
     CHP'nin, böyle bir yabancılaşma tuzağına düşmemesi gerektiğini kaydeden Cem, ''CHP, Türkiye'de bu yabancılaşmanın ortadan kalkması ve Türkiyemizin esenliğine kavuşması için en ön safta mücadele etmelidir. Bu anlayışlarla kurultaya katılmak gerekir'' diye konuştu. 
     İsmail Cem, ''genel başkan adaylarının kullandıkları üslup'' ile ilgili bir soru üzerine de, ''Bazı ifadeleri ben de çok uygun bulmuyorum. Her zaman siyasette bunlara rastlanabiliyor. Bazı köşeli tanımlar, sözler olmasa daha iyi olur'' dedi. 
     Cem, yarın yapılacak CHP Kurultayı'na katılacağını sözlerine ekledi. 
     
</TEXT>
</DOC>
