<DOC>
<DOCNO> 300440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/yasam/ayas.html </URL>
<DATE> 2004/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
3 kardeşi alevler aldı 
</HEADLINE>
<TEXT>


Evlerinde yangın çıkan 9-15 yaşlarındaki 3 kardeş, penceredeki parmaklıklar yüzünden kurtarılamadı. Tek sağ çıkan dede oldu 

TEKİN ATAY ALİ KORAY UZUN 

Trabzon'un Deregözü köyündeki 3 odalı ahşap evde, önceki akşam 21.00 sıralarında büyük bir facia yaşandı. Anneleri 2 kardeşleriyle komşuya, babaları da kahveye giden 3 kardeş, dedeleriyle evde kaldı. Ancak elektrik tesisatında oluşan kısa devre nedeniyle yangın çıktı. Alevler, önce 11 yaşındaki Koray ve 9 yaşındaki Fatoş'un kaldığı odayı sardı. 
Kapıdan çıkamayan ve perceredeki demir parmaklıklar nedeniyle camdan atlayamayan 2 kardeş, bağırarak yardım istedi. Diğer odada ders çalışan 15 yaşındaki Melahat da kardeşlerini kurtarmak isterken alevlerin arasında kaldı. Köye 8 kilometre uzaklıktaki ilçeden gelen itfaiye ekibi, yolun bozuk olması ve evin yola uzaklığı nedeniyle yangına zamanında müdahale edemeyince 3 kardeş yanarak can verdi. Evin arka odasında bulunan 80 yaşındaki dede Ali Menteşe de, çevreden yetişenler tarafından güçlükle kurtarıldı. 

Duvarı kırıp çıkardılar 
Yangında ev kullanılamayacak hale geldi. Çocukların cesetleri de kırılan duvardan dışarı çıkarıldı. Faciaya tanık olan Mustafa Çobantürk, "Ben geldiğimde çocuklar, 'Bizi kurtarın' diye çığlık atıyordu. Parmaklıklar olmasaydı 2 metre yükseklikten atlayıp kurtulacaklardı. Biz alevler nedeniyle içeriye giremedik" dedi. 


</TEXT>
</DOC>
