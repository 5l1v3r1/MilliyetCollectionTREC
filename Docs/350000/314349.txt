<DOC>
<DOCNO> 314349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/yazar/kohen.html </URL>
<DATE> 2005/02/11/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Ortadoğu'da seçim... ve değişim 
</HEADLINE>
<TEXT>


İLK bakışta bu seçimlerin demokrasiyle ilgisi yok... Dün Suudi Arabistan'da yapılan yerel seçimlerden söz ediyoruz. 
Bu petrol zengini ülkede 178 belediye meclisi için düzenlenen seçimlerde halk, üç aşamada üye sayısının sadece yarısını seçebiliyor. Diğer yarısını, kraliyet ailesi tayin ediyor... "Halk" dedik, ama 23 milyonu bulan nüfusun yarısını oluşturan kadınların seçme ve seçilme hakkı yok... Adayların hepsi bağımsız çünkü Suudi Arabistan'da siyasi parti yok... Seçim kampanyasında televizyon veya radyo kullanılamıyor Adaylar konuşmalarını, çadırlarına davet ettikleri seçmenlere yapabiliyor... Zaten seçmenden de fazla ilgi yok Örneğin 4 milyon nüfuslu Riyad'da, 600 bin seçmenden sadece 160 bininin kaydı var... 

YILLARDAN beri güçlü bir kraliyet ailesi tarafından totaliter ve teokratik bir düzen içinde yönetilen Suudi Arabistan'da dün gerçekleşen yerel seçimlerin dünyada bu kadar ilgi -ve de umut- uyandırmasının sebebi ne 
Nedeni, ilk kez "ülke çapında" seçimlerin yapılması. Bu, -yerel seçimler de olsa- sembolik bir gelişme. 
Siyasal bilim profesörü Abdülrahman el Habib'in "Times" gazetesine söylediği gibi, "bu seçimler sokakları temizlemek ve çöpleri toplamak gibi belediye işleriyle ilgili değil. Bu, Suudiler için köklü, tarihi bir geçiş sürecinin simgesi..." 
Gerçekten yerel düzeyde ve kısmi de olsa, bu seçimlerin yapılması, sarayın ilk kez "halk" ile yetkilerini en azından bir miktar paylaşmaya razı olduğunu gösteriyor. 
Tabii ki Suudi Arabistan çoğulcu, özgür sistemden, daha çok uzakta. Ama, şimdiye kadar siyasal değişikliğe karşı çıkan rejim, bu seçimlerle ufak da olsa, bir ilk adım atmış bulunuyor... 

BU nasıl oldu Bu çağda toplumların -kapalı veya otoriter bir sistemle yönetilseler bile- yeni küresel akımların etkisi altında kalmaması mümkün değil. 
Suudi Arabistan'da bir süredir insan hak ve özgürlükleri ilkelerini savunanlar var. Mevcut düzen onların seslerini yükseltmelerine engel. Nitekim bunlar arasında hapsedilen ve şeriata uygun biçimde cezalandırılan aydınlar da var... 
Ama "halk"tan gelen değişim isteği, kraliyet ailesinin dikkatinden kaçmıyor. Ufak çapta bazı siyasal reformların yapılmasından yana olan Veliaht Prens Abdullah -etrafındaki "tutucular"a rağmen- bu sese kulak vermek zorunluğunu hissediyor. 
11 Eylül olayından sonra, Suudi Arabistan'ın terör eylemlerine sık sık sahne olması, kraliyet çevresini -kaygılandırdığı kadar- düşünmeye sevk eden bir başka önemli nedendir. Bu durum, tepeden de olsa, bazı reformların yapılması gereğini daha açık ortaya koymuştur. 
Nihayet ülkede değişim için yeni ufak adımların atılmasında dış etkenlerin ve özellikle ABD'nin sürekli çağrılarının ve de baskılarının etkisi olduğu bir gerçek... 

SUUDİ Arabistan'daki seçimler -bu şekliyle bile- Ortadoğu'da bir şeylerin kıpırdamakta olduğunu gösteriyor. 
Hiçbiri mükemmel veya tam demokrasi standartlarına uygun değil, ama Filistin'de, Irak'ta, daha önce Afganistan'da yapılan seçimler, değişim yolunda atılan adımlardır... Önümüzdeki mayısta Lübnan'da, ardından Mısır'da seçimler yapılıyor. Bölgede adeta seçim rüzg rları esiyor... 
Tabii ki bir seçimle hele yarım yamalak bir seçimle demokrasi olmaz. Ama önemli olan, bunun ileride bir gün gerçekleşmesi için ilk adımların atılmasıdır... 



</TEXT>
</DOC>
