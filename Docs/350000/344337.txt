<DOC>
<DOCNO> 344337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonspo30.html </URL>
<DATE> 2005/05/20/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
İstanbul Emniyet Müdürü Cerrah Finale hazır olduklarını berlirtti... 
</HEADLINE>
<TEXT>

     İstanbul Emniyet Müdürü Celalettin Cerrah, Atatürk Olimpiyat Stadı’nda 25 Mayıs Çarşamba günü İtalya’nın AC Milan ile İngiltere’nin FC Liverpool takımları arasında yapılacak Avrupa Şampiyonlar Ligi final maçında, her iki takımın taraftarlarının, en iyi şekilde misafir edileceğini söyledi. 
     UEFA’nın daveti üzerine İngiltere’ye giden ve 2 günlük ziyaretinin ardından önceki gün yurda dönen Cerrah, İstanbul Emniyet Müdürlüğü’nün Vatan Caddesi’ndeki kompleksinde, AA muhabirinin sorularını yanıtladı. 
     İngiltere’ye 3 emniyet müdür yardımcısıyla birlikte gittiğini belirten Cerrah, bu ülkede FC Liverpool ile Aston Villa takımları arasında oynanan maçı da izleme fırsatı bulduklarını kaydetti. 
     Cerrah, izlenimlerini şöyle anlattı 
     "44 bin kişiyle tam kapasite dolu olan statta 3 bin Aston Villa seyircisi vardı. Bu maçta, stat kapısında 1 polis görev yaparken, içeride de 150 polis, 600 güvenlik görevlisi vardı. Olayları nasıl önlediklerine ilişkin soruma oradaki yetkililerden, ’Koltuklarda kim oturuyorsa, numaraları bellidir. Bu kişilere biletleri satıldığında adres ve telefonları alınır ve maç sırasında da kamera takipleri yapılır’ yanıtını aldım. Maçın ardından da herhangi bir olay çıkmadı." İngiltere ziyareti sırasında Merseyside Emniyet Müdürü Bernard Hogan Howe ve diğer yetkililerle bilgi alışverişinde bulunduklarını ifade eden Cerrah, 25 Mayıs’ta Atatürk Olimpiyat Stadı’nda oynanacak maç için Liverpool taraftarlarının, uçaklarla maça yakın bir günde İstanbul’a geleceklerini belirtti. 
     Liverpool Kulübü yöneticilerinin aldıkları kararlar doğrultusunda oynanan 7 maçta hiçbir olaya karışmamış kişilere bilet verildiğini ifade eden Cerrah, "İngiltere’de, olay çıkaran taraftarlar, 3 yıl ağır hapis cezasıyla cezalandırılıyor. Bu sistemin Türkiye’de de uygulanmasını, federasyondan ve yetkililerden isteyeceğiz. Final maçında her iki takımın taraftarlarını da en iyi şekilde misafir edeceğiz" şeklinde konuştu. 
     
</TEXT>
</DOC>
