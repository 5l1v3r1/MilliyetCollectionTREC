<DOC>
<DOCNO> 318562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonsiy06.html </URL>
<DATE> 2005/02/25/ </DATE>
<TIME> 00.20 </TIME>
<AUTHOR>  </AUTHOR>
<HEADLINE>
Denktaş Talat, Rumlardan darbe yiyince çok değişti 
</HEADLINE>
<TEXT>

     KKTC Cumhurbaşkanı Rauf Denktaş, bağımsızlığını ilan etmiş bir halka kimsenin ''ben senin bağımsızlığını tanımıyorum'' deme hakkı olmadığını söyledi. 
     Denktaş, Ege Genç İşadamları Derneği'nce EGİAD düzenlenen ''Kıbrıs'la ilgili son gelişmeler'' konulu toplantıda yaptığı konuşmada, Annan Planı ve bu temelde Türkiye ile KKTC'ye yapılan baskılara değindi. 
     Annan Planı'nın, Türkiye'nin haklarını ve Türk kesiminin egemenliğini yok ettiğini, bu nedenle planın Rum tarafınca reddedilmesiyle kendiliğinden gündemden düşmüş olmasına rağmen yeniden masaya getirilmek istendiğini kaydeden Denktaş, Kıbrıs Türkünün bağımsızlıktan vazgeçmesinin mümkün olmadığını ifade etti. 
     Denktaş, eğer bir anlaşma olacaksa, bunun ''bağımsızlıktan şaşmadan'' yapılması gerektiğini belirterek, ''Ben tapumu elimde tutmak istiyorum. Çünkü yeniden, büyük ortak, Bütün Kıbrıs benim derse, kimse buna inanmasın ve biz Türkiye olarak 'Biz ortaktık, eşittik, bizim hakkımız vardı' demeyelim. Yani barışın kalıcı olabilmesi için ortakların hisselerinin tapuya kaydını istiyoruz. Bundan daha akılcı bir şey var mı '' diye konuştu. 
     Uzlaşma için öncelikle bunun iyi anlaşılması gerektiğini ifade eden Denktaş, şunları kaydetti 
     ''Bağımsızlığını ilan etmiş bir halka, kimsenin, ama kimsenin, 'Ben senin bağımsızlığını kabul etmiyorum, egemenliğini kabul etmiyorum' deme hakkı yoktur. Eğer kabul etmiyorsa, silahlanır, hazırlanır. O zaman netice hasıl olur. Biz de bağımsızlığımızı tanıtamadığımız için artık hak iddia edemeyiz.'' Denktaş, Rum tarafının, bunun için hazırlandığını ve silahlandığını söyledi. 
     
     TÜRKİYE'NİN AB'DEKİ TAVRI DOĞRU 

     Türkiye üzerine AB aracılığıyla Kıbrıs Rum Kesimi'ni tanıması yönünde yapılan baskılara da değinen Denktaş, AB'nin, Türkiye'nin üyeliği konusunu ''ucu açık'' bir süreç olarak belirlediğini ifade etti. 
     AB'nin Türkiye'den ''Ankara Anlaşması'' gereğince Rum tarafını ''Kıbrıs Hükümeti'' olarak tanımasını istediğini anlatan Denktaş, şöyle konuştu 
     ''Buna karşın Türkiye de 'Evet, Ankara Anlaşması Kıbrıs'ı kapsamış olacaktır. Ama ben, Kıbrıs'ta birleşme olmadıkça, Rum idaresini, Kıbrıs olarak tanımıyorum ve tanımayacağım. KKTC'yi tanımaya devam edeceğim' diyor. Yani Türkiye de kendisine verilen ucu açık yola bakarak, Kıbrıs meselesinin ucunu açık bırakıyor. Bu doğru bir yaklaşımdır.'' 
     
     MEHMET ALİ TALAT DEĞİŞTİ 

     Denktaş, KKTC'deki son seçimlere ilişkin değerlendirmesinde Mehmet Ali Talat önderliğindeki CTP'nin elde ettiği sonucun bir önceki seçime göre başarı olduğunu, ancak referandum sonuçları göz önüne alındığında bunun öyle ''büyük bir zafer'' olmadığını söyledi. 
     Çünkü referandumda ''evet'' diyenlerin bir çoğunun, ''evet denmesi halinde bağımsızlığından olacağını bilmediğini'' anlatan Denktaş, şunları söyledi 
     ''Sayın Talat, referandumdan evvel Rumlarla işbirliği halinde söyledikleri, referandumdan sonra Rumlardan büyük bir darbe yemiş, aldatılmış bir kişi olarak çok değişmiştir ve ben ümit ederim ki daha da değişecektir. Dünyanın, kendisine vaat ettiklerini nasıl vermediklerini görmüştür. Ümit ederim ki Türkiye kendisini zorlamazsa, Türkiye, Talat Bey vasıtasıyla Kıbrıs'tan vazgeçmek istemiyorsa, 'Kıbrıslılar istedi ben ne yapayım' demeyecekse, Talat Bey, hangi konumda olursa olsun, bağımsızlık yemini yaparak göreve gelecektir. Bağımsızlığı korumamak suçtur. Halkımızın büyük bir reaksiyonu ile karşılaşır, Anadolu'nun büyük reaksiyonu ile karşılaşır. Bu mesaj da her gün kendisine gelmektedir e-mail yoluyla.'' 
     
     GÖZ MUAYENESİ OLDU 

     KKTC Cumhurbaşkanı Rauf Denktaş, toplantının ardından İzmir'de yeni açılan Özel Batı Göz Hastanesi'ne gitti. 
     Denktaş, burada hastanenin kurucularından olan ve 8 yıl önce Gülhane Askeri Tıp Akademisi'nde katarakt ameliyatını gerçekleştiren Prof. Dr. Erol Yıldırım tarafından muayene edildi. 
     
</TEXT>
</DOC>
