<DOC>
<DOCNO> 303801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur27.html </URL>
<DATE> 2005/01/05/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Patronu beklerken polisle karşılaştılar 
</HEADLINE>
<TEXT>

     Gaziantep'te iş bulma sevinciyle bir kamyona 8 ton iplik yükleyen 5 hamal, hırsızlık yaptıkları gerekçesiyle gözaltına alındı. 
     Edinilen bilgiye göre, İbrahim S, Hasan Mulla S, Şaban T, Hamit A, Bozan A, bir işyerindeki 8 ton ipliğin kamyona yüklenmesi işi için, kişi başına 25 milyon lira ücret karşılığında kendini işyeri sahibi olarak tanıtan ve henüz kimliği belirlenemeyen bir kişiyle anlaştı. 
     Anlaşmanın ardından Trikotojcılar Sitesi'ndeki Ümit Özsert'e ait işyerine giden hamallar, Halil A'nın kamyonuna iplik yüklemeye başladı. Hamallar, kamyona 8 ton iplik yükleyip ücretlerini almak için kendisini işyerinin sahibi olarak tanıtan kişiyi bekledikleri sırada, olayı haber alarak işyerini kontrol etmeye gelen polisler tarafından hırsızlık yaptıkları gerekçesiyle gözaltına alındı. 
     
     ÖNCE SEVİNÇ SONRA ŞOK YAŞADILAR 
     Asayiş Şube Müdürlüğü Ev ve İşyeri Hırsızlık Büro Amirliği görevlileri tarafından sorgulanan hamalların, ifadelerinde, iş buldukları için sevinç yaşadıkları sırada gözaltına alınınca şok yaşadıklarını belirttikleri öğrenildi. 
     Hırsızlık olayının faili olabileceklerini hiç düşünmediklerini söyleyen hamallar, kendisini işyeri sahibi olarak tanıtan kişiyle Çıksorut Mahallesi'ndeki Hamallar Kahvehanesi'nde bir araya geldiklerini, anlaşma sonrasında birlikte gittikleri işyerinin kapısını bu kişinin cebinden çıkardığı anahtarlarla açtığını bildirdiler. 
     Kendisini işyeri sahibi olarak tanıtan kişinin kamyona yüklenecek ipliği ihraç ettiğini ve Mersin Limanı'na göndereceğini söylediğini anlatan hamallar, başlarına böyle bir olay gelebileceğini hiç hesaba katmadıklarını, para almak için patronu beklerken polisi karşılarında görünce şaşırdıklarını belirttiler. 
     
     KİLİTLERİ DEĞİŞTİRDİ 
     Yetkililer, yaptıkları araştırmada, kendisini işyeri sahibi olarak tanıtan kişinin olaydan birkaç saat önce işyerinin kilitlerini kırdığını, bu kilitlerin yerine beraberinde götürdüğü kilitleri taktığını ve daha sonra iplikleri yüklemek için 5 hamal, iplikleri taşıması için de 575 milyon liraya kamyoncu Halil A. ile anlaştığını belirlediklerini açıkladı. 
     Halen Gaziantep Emniyet Müdürlüğü'nde gözaltında bulunan 5 hamal ile kamyon sürücüsü Halil A'nın, ifadeleri alındıktan sonra adliyeye sevk edileceğini bildiren yetkililer, eşkali belirlenen kişinin kimliğini tespite çalıştıklarını belirttiler. 
     Yetkililer, işyeri sahiplerinden, bu ve benzeri yöntemlerle hırsızlık girişimlerine karşı dikkatli davranmalarını istediler. 
     
</TEXT>
</DOC>
