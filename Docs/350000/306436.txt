<DOC>
<DOCNO> 306436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/soneko13.html </URL>
<DATE> 2005/01/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Koç CEO'su Özaydınlı Her Avrupalının evinde bir Koç ürünü... 
</HEADLINE>
<TEXT>

     Koç Holding CEO'su Bülend Özaydınlı, Holding bünyesindeki 157 şirketin 55'inin yurtdışında faaliyet gösterdiğini vurgulayarak, bu şirketlerin yurt dışında Türkiye'den daha hızlı büyüdüklerini söyledi. Özaydınlı, Avrupa'da "Her Avrupalı'nın evinde bir Koç ürünü bulunacak" sloganıyla hareket edeceklerini ifade etti. 
     Özaydınlı, Holding'in yayın organı Bizden Haberler Dergisi'nde yayımlanan söyleşide, yeni hedefleriyle ilgili açıklamalarda bulundu. Riski dağıtmak için sektörel çeşitlilik yerine coğrafi yayılımı esas aldıklarını dile getiren Özaydınlı, "Ciromuzun giderek artan kısmını ihracattan ve yurtdışı faaliyetlerden elde etmek istiyoruz" dedi. Özaydınlı, toplam gelirlerinin yaklaşık üçte birini yurtdışı satış ve gelirlerinin oluşturduğuna dikkat çekti. 
     Holding bünyesindeki 157 şirketten 55'inin yurtdışında faaliyet gösterdiğini söyleyen Özaydınlı, "Topluluğumuzun dünya pazarlarında etkinliğinin artışı, her şeyin ötesinde Türkiye'nin tanıtımı açısından çok önemli bir unsurdur" dedi. Özaydınlı konuyla ilgili olarak şunları söyledi 
     
     AVRAPA'DAKİ HER EVE BİR ÜRÜN SOKMA HEDEFİ 
     "Artık, Ford Otosan, Türk Traktör, Fiat Tofaş, Arçelik, Beko Elektronik, Migros, OPET, Aygaz, DemirDöküm, Tat, Döktaş, Otokar aralarında olmak üzere pek çok şirketimiz yurtdışında Türkiye'den daha hızlı büyür hale geldiler. 
     Doğrusunu isterseniz, ben artık, 'Türkiye'nin her hanesinde bir Koç ürünü bulunur' sloganımızı, 'Her Avrupalının evinde bir Koç ürünü bulunacak' diye değiştirebilmek istiyorum. Bu hedefe ulaşmak biraz zaman ve oldukça yüksek bir çaba gerektiriyor. Ancak, şunu bilin ki, yurtdışında büyüme stratejimizin gerçek anlamı budur." 
     
     "6 YILLIK HEDEFE 2 YILDA ULAŞTIK" 
     Holdingin 2002 yılında yaptığı 6 yıllık "yüzde 12 karlılık ortamında yıllık ortalama yüzde 14 büyüme" hedefine, iki yıl içerisinde ulaştıklarını söyleyen Özaydınlı, "İki yılda sağlanan bu büyüme, yıllık ortalama yüzde 50 artışa denk geliyor ve hedefimizin oldukça üzerinde. Kriterlerimiz içinde aslında en önemlisi, sermaye maliyetimiz üzerindeki kara işaret eden ekonomik karımızdır" diye konuştu. 
     
     40 YILLIK BEKLENTİ SONA ERİNCE BÜYÜME HIZLANACAK 
     Bülent Özaydınlı, 17 Aralık'ın yeni bir dönemin başlangıcı olduğunu belirterek, "Önümüzdeki dönem aynı zaman da 40 yıllık bir beklentinin sona ermesiyle büyümenin daha da hızlanacağı bir dönem olacaktır" dedi. Özaydınlı, "Türkiye kararlılık ile uyguladığı ekonomik program ve AB ile entegrasyon süreciyle ciddi bir rüzg r yakalamıştır. 
     Bizim de bu rüzgarla yelkenlerimizi doldurmamız lazım" diye konuştu. 
     
     "IMF İLE YELKENİMİZİ İYİ DOLDURDUK" 
     Türkiye'nin, Ekonomik İstikrar Programı, AB'yle gelişen ilişkileri ve IMF ile sürdürdüğü işbirliğinden kaynaklanan rüzgardan olumlu etkilendiğini belirten Özaydınlı, "Bunların yanı sıra dümen görevi gören stratejik planımızla da yelkenimizi iyi doldurmayı başardık. Bu sayede aynı rüzgar hızının bulunduğu birçok sektörde, yarışı önde bitirme becerisini gösterdik" diye konuştu. 
     Hükümetin AB sürecinde önemli bir başarıya imza attığını dile getiren Özaydınlı, "Hükümet, Türkiye'nin kredibilite kazanmasına ciddi katkıda bulundu. AB üyeliğine en ciddi adımlar son hükümet zamanında kararlı bir şekilde atıldı" diye konuştu. 
     Özaydınlı, "Bugün Avrupa Birliği'ndeki Türkiye imajında, Koç Topluluğu'nun Avrupa ülkelerinde gösterdiği performans ülkemizin en önemli tanıtım unsurlarından biridir" değerlendirmesi yaptı. 
     
</TEXT>
</DOC>
