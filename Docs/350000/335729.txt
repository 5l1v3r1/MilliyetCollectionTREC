<DOC>
<DOCNO> 335729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/guncel/axgun02.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz eylem 
</HEADLINE>
<TEXT>


Meclis'teki tasarıyı protesto etmek için sağlık çalışanları iş bıraktı. Ankara ve İstanbul'da hizmette aksaklık yaşanmadı 

ANKARA Milliyet 

Türk Tabipleri Birliği TTB ve Sağlık ve Sosyal Hizmet Emekçileri Sendikası SES üyesi sağlık çalışanları, Meclis'teki Sosyal Güvenlik ve Genel Sağlık Sigortası Yasa Tasarısı'nı protesto etmek amacıyla dün iş bıraktı. 
Ankara Numune Eğitim ve Araştırma Hastanesi bahçesinde toplanan çalışanlar, eylem yapma nedenlerini anlattı. "Genel sağlık sigortası, sağlık vergisine hayır" yazılı önlükler giyen sağlıkçılar, "G ö revdeyiz" pankartları eşliğinde Sağlık Bakanlığı'nın yanındaki Abdi İpekçi Parkı'na yürüdü. 1000 kişilik eylemci grup, "AKP sağlığa zararlı", "Sağlıkta tasarruf ölüm demektir" sloganları attı. TTB İkinci Başkanı Metin Bakkalcı, Sağlık Bakanı Recep Akdağ'ın kendilerine, "TTB ve SES yöneticileri hakkında suç duyurusunda bulunacağız, hükümeti hedef alan ifadeleriniz nedeniyle manevi tazminat talebiyle dava açacağız ve eyleminiz basında yer alamayacak" dediğini söyledi. KESK Genel Başkanı Sami Evren eylemi destekledi. Ankara'daki hastanelerde muayene hizmetleri devam etti. 
İstanbul Tabip Odası ile SES üyesi sağlık çalışanları da, Sağlık Bakanlığı Okmeydanı Eğitim ve Araştırma Hastanesi önünde toplandı. İstanbul Tabip Odası Başkanı Prof. Dr. Gençay Gürsoy, eylemlerle ilgili davanın, beraatla sonuçlandığını kaydederek, eylemlerinin hukuki meşruiyetinin savcı tarafından da kabul edilmiş olduğunu söyledi. Gürsoy, şöyle devam etti 
"Hükümete şaka etmediğimizi eylemlerle açıkladığımızı zannediyoruz. Geri adım atmış değiller. Bir kez daha ifade ediyoruz ki, bu direnişimiz sürecek." 
Eylem nedeniyle hastanelerde yoğunluk ve hizmette aksaklık yaşanmadı. 

Hastalardan destek 
Diyarbakır'daki hastalar eyleme destek verirken, Kayseri Devlet Hastanesi Başhekimi İsmail Tamer, eylemin söz konusu olmadığını bildirdi. Konya Karaman Tabip Odası Başkanı Prof. Dr. Ömer Karahan, çalışanların eyleme katılmadığını söyledi. Erzurum-Kars-Gümüşhane-Bayburt-Ardahan-Iğdır Tabip Odası da eyleme destek vermedi. 

Ne istiyorlar 

Emeklilik yaşını yukarı çektiği ve vatandaşlardan prim alınmasına dayalı bir sağlık güvencesi getirdiği için Sosyal Sigortalar ve Genel Sağlık Sigortası Yasa Tasarısı'nın geri çekilmesi.Sağlık Bakanlığı'nın Atama ve Nakil Yönetmeliği'nde yaptığı son değişikliklerin iptal edilmesi.Sağlık kuruluşlarını işletmeye dönüştürecek Sağlıkta Dönüşüm Programı'ndan vazgeçilmesi.Genel bütçeden sağlığa ayrılan payın artırılması. 

Sloganlı balonlar 

Ankara'daki eylemde "AKP'nin şişirilmiş balondan ibaret sağlık sigortası ve sosyal güvenlik yasasını temsil eden yeşil balonu uçuruyoruz" anonsuyla bırakılan balonlarda, "Sağlıkta dönüşüme hayır" ifadesi yer aldı. 


</TEXT>
</DOC>
