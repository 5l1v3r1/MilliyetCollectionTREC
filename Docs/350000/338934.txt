<DOC>
<DOCNO> 338934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonspo18.html </URL>
<DATE> 2005/05/02/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Beşiktaşlı Ronaldo Türkiye'ye gelmemi sağlayan kişi Taffarel'dir 
</HEADLINE>
<TEXT>

     Beşiktaş’ın Brezilyalı futbolcusu Ronaldo Guiaro, Türkiye’ye gelmesini sağlayan kişinin Galatasaray’ın eski kalecisi Cladio Andre Taffarel olduğunu söyledi. 
     Ronaldo, Futbol Federasyonu’nun aylık dergisi "Tam Saha"ya yaptığı açıklamada, Beşiktaş’a nasıl geldiğini şöyle anlattı 
     "Açık konuşmak gerekiyorsa, gelmeden önce hiçbir şey bilmiyordum Türkiye hakkında. Daha doğrusu iki şey vardı aklımda kalan. Birisi Türkiye’deki deprem ve ikincisi de UEFA Kupası’nı kaldıran Galatasaray takımı. Transfer görüşmeleri başladığında hemen Taffarel’e telefon ettim ve ondan bilgi aldım. Buradaki hayat şartları nedir, nasıl yaşanır, ev düzeni nasıldır, futbol nedir, takım nedir her şeyi ondan öğrendim. Açıkçası beni buraya getiren kişidir Taffarel. Onunla konuştuktan sonra ikna oldum ve vizyonum yüzde 100 değişti." 
     
     "AÇIKLAMAKTA ZORLANIYORUM" 

     Brezilyalı futbolcu, Beşiktaş’ın 2 sene önce şampiyon olan kadrosunun, 1 sene sonra başarısız olması ve ciddi bir çöküş yaşamasının nedeninin sorulması üzerine, şöyle yanıt verdi 
     "Futbolu bir şirket gibi düşünmemek lazım. Onlar gibi rasyonel değil her şey. İnişler çıkışlar elbet olacaktır. Ama bu kadar ani iniş çıkışlar o kadar da normal değil. Bazıları normal görüyor olabilir. Ama bu kadar fazla bence. Büyük bir başarı elde ettikten sonra takım bir süre daha devam eder, etmeli en azından. Bir süre sonra iniş başlar ve bu iniş, çöküşe dönerse yeniden bir takım yaratabilmeniz 1-1,5 yılınızı alır. Sürekli futbolcu değiştirerek takım kurmanız çok zordur. Hele de 3-4 ayda bir değişiklikle başarı imkansızdır. Soruya dönersek, bu kadar başarılı bir takımın böyle kısa sürede başarısız olması bence normal değil. Ben açıklamakta zorlanıyorum açıkçası." 
     
     "AURELIO VE NOBRE YAKIN ARKADAŞLARIM" 

     Türkiye’de birçok Brezilyalı oyuncunun bulunduğunun hatırlatılması ve kimlerle yakın olduğunun sorulması üzerine Ronaldo, "Ben birkaç tane oyuncuyla kontak halindeyim. Ama ligin cuma-cumartesi-pazar oynanması bizim biraraya gelmemizi zorlaştırıyor. Biraraya gelebildiğimiz nadir günlerde de muhakkak yemek yiyoruz ya da beraber bir yerlere gidiyoruz. Aurelio, Nobre yakın arkadaşlarım. Bunlar haricinde sadece futbol dünyasından değil, İstanbul’da yaşayan, buraya çalışmak için gelmiş olan Brezilyalılar var" şeklinde konuştu. 

     
</TEXT>
</DOC>
