<DOC>
<DOCNO> 321705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/spor/axspo02.html </URL>
<DATE> 2005/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci bahar 
</HEADLINE>
<TEXT>


Beş yıl önce Türkiye'den gözü yaşlı ayrılan ancak ENKA'nın kucak açmasıyla ülkesi Etiyopya'dan geri dönen Tezeta Dengersa, yılmadı ve İspanya'da kariyerinin zirvesine çıktı 

SEDAT HARDAL 


Yeniden doğdu 
BÜYÜK umutlarla geldiği Türkiye'den beş yıl önce gözü yaşlı olarak Etiyopya'ya dönen, ardından atletizme ara veren Tezeta Dengersa, ENKA'nın kucak açmasıyla geri geldiği Türkiye'de adeta yeniden doğdu. Avrupa Salon Şampiyonası'nda 3 bin metrede 2.'lik kürsüsüne çıkan milli atlet, Türk atletizm tarihine geçti. Oysa Tezeta, Elvan Abeylegesse'den bir yıl önce, 1998'de geldiği ve 4 yıl önemli başarılar kazandığı Türkiye'yi olumsuz gelişmeler yüzünden terk etmek zorunda kalmıştı. 

İki yıl ara verdi 
İLK Türkiye serüveni sırasında, beş bin metre Avrupa Gençler Şampiyonası'nda birincilik kürsüsüne çıkan milli atlet, yakaladığı büyük başarılara rağmen Fenerbahçe'de şartlar istendiği gibi gelişmeyip, verilen sözler tutulmayınca doğduğu topraklara geri döndü. İki yıl atletizme ara vererek evlenen ve bir kız çocuğu dünyaya getiren Tezeta, Elvan'ın referansı ve ENKA'nın davetiyle ailesini Etiyopya'da bırakıp 2004'te yeniden İstanbul'un yolunu tuttu. 

Elvan'ın partneri 
KARİYERİNDE ikinci baharını yaşamaya başlayan 25 yaşındaki atlet, önceleri Elvan'a antrenmanlarda partnerlik yaptı. Formunu bulduktan sonra antrenörü Ertan Hatipoğlu ile yeni zaferler için çalışmalara başlayan Tezeta Dengersa, ENKA'nın katıldığı Avrupa Kulüpler Şampiyonası'nda, milli takım formasıyla da uluslararası yarışlarda eski performansını yeniden yakaladı. İspanya'daki şampiyonada da kariyerinin zirvesine çıktı. 



</TEXT>
</DOC>
