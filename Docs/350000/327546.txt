<DOC>
<DOCNO> 327546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sondun13.html </URL>
<DATE> 2005/03/27/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Peşmergeler Irak ordusuna dahil edildi 
</HEADLINE>
<TEXT>

     Irak Kürdistan Yurtseverler Birliği IKYB yetkililerinden Kürşat Resul Ali, Iraklı Şii ve Kürtlerin, peşmergelerin Irak ordusuna dahil edilerek Kürt denetimi altında kalması konusunda anlaştıklarını söyledi. 
     Resul Ali, AFP'ye Süleymaniye'de yaptığı açıklamada, ''Peşmergelerin hem Irak ordusunun parçası hem de Kürdistan'ı korumak için Kürdistan hükümetinin denetiminde özel bir güç olarak hukuki statü kazanması konusunda anlaşmaya vardık'' dedi. 
     Kürtlerin şu anki Irak bayrağını istemediğini de söyleyen Resul Ali, ''Saddam Hüseyin yönetiminde kullanılanın dışında hangi bayrak olursa olsun razıyız'' diye konuştu. Resul Ali, Irak halkının tamamını temsil eden ve ulusal meclisin onaylayacağı bir bayrak istediğini belirtti. 
     Kürt yetkili, yeni hükümetin gelecek hafta sonuna kadar kurulmasını beklediğini söyledi. 
     Bu arada, Irak'ta 30 Ocak'ta yapılan seçimlerin galibi Şii İttifak ile Kürt listesi temsilcilerinin, hükümet kurma görüşmelerini sürdürdüğü, özellikle Petrol Bakanlığı'nın kime verileceği konusunda görüş ayrılıkları olduğu bildirildi. 

     
</TEXT>
</DOC>
