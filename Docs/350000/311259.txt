<DOC>
<DOCNO> 311259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sondun01.html </URL>
<DATE> 2005/02/01/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Kürtler'den 'bağımsızlık' için 1 milyon oy 
</HEADLINE>
<TEXT>

     İhsan DÖRTKARDEŞ DHA 

      KUZEY Irak'ta seçimlerde birlikte kurulan, resmi olmayan referandum çadırlarında bağımsızlık isteyenlerin 1 milyona yakın oy kullandığı öne sürüldü. 
     Celal Talabani'ye bağlı Kürd Sat ve Mesut Barzani'ye bağlı Kürdistan TV'nin haberlerine göre Kürdistan referandum hareketinin daha önce aldığı karar doğrultusunda Kürt bölgesinde oy verme merkezlerindeki seçim sandıklarının yanına konulan referandum sandılarında Kürtlerin kendi kaderini tayin hakkı doğrultusunda, Irakla mı yoksa bağımsız Kurdistan mı ' oyu kullanıldı. Kürt kaynaklar seçim bölgelerine yerleştirilen sandıklarda bağımsızlığı için 1 milyon oy kullanıldığını öne sürerken, rerandum kesin sonuçlarının ne zaman açıklanacağı belirtilmedi. 
     
     4 İLDE KULLANILDI 
     Kuzey Irak'taki Erbil, Kerkük, Süleymaniye ve Duhok'ta sandık başına giden seçmenler, bu bölgenin Irak'ın bir parçası olarak kalıp-kalmaması, konusunda da görüş bildirdi. Resmi olmayan referandum, Kürdistan Referandum Yüksek Konseyi' adlı bağımsız bir grup tarafından düzenlendi. 
     Konsey yetkilileri, Kürt milletvekillerinin, önümüzdeki aylarda Erbil'de toplanacak Irak Ulusal Meclisi'ne giderken Kürt nüfusun bağımsızlık konusunda ne düşündüğünü bilmeleri ve bunu meclise iletmeleri gerektiğini savundu. 
     Referandumu destekleyenler, Kürtlerin bağımsızlığının etkili şekilde dile getirilmesinin en azından yeni anayasa hazırlanırken, Kürtler'in hak ve çıkarlarının göz önünde bulundurulmasına ve korunmasına temel hazırlayacağını düşünüyor 
     
     "KÜRTLER HIZLI ÇÖZÜM İSTEYEBİLİR'' 
     İngiliz Financial Times gazetesinin Ortadoğu editörü Roula Khalaf Irak'ta federalizme yönelik tartışmalarda, en hassas konulardan biri Kerkük'ün statüsü olacağını yazdı. Gazetedeki yazıda şöyle denildi 
     "Geçici Yönetim Yasası, Kerkük dahil tartışmalı topraklarla ilgili sorunların çözümünün, yeni nüfus sayımına ve yeni kalıcı anayasa onaylanana kadar ertelenmesini öngörüyor. Ancak, Kürtler'in, daha erken bir çözüm için bastırmaları muhtemel. Fakat Kürtlere Kerkük konusunda verilecek tavizler, Irak'ın güneyindeki bölgeler için tehlikeli bir örnek olacak. Zira bu bölgeler, Irak'ın petrol rezervlerinin önemli bölümüne sahip ve Basra dahil üç eyalet, kendi özerk yönetimlerini oluşturmak için görüşmeler yapıyor.'' 
     
     SEÇİM ARDINDAN YAŞAM NORMALE DÖNDÜ 
     Kuzey Irak'ta Mesut Barzani liderliğindeki Irak Kürdistan Demokrat Partisi'nin kontrolündeki Erbil kentinde seçimlerin sonucu merakla beklenirken, kurulan referandum çadırları kaldırıldı. 1 haftadan bu yana seçim nedeniyle olağanüstü güünler yaşayan Erbil'de yaşam normale dönmeye başladı. Bazı yollar trafiğe açılırken işyerleride açılmaya başlandı. kürt partiler, katılımın yüksek olmasından memnun olurken zafer kutlamaları için sonuçların açıklanmasını bekliyorlar. 
     
</TEXT>
</DOC>
