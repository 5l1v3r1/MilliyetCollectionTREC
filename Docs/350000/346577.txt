<DOC>
<DOCNO> 346577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/siyaset/siy04.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP, kotaya karşı 
</HEADLINE>
<TEXT>


AKP milletvekilleri, kadınlara kota getiren yasa hazırlığı için "Kota koymak kadınlara hakaret. Bu zorlamayla olmaz. Zaman lazım, yasayla olacak iş de değil" dedi 

ABDULLAH KARAKUŞ Ankara 


AKP, milletvekili aday listelerinde kadınlara üçte bir oranında kota getirilmesine yönelik yasa hazırlığında olan CHP milletvekillerine destek vermedi. Kota koymanın kadınlara hakaret olduğunu belirten AKP yönetimi, "Bu kadınları küçük düşürmektir. Zormalayla olmaz, zaman ve süreç lazım. Bu yasayla olacak iş de değil" dedi. 
CHP'li kadın milletvekilleri, milletvekili aday listelerine üçte bir oranında kota getirilmesi yönünde hazırladıkları taslağı yakında TBMM'ye sunacaklarını açıklamıştı. 
CHP İstanbul Milletvekili Güldal Okuducu da "Kota hayata geçerse, seçilebilir yerlerde kadın aday gösterilmesini sağlayacağız" demişti. CHP Ankara Milletvekili Gülsüm Bilgehan Toker de, "AKP, çok güçlü bir iktidar, eğer isterse cinsiyet kotasının yasalaştırılmasını sağlayabilir" diye konuşmuştu. AKP yönetimi de CHP"li kadınların çalışmasını şöyle değerlendirdi 

Gayri ciddi teklif 
Dengir Mir Mehmet Fırat Genel Başkan Yardımcısı Kadına kontenjan koymak ona hakaret demektir, küçük düşürmektir, koruma altına almaktır. Kadınları koruma altına almaya gerek yoktur. Onlar 'Biz üçte 1 kadın milletvekili adayı koyacağız' dediler de biz 'Hayır siz yapamazsınız mı' dedik Gayri ciddi bir teklif. Bizim MKYK'nın yüzde 20'si kadın. Salih Kapusuz Grup Başkan vekili Yasayla olmaz. Bu gönül işi. Siyasetin kendi kuralları var. Talepler geldikçe kendiliğinden yürür. Sembolik olarak oraya yerleştirmek yetmiyor. Siyasette kadınların da olması hepimizin istediğidir. Ama bu zorlamayla olmaz. Nükhet Hotar Genel Başkan Yardımcısı Kadın kotasını doğru bulmuyorum. Bunun yerine başka yollar var. Kota olan partinin kadın milletvekili bizden az. Bunun yerine eğitimli ve nitelikli kadınların siyasete girmesi teşvik edilmelidir. 

'Demokrasinin anahtarı' 

ŞÜKRAN PAKKAN 

Kadın Adayları Destekleme ve Eğitme Derneği KA-DER tarafından düzenlenen "Erkek demokrasiden, gerçek demokrasiye Temsil için cinsiyet kotası" konulu seminer, dün İsveç Konsolosluğu'na bağlı Araştırma Enstitüsü'nde yerli ve yabancı akademisyenlerin katılımıyla yapıldı. 
Seminerde, kadınların siyasete katılmalarını sağlayan kota sisteminin, birçok ülkede demokrasiye geçiş sürecisinde başarıyla uygulandığı, böylelikle kadınların ülkedeki birçok sorunu çözmede etkin rol oynamak için önlerindeki en önemli engelin kaldırıldığı ifade edildi. 
Stockholm Üniversitesi'nden Prof. Drude Dahlerup, "Toplumda her şey adil olsaydı tabii ki kotalar da olmayacaktı. Kotalar sayesinde kadınlar engelleri aşacaktır" dedi. Prof. Aysel Çelikel de, "Sorun kadın erkek eşitliği ise bu konuda bir önlem alınmalıdır" diye konuştu. 

Kimler katıldı 

Seminere İsveç İstanbul Başkonsolosu İngmar Karisson, KA-DER Genel Başkanı Ayşe Bilge Dicleli, Prof. Drude Dahlerup, Prof. Dr. Aysel Çelikel, Lenita Friedenvall, Doç. Dr. İbrahim Mazlum, Andres Bengtsson, Prof. Yeşim Arat ve Oral Çalışlar katıldı. 


</TEXT>
</DOC>
