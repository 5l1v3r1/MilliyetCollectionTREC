<DOC>
<DOCNO> 349382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonsiy17.html </URL>
<DATE> 2005/06/06/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Bakan Koç Halı olayı çok ayıp, Avrupa’da televizyonlarda konu olmuş 
</HEADLINE>
<TEXT>

     Kültür ve Turizm Bakanı Atilla Koç, "Açık ve net konuşuyorum, kendim de dahil Türk kültürüne, turizmine kötülük yapan hiç kimseye acımamızın olmaması lazım" dedi. 
     Kültür ve Turizm Bakanlığı ile Türkiye Seyahat Acentaları Birliği arasında "İzmir Efes Antik Kentinin Işıklandırma-Aydınlatma-Sulama-Jeneratör ve İyileştirmeleri Projesi’nin protokolü bakanlıkta düzenlenen törenle imzalandı. 
     Koç, törende yaptığı konuşmada, turisti aldatmak kadar fena bir politikanın olmadığını söyledi. Dürüstlüğün en iyi politika olduğunu belirten Koç, "Bir defa aldatırsın, iki defa aldatırsın. Sonra vereceğin zarar yalnız o bölgeye değil, bütün Türkiye’ye olur. Açık ve net konuşuyorum, kendim de dahil Türk kültürüne, turizmine kötülük yapan hiç kimseye acımamızın olmaması lazım. Halı meselesinden tutun, taksilerin fazla dolaştırmaları bile olsa her şeyin üzerine gitmek mecburiyetindeyiz" diye konuştu. 
     
     HEREKE HALISI DİYE... 
     Kültür ve Turizm Bakanı Atilla Koç, "Turistleri kazıklayan halıcılar hangi ilden " sorusuna şu yanıtı verdi 
     "Onu yarın öğrenirsiniz, okursunuz. Yalnız turistleri değil. Herhangi bir insanın tabiri amiyane kazıklanmasından yana değiliz. Yani bu protokolleri, her şeyi bir sene önceden yapmamızın nedeni bu. Gösteriyorlar Herek’e halısı, gönderiyorlar diğer bir halı. Adi halının ismini söylemiyorum, o da tenkit mevzu olur, sizlerden gazetecilerden korkuyoruz artık. Yanlış anlamada mahirsiniz. Bu olay çok ayıp bir şey, Avrupa’da televizyonlarda konu olmuş. Her gittiğimde Avrupa’daki Büyükelçilerimiz söz konusu ediyor. Bu bölgedeki Valilerimizi ikaz ediyorum, onlar da ellerinden geleni yapıyorlar." Hangi İl olduğuna dair sorunun yinelenmesi üzerine Koç, "Bölge önemli değil. Ben direkt olarak söylüyorum. Siz duymuyorsunuz ama Avrupa’daki büyükelçilerimiz, tur operatörlerimiz duyuyor ve zor durumda kalıyorlar" dedi. 
     "Halı konusunda yanlış yapılan ili açıklamazsınız, diğer bölgeler töhmet altında kalır mı " sorusu üzerine Koç, "Bazı şeyleri söylemeyince elin adamı söylüyor. Televizyonlarda konu oluyor. Yapan adam alınsın kardeşim. Ben ülkemin menfaatini koruyorum. Yapmayan adam zaten alınmazki. Siz, bana Aranızda tembeller var desiniz ben alınmam, ben çalışkanım" diye konuştu. 
     
     ANTALYA BÖLGESİ BU KONUDA HASSAS 
     Kültür ve Turizm Bakanı Koç, Bakanlıktan önce sektörün kendisinin bu işi düzeltmesi gerektiğine dikkati çekerek, şöyle devam etti 
     "Sektör, her yerde söylüyorum ama Antalya bölgesinde turizm sektörü bu konuda fevkalade hassas. Kendi içinde bir yanlışlık yapan olursa onu önlüyor. Çünkü menfaatinin o olduğunu biliyor. Bu sektör kendi oto kontrolünü kurar, kurmazsa biz kurmak mecburiyetinde kalırız. Ben istiyorumki her sektör oto kontrolünü kendisi kursun. 
     Kendisi kurmazsa bir başkasının müdahalesi şart oluyor." Türkiye’deki otellerin çok iyi olduğunu ifade eden Atilla Koç, şunları söyledi 
     "Bizim mutfağımızda verdiğimiz hizmet dehşet, 100 çeşit yemek veriyoruz. Ben bir süre önce Tataristan’daydım otelde sabah kahvaltısı mönüsünü gördüm. O zaman Türkiye’nin büyüklüğünü anlıyorsunuz. Bizim her şey dahil sabah kahvaltısı gayet zengin bir şey. Bütün bunları niçin yapıyoruz biraz da mecbur olduğumuz için yapıyoruz. rekabet içinde olduğumuz ülkeler en ufak bir eksiğimizi bekliyorlar." 
     
     TAKSİCİ YANLIŞ YAPARSA... 
     Restoranlarda yüksek hesaba ilişkin soru üzerine Koç, şöyle konuştu 
     "Restoranlarda itiraz etme hakkın var. Önüne geliyor adisyona itiraz edersin, oysa bu halı öyle değilki sana A halısı gösteriliyor B halısını orada alıyorsun. Açıyorsun bakıyorsun B halısı. Adam ne yapacak gidiyor basın mensuplarına şikayette bulunuyor. Ben buradakilerle ilgili tedbir almayacağız demiyorum. 
     Taksici de yanlış hareket ederse ona da karşıyım. Burada telafisi ve şikayet mercii var. Halıcılıkta öyle değil. Visa ile parasını veriyor ülkesine bu halı yerine şu halı geliyor." Koç, Başbakan Recep Tayyip Erdoğan’ın gösterdiği hedefler doğrultusunda 2010 yılında 30 milyon turist ve 30 milyar dolar gelir hedefine çakılmış vaziyette olduklarını söyledi. Koç, "İnşallah bu hedefe 2010 yılından önce varmak için de Bakanlık ve sektör olarak hepimiz çok çalışmak mecburiyetindeyiz. Basın ve medya mensupları sizler de çok çalışmak mecburiyetindesiniz" dedi. 
     
     PROTOKOL 
     "Size yöneltilen bazı soruları, Başbakan’a sorun diyorsunuz " sorusuna Atilla Koç, şu yanıtı verdi 
     "Ben, Başbakan’dan hep teşvik görüyorum, hep takdir görüyorum. 
     Benim görevim Turizm ve Kültür Bakanlığı’yla ilgili işleri yapmaktır. 
     Başbakan’a sorun dediğim şey o Başbakan’ın vereceği bir cevaptır. Bana evvelsi gün soruyorlar Kabine değişikliği hakkında ne düşünüyorsunuz onu Başbakan’a sorun. Ben, bunu böyle demezsem çok ayıp etmiş olurum. 
     Ben devlet umuru görmüş adamın, onun için devlet umurunu fevkalade önem atfederim. Araba plakasındaki protokole dahi dikkat ederim. 
     Başbakan’ın söylemesi gereken şeyi Başbakan söyler." Türkiye’nin 2005 yılı başında Yeni Türk Lirası’na YTL geçtiği hatırlatılarak, "YTL turistler için sorun oluyor mu " sorusuna Koç, "YTL’den dolayı turistlerin bir yanılmaları söz konusu olmaz. Çünkü onlar bizim eski paramızdan dolayı yanılıyorlardı, bu kadar bol sıfırlı paramı olur diye. Şimdiye kadar o yüzden bir problem gelmedi" yanıtını verdi. 
     
     TURSAB BAŞKANI BAŞARAN ULUSOY 
     TÜRSAB Başkanı Başaran Ulusoy da halı konusunda görüşlerini şöyle açıkladı 
     "Bazı şeylerin artık söylenmesi lazım. Uluslararası toplantılarda ve muhabir kuruluşların da bize söyledikleri şikayetler vardır. 
     Esnafımızın iş yapmasını istiyoruz. Turistin esnaftan alış-veriş yapmasını istiyoruz. Ama maalesef işaret edilen konu doğrudur. Sokağa çıkmayan turist alış-veriş yapmaz, aldığı malı gittiği ülkede yanlış olduğunu tespit ettiğinde o yanlış ülkeye pahlı bir şekilde döner. 
     Esnafın kendini yenilemesi lazım, bakanlığın da bunları kontrol etmesi lazım aksi taktirde kan kaybederiz. Esnafa en büyük cezayı müşteri alış-veriş yapmayarak verir." 
     
     PAKET TURLARIN FİYATLARI 
     Başaran Ulusoy Kültür ve Turizm Bakanlığı ile imzaladıkları protokolün 2006 yılı için önemine dikkati çekerek, "Şu anda kültür turlarında bir artış vardır. 2006 yılında ören yerlerimizde müzelerimize girişlerde bire dört artış olacaktır. Bakanımıza bu taahhüdü veriyorum çünkü bütün programlarımızı buna göre yapıyoruz" diye konuştu. 
     Ulusoy, 2006 yılının fiyatlarını yurtdışına bildirmek için her zaman yıl sonunu beklediklerini hatırlatarak, 2006 yılının müze ve ören yeri protokolünün hazır olduğunu söyledi. Ulusoy, rekabet ettikleri ülkelerle fiyatlarını bir yıl önceden verme imkanını bu protokolle sağlandığını bildirdi. 
     Efes’te yaptıkları çalışmanın bir ilk olduğunu ifade eden Ulusoy, ayrıca müze ve ören yerlerinin peyzaj çalışmalarının yapıldığını kaydetti. 
     Ulusoy, Çarşamba günü Kuşadası’nda Avrupa’nın en büyük kongre merkezinin açılacağını bildirdi. 
     Başaran Ulusoy limanlara giren gemilerde artışlar olduğunu belirterek, bunun giriş fiyatlarının rakip ülkelerin düzeyine düşürülmesinden kaynaklandığını söyledi. Ulusoy, fiyatların düşürülmesinin ardından Antalya, Kuşadası, Marmaris, Didim ve İstanbul limanlarının gemi akınına uğradığını ifade ederek, "Gemilerin bunu artık Türkiye’ye dönmüştür" dedi. 
     Daha sonra Koç ve Ulusoy söz konusu protokolü imzaladılar. 
     
</TEXT>
</DOC>
