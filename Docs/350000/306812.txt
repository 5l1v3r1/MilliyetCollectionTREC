<DOC>
<DOCNO> 306812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sontur25.html </URL>
<DATE> 2005/01/15/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Manisa'da parti binasında yangın... 
</HEADLINE>
<TEXT>

     Manisa'da MHP il binasında çıkan yangında, biri ağır olmak üzere iki kişi yaralandı. 
     Alınan bilgiye göre, MHP Manisa İl Başkanlığı, MHP Manisa Merkez İlçe Başkanlığı ve ülkü ocaklarıyla bir konutun yer aldığı 4 katlı binanın ikinci katındaki sobada meydana gelen patlamanın ardından yangın çıktı. 
     Ülkü Ocakları'nın bulunduğu katta çıkan yangın sırasında Sami Tamyüksel 21 ve Erkan Çelebi'nin 18 vücutlarının çeşitli yerlerinde yanıklar oluştu. Manisa Devlet Hastanesi'ne kaldırılarak, tedavi altına alınan yaralılardan Sami Tamyüksel'in durumunun ağır olduğu öğrenildi. 
     Yangın itfaiye ekiplerinin müdahalesiyle kısa sürede kontrol altına alındı. 
     Yaralılar polise verdikleri ifadelerde, sobaya koydukları gazeteleri gaz yağıyla tutuşturmaya çalışırken, patlama olduğunu ve yangın çıktığını belirttiler. 
     MHP Manisa İl Başkanı Aydın Hamret, olay yerine gelerek incelemede bulunduktan sonra Devlet Hastanesi'ne giderek, yaralıları ziyaret etti. 
     
     ''YANGIN, İHMAL VE HATADAN KAYNAKLANMIŞTIR'' 

     Manisa Ülkü Ocakları Başkanı Okan Erdem, Ülkü Ocaklarının da bulunduğu MHP İl Başkanlığı binasında bugün çıkan yangının, ihmal ve hatadan kaynaklandığını öne sürdü. 
     Erdem, yangından etkilenen Ülkü Ocaklarında düzenlediği basın toplantısında, MHP Manisa İl Başkanlığı, MHP Manisa Merkez İlçe Başkanlığı ve Ülkü Ocakları ile bir konutun yer aldığı 4 katlı binada çıkan ve 2 kişinin yaralanmasıyla sonuçlanan yangının çıkış nedeni hakkında bilgi verdi. 
     2 kişinin yakacakları tutuşturmak amacıyla sobaya parlayıcı madde atması sonucu patlama meydana geldiğini belirten Erdem, şöyle dedi 
     ''Teşkilat binamız, artık kullanılamayacak kadar zarar görmüştür. Maddi zararımız yaklaşık 15 milyar lira civarında görünse de içeride bulunan kitaplara ve arşivimize fiyat biçmek mümkün değildir. Yangının, ücretsiz halk konserinin düzenleneceği bir günde olması hepimizi üzmüştür. Ancak biz Türk Milleti olarak mutsuzluklardan mutluluk çıkarmayı bilen insanlarız. Ölüm olmaması bizleri sevindirmiştir. Ancak tekrar söylüyorum, kimse sevinmesin. Tek bir sandalyesi bile olsa Ülkü Ocakları görevini yapmaya devam edecektir.'' Erdem, kısa sürede daha güzel bir binada hizmet vereceklerini dile getirerek, ''Yangın, ihmal ve hatadan kaynaklanmıştır. Herhangi bir siyasi ve ideolojik bir misilleme değildir. Altında başka şeyler aranmasın'' diye konuştu. 
     Ülkü ocaklarının bulunduğu katta çıkan yangında yaralanan Sami Tamyüksel 21 ve Erkan Çelebi 18 , Manisa Devlet Hastanesi'nde tedavi altına alınmıştı. 
     
</TEXT>
</DOC>
