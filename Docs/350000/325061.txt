<DOC>
<DOCNO> 325061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonsiy01.html </URL>
<DATE> 2005/03/19/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Erdoğan 2006 başında genel sağlık sigortasına geçmiş olacağız 
</HEADLINE>
<TEXT>

     Başbakan Recep Tayyip Erdoğan, ''Bugün, başlama noktası değil, bugün bir çöküşten bu ülkenin kurtarıldığı gündür'' dedi. 
     Başbakan Erdoğan, Antalya Kundu'daki IC Otel'de, AK Parti Antalya İl Teşkilatı'nın verdiği akşam yemeğine katıldı. Erdoğan, burada yaptığı konuşmada, hükümetin çalışmalarını anlattı. 
     AK Parti Hükümeti'nin başarılı işler yaptığını söyleyen Erdoğan, şöyle konuştu 
     ''Biz göreve geldiğimizde enflasyon yüzde 34'tü, ama şimdi yüzde 9'un altına geldi. Gecelik faizlerin yüzde 8 bin-9 bin olduğu günler vardı. Bugünleri unutmak mümkün değil. Bunları her yerde her zaman anlatmalıyız. Anlatmalısınız. Niçin Çünkü insanoğlu hep unutur. Onlara bunu hatırlatacaksınız ki, bu ülke nereden nereye getirildi, bunu görsünler. Çünkü o günleri hatırlamadı mı, sanki bugünü başlama noktası gibi kabul eder. Bugün başlama noktası değil, bugün bir çöküşten bu ülkenin kurtarıldığı gündür.'' Geçen yılın rakamıyla asgari ücretin 218 YTL'den 350 YTL'ye çıkarılmasını çok büyük bir rakam olarak görmeyenler olabileceğine dikkati çeken Başbakan Erdoğan, asgari ücretteki bu yükselişle birlikte enflasyondaki düşüşün, vatandaşın cebindeki paranın alım gücünü artırdığını, diğer taraftan da modern hırsızların artık vatandaşın cebindeki parayı çalamadığını söyledi. Erdoğan, ''Eskiden modern hırsızlar cepten çalıyordu. Ne ile çalıyordu Faiz adı altında endirek yollardan çalıyordu. İşte halkımızı bunlardan kurtardık. Bununla da yetinmedik, şu zam belasından kurtardık. Gün geçmiyordu ki zam görmeyesin. Zam, zam, zam. Kendim bizzat araştırdım, marketlerdeki yüzde 70 ürünlerde fiyatlar ya aynı, ya düşmüş. Sadece yüzde 30'unda bir artış var'' diye konuştu. 
     
     ''ANTALYA BİR SIÇRAMA İÇİNDE'' 
     Alanya-Antalya karayolunun 19 senedir bitirilemediğine dikkati çeken Erdoğan, kendilerinin burayı bir buçuk yılda bitirdiğini kaydetti. Aynı konunun Antalya-Kemer karayolu için de geçerli olduğunu vurgulayan Erdoğan, şöyle devam etti 
     ''Sağlık, enerji, suda da aynı şeyleri yaptık. Daha çok şeyler yapılması lazım. Çünkü Antalya bir sıçrama içinde. Türkiye'deki marka şehirlerden, imaj şehirlerden, vizyon şehirlerden bir tanesi... Buraya özen göstermek zorundayız. Belediye seçimlerinden sonra belediye başkanımızla birlikte 130 gün kadar önce, 4 kavşak temelini attık. Antalya'nın tarihinde alt geçit var mı Çağdaşlık, medeniyet hep konuşulur. Bu iş lafla olmaz. Bu iş, azim ve kararlılık gerektirir.'' Yolun, suyun medeniyet olduğunu belirten Erdoğan, ''Yol giderse bir yere, medeniyet gider. Su giderse, elektrik giderse, medeniyet gider. Bunlar olmadığı zaman medeniyeti konuşamazsın'' dedi. 
     Kültür ve Turizm Bakanı ile bir program hazırladıklarına dikkati çeken Erdoğan, Bakan Atilla Koç'un haftanın en az bir-iki gününü İstanbul'a, bir gününü de Antalya'ya ayıracağını söyledi. Başbakan Erdoğan, ''Niye Önem vermemiz gerekiyor da onun için'' diye konuştu. 
     Kültür ve turizmi birleştirdiklerinde bundan rahatsız olanlar olduğuna dikkati çeken Başbakan Recep Tayyip Erdoğan, sözlerini şöyle sürdürdü 
     ''Biz demiştik ki, turizmin sermayesi kültürdür. Onun için kültür ve turizmi birleştiriyoruz. Ama maalesef kültürün semtine uğramadılar. Kültürel değerlerimize uğramadılar. Kültürel varlıklarımıza el atmadılar. İki senemizi böyle kaybettik. İnşallah değerli bakanımızla bu açığı kapatacağız. Camilerimiz, medreselerimiz, kiliselerimiz, köprülerimiz, kervansaraylarımız, aklınıza ne geliyorsa bütün kültürel değerlerimizi ortaya çıkaracağız. Bunlarla beraber, insanlığa ve insanımızın hizmetine sunacağız. Antalya da bundan nasibini en güzel şekilde alacak.'' Çevre ülkelerden bazılarının, Türkiye'yi örnek alarak kültür ve turizm bakanlıklarını birleştirme kararı aldıklarını söylemeye başladıklarını vurgulayan Başbakan Erdoğan, ''Halbuki dünyada adettir, turizm bakanlığını birçoğu müdürlük gibi veya özel sektördeki bir kurum gibi görürler. Ama tam aksine şimdi, 'Kültür ve turizmi birleştirerek bir bakanlık haline getiriyoruz. Siz iyi bir iş yapmışsınız, biz de bunu yapıyoruz' diyorlar'' ifadesini kullandı. 
     AK Parti'nin temel dört hedefi bulunduğunu ifade eden Erdoğan, bunların adalet, emniyet, eğitim ve sağlık olduğunu, her yerde bu dört temel direk üzerinde Türkiye'yi inşa ettiklerini söyledi. 
     
     ''GENEL SAĞLIK SİGORTASI'' 
     Başbakan Erdoğan, koğuş sistemi hastane anlayışını artık değiştirdiklerini vurgulayarak, yeni inşa edilen hastane odalarının artık bir veya iki yataklı olduğunu, içinde tuvalet ve banyonun bulunduğunu bildirdi. Mevcut durumda koskoca bir koridor, 8-10 kişinin yattığı koğuşlar bulunduğuna dikkati çeken Başbakan, o koridor içinde bir tuvalet, bir banyonun ancak bulunabildiğini belirtti. Erdoğan, ''Şöyle bir kontrol edeyim deyip girersen, sağlam girsen hasta çıkarsın'' dedi. 
     Genel Sağlık Sigortası hazırlıkları yaptıklarını da anlatan Erdoğan, bu yılın ikinci yarısında bununla ilgili kanunun çıkarılacağını ve 2006 yılı başında da Genel Sağlık Sigortası'na geçilmiş olacağını kaydetti. Başbakan Erdoğan, ''Artık yeşil kart tarihe karışacak. Bu ülkede her doğan, sigortalı doğacak. Bunun altından, yolsuzlukların altından nasıl kalktıysak, öyle kalkacağız'' diye konuştu. 
     Eczanelerin paralarının zamanında ödenmesi konusunda gerekli sistemin kurulacağını da bildiren Erdoğan, bu konunun takipçisi olacağını söyledi. 
     Başbakan Erdoğan, e-adalet sistemine geçmeye hazırlandıklarını vurguladığı konuşmasına şöyle devam etti 
     ''Adaletin fiziki imkanları, en ideal şekilde değiştirilecek. Çok daha kısa zamanda karar vermelerine zemin hazırlayacak bir sistemi güçlendirmenin gayreti içindeyiz.'' Geçen yıl 82 bin toplu konut temeli atıldığını da ifade eden Erdoğan, bu yılki hedefin 100 bin olduğunu söyledi. Erdoğan, yoksullar için de ayda 100 YTL taksitle 45-50 metrekarelik daireler yapacaklarını bildirdi. 
     
     TURİSTLERİN İLGİSİ 
     Öte yandan, Başbakan Erdoğan'ın katıldığı yemek öncesinde, otelde izdiham yaşandı. Otelde turistlerin yoğun ilgisiyle karşılaşan Başbakan Erdoğan, bazı turistlere imza verdi, onlarla birlikte fotoğraf çektirdi. 
     Oteldeki yemeğe, Başbakan Erdoğan ile birlikte eşi Emine Erdoğan, Milli Eğitim Bakanı Hüseyin Çelik, Kültür ve Turizm Bakanı Atilla Koç da katıldı. 
     Başbakan Erdoğan, bugün otelde turizmcilerle bir araya gelecek, daha sonra da tünel geçişli dört köprülü kavşağın açılışını yapacak. 
     
</TEXT>
</DOC>
