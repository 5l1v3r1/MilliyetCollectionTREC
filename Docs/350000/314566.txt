<DOC>
<DOCNO> 314566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/dunya/axdun02.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
2004'ün en iyi basın fotoğrafı 
</HEADLINE>
<TEXT>


DIŞ HABERLER SERVİSİ 


Hollanda'da her yıl düzenlenen Dünya Basın Fotoğrafı Yarışması'nda birinciliği, 26 Aralık'ta Güney Asya'yı vuran tsunami felaketinin ardından bir kadının çektiği acıyı yansıtan, "Bir kadın tsunamide ölen akrabasının yasını tutuyor" isimli fotoğraf kazandı. Reuters foto muhabiri Hintli Arko Datta'nın 28 Aralık'ta Hindistan'ın Tamil Nadu bölgesinde çektiği fotoğraf, 10 bin euro'luk para ödülüne layık görüldü. Jüri başkanı Diego Goldberg, tsunaminin vurduğu topraklarda acıyla yere çöken bir kadınla birlikte, sulara kapılarak ölen bir kişinin kolunun görüldüğü fotoğrafı tanımlarken, "İyi bir fotoğrafta doğanın kükreyişini ve hüznün sessizliğini duyarsınız" dedi. Bu yıl 48. kez düzenlenen yarışmada, en iyi basın fotoğrafı dışında 10 ayrı dalda daha ödül verildi ve bu dallarda 24 ülkeden 59 foto muhabiri ödüle layık görüldü. 


</TEXT>
</DOC>
