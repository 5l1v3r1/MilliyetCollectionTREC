<DOC>
<DOCNO> 307882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur21.html </URL>
<DATE> 2005/01/19/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Bolu Dağı'nda tatilci yoğunluğu... 
</HEADLINE>
<TEXT>

     Kurban Bayramı tatiline çıkan vatandaşlar, Ankara-İstanbul karayolunun Bolu Dağı kesiminde yoğunluğa neden oldu. 
     Bayram tatilini geçirmek için İstanbul ve çevre illerden diğer illere gitmek üzere yola çıkan tatilciler, Ankara-İstanbul karayolunun Bolu Dağı kesiminde etkili olan sis nedeniyle özellikle Abant Kavşağı'nda araçlarıyla zaman zaman uzun kuyruklar oluşturuyor. 
     Güzergah boyunca görev yapan trafik ekipleri, tatilcileri yönlendirerek aşırı hız, yakın takip ve sis konusunda megafonla uyarıyor. 
     
     GİŞELERDE YOĞUNLUK YAŞANMIYOR 

     Tatil ve bayramlarda genellikle trafik yoğunluğu yaşanan Abant'taki gişelerde ise önlemler sayesinde trafik yoğunluğu yaşanmıyor. 
     Bayram süresince gişelerin ücretsiz olduğunu belirten Karayolları yetkilileri, ''Bayram tatili dönüşünde kar olmazsa gişelerde ciddi bir yoğunluk beklemiyoruz. Gişelerde görevli personel, yoğunluk yaşanmaması için gişe biletlerini elden dağıtıyor'' dedi. 
     
</TEXT>
</DOC>
