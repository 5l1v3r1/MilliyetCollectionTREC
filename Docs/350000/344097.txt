<DOC>
<DOCNO> 344097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/ekonomi/eko02.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar'da yapılan ödemeler 8 milyar YTL'ye yaklaştı 
</HEADLINE>
<TEXT>


İmar Bankası'na el konulduğunda mudilere 7.5 milyar YTL ödeneceği öngörülmüştü. Ancak rakam 7.9 milyar YTL'yi aştı. Uzanlar'dan tahsilat ise 110 milyon YTL'de kaldı 

ANKARA ANKA 

İmar Bankası'nın kayıt dışı olarak topladığı mevduatları da üstlenen Tasarruf Mevduatı Sigorta Fonu'nun TMSF bu bankanın mudilerine yaptığı ödeme 8 milyar YTL'yi 8 katrilyon lira buldu. TMSF verilerine göre başlangıçta 7.5 milyar YTL olarak öngörülen İmar Bankası'nın mevduatlarına ilişkin ödemeler, söz konusu mevduatların faizleri için yapılan 30 milyon YTL'lik vergi stopajlarıyla birlikte toplam 7 milyar 957 milyon YTL'ye ulaştı. 
İmar Bankası'nda sadece 2 bin 807 hesapta toplam 23 milyon 186 bin YTL'lik mevduat kaldı. Ayrıca bloke ya da tedbir konulan 3 milyon 23 bin YTL'lik mevduatla ilgili ödemenin de mahkeme sonuçlarına göre veya bloke talep edenlerin talimatı doğrultusunda ödenmesinin gerekeceği bildirildi. İmar Bankası mevduatlarının ödenmesine 16 Ocak 2004'te başlanmıştı. 

Yüzde 1.4'ü tahsil edildi 
Ayrıca, İmar Bankası tarafından toplanan ticari mevduat ve diğer kuruluşların mevduatları için de toplam 5.6 milyon YTL ödendi. Henüz ödemesi yapılmayanlarla birlikte İmar Bankası'nın kayıt dışı olarak topladığı mevduatlar için yapılan toplam ödeme 8 milyar YTL'yi bulacak. TMSF henüz başvurularını yapmayan mudilere ödemeleri hesap mutabakatını sağladıkça belli aralıklarla Ziraat Bankası'na aktarıyor. 
Bu arada TMSF'nin Uzan Grubu'ndan yaptığı toplam tahsilatlar ise geçen yıl sonu itibariyle 80 milyon dolar 110 milyon YTL olarak gerçekleşti. Yani mudilere yapılan ödemenin sadece yüzde 1.4'ü Uzan Grubu'ndan tahsil edilebildi. 


</TEXT>
</DOC>
