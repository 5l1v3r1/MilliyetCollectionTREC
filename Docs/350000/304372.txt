<DOC>
<DOCNO> 304372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonsiy10.html </URL>
<DATE> 2005/01/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Baykal İl Başkanlarını Hilton'da ağırlayacak 
</HEADLINE>
<TEXT>

     CHP Genel Başkanı Deniz Baykal, kurultay öncesinde toplantıya çağırdığı il başkanlarını yarın Hilton'da ağırlayacak. 
     29 Ocak'ta kurultaya gidecek CHP'de, Genel Başkan Deniz 
     Baykal, il başkanlarını ve Parti Meclisi'ni PM toplantıya çağırdı. Hilton'da yarın saat 11.00'de başlayacak olan toplantıda Baykal'ın il başkanlarından desteklerini bildiriyle duyurmasını isteyeceği belirtildi. 
     Baykal'ın bu kararında, muhaliflerin çalışmalarının etkili olduğu öğrenildi. Edinilen bilgiye göre, muhalifler toplantıya çağrılan il başkanlarıyla iletişime geçti. Geçen yıl temmuz ayında yapılan kurultayda tavırlarını ortaya koyan ve muhalif kimliğiyle tanınan yaklaşık yirmi il başkanına ulaşan muhalifler, il başkanlarının toplantıya katılmaması veya katıldığı takdirde görüşlerini Genel Başkan'a ve yönetime iletmesi konusunda telkinlerde bulundu. 
     Muhaliflerin, "Ne Baykal'la ne Sarıgül'le" diyen ve kararsız olan il başkanları ve delegeleri de "Bu kurultayda Mustafa Sarıgül kazanmayacak, Deniz Baykal kaybedecek" sözleriyle etkilemeye çalıştıkları öğrenildi. 
     
</TEXT>
</DOC>
