<DOC>
<DOCNO> 321517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonsiy14.html </URL>
<DATE> 2005/03/07/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Kapusuz Öğrenci affı konusunda Cumhurbaşkanı ile aynı düşünmüyoruz 
</HEADLINE>
<TEXT>

     AK Parti Grup Başkanvekili Salih Kapusuz, Öğrenci Affı Yasası konusunda Cumhurbaşkanı Ahmet Necdet Sezer ile aynı düşünmediklerini belirterek, yapılanın af değil, öğrencilere fırsat vermek olduğunu söyledi. 
     TBMM'de gazetecilerle sohbet eden Kapusuz, Cumhurbaşkanı Ahmet Necdet Sezer tarafından bir kez daha görüşülmek üzere geri gönderilen ''Öğrenci Affı'' Yasası'nın yarın Milli Eğitim Komisyonu'nda ele alınacağını hatırlattı. Kapusuz, ''Bu kez 330 aranacak mı '' sorusuna, ''Bu konuda Cumhurbaşkanı Ahmet Necdet Sezer ile aynı düşünmüyoruz'' dedi. 
     Konuyu TBMM Kanunlar ve Kararlar Dairesi ile Adalet Bakanlığıyla da görüşeceklerini kaydeden Kapusuz, ''illa öyle çıkartalım'' gibi bir önyargıları olmadığını, konu üzerinde hukukçuların da farklı düşündüğünü vurguladı. TBMM Kanunlar ve Kararlar Dairesi ile birlikte yasanın af olmadığı görüşünde olduklarını bildiren Kapusuz, şöyle konuştu 
     ''Bizim yaptığımız af değil, öğrencilere bir imtihan hakkı vermektir. Başarılı olmaları halinde bu haktan yararlanacaklar. Disiplin dahi suçları varsa, dosyalarında kalıyor. Biz onları yok eden bir düzenleme içerisinde değiliz. Cumhurbaşkanı farklı düşündü, iade etti. Biz bu hakkı, öğrencilere verilen bir fırsat olarak değerlendirdiğimizden açıkçası af olarak görmedik. Af olarak görmediğimiz için incelendi, 330'a gerek görülmedi. Konuyu bir kez daha kendi içimizde değerlendireceğiz. Af olduğuna inanmamız halinde oylamada 330 ararız, aksi takdirde aramayız.'' 
     
     ''TESPİTİ CUMHURBAŞKANLIĞI MAKAMINA AİT DEĞİL'' 
     Kapusuz, ''Sayınız yeterli, neden 330'u aramıyorsunuz '' sorusuna, bunu kabul etmelerinin bundan sonraki düzenlemeler için emsal teşkil edeceği anlamına geleceğini belirterek, Anayasa değişikliğinden sonra ilk kez böyle bir düzenleme yapıldığını hatırlattı. Kapusuz, ''Şayet bu Anayasa Mahkemesi'ne gitmiş olsa bile bundan çekinecek bir şey yok. Kaldı ki oraya gidecek bir sebep görmüyoruz. Anayasa Mahkemesi'nin böyle düşündüğünü sanmıyoruz. Bu konuda gidilmiş olsa bile yargı kararıyla bu iş netlik kazanmış olur. Bunun tespiti cumhurbaşkanlığı makamına ait değildir. Bunu karara bağlayacaksa Meclis veya yargı karar verecektir'' dedi. 
     Kapusuz, 330 konusundaki hassasiyetlerinin bu konuyla ilgili olmadığını, genel bir yaklaşım olduğunu ifade ederek, ''Aftan bahsedilmesi için suç olması lazım. Her suç affedilmiyor. Biz cezaya müdahale etmiyoruz. Neyse cezası dosyasında kalıyor. Biz sadece onlara bir hak tanıyoruz'' görüşünü savundu. 
     Konunun tartışıldığını, hukukçuların da görüş birliği içinde olmadığına işaret eden Kapusuz, konuyu kendi içlerinde de tartıştıktan sonra karara bağlayacaklarını bildirdi. Kapusuz, ''Bu tartışmayı sonuçlandıracak bir formül bulmayacak mısınız '' sorusuna, ''önümüze gelen bir formül olursa, kabul görecek bir şeyse düşünülebilir. Değilse Anayasa Mahkemesi karar verir'' dedi. 
     
</TEXT>
</DOC>
