<DOC>
<DOCNO> 323969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun30.html </URL>
<DATE> 2005/03/16/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Alkolle çalışan tarım uçağı 'Ipanema' yok satıyor 
</HEADLINE>
<TEXT>

     Alternatif enerji kullanımında önde gelen ülkelerden Brezilya'da, dünyanın alkolle çalışan ilk seri üretim uçağı Ipanema büyük ilgiyle karşılanıyor. 
     Şeker kamışından elde edilen alkolle çalışan ve ilaçlama amaçlı da kullanılabilen hafif uçak, havacılıkta yeni bir aşama olarak kabul edilirken, çevreyi daha az kirleten, benzinden 5 kat daha ucuz ve benzine oranla yüzde 7 daha fazla güç üreten alkol seçeneği bu uçağı daha çekici kılıyor. 
     Dünyanın dördüncü ticari uçak üreticisi Embraer'in Neiva şirketi tarafından üretilen ve ilki dün alıcısına teslim edilen uçaktan bu yıl 72 adet üretilecek. 
     Ipanema uçağının benzinle çalışan modeli 233 bin, alkollü versiyonuysa 247 bin dolara satılırken, üretim maliyetlerini düşürmesi nedeniyle aradaki farkı kısa sürede amorti ediyor. 
     Üretim bandından çıkan bininci uçağın alkolle çalışan modelden olmasının da bu alanda yeni bir aşama olduğunu kaydeden Neiva yöneticileri, ayrıca yüzden fazla benzinli uçağın alkollüye dönüştürülmesi için sipariş aldıklarını belirttiler. 
     İlk prototipi 1970'de üretilen İpanema uçağının alkollü versiyonu için bir milyon dolar yatırım yapan Embraer firmasının ürettiği uçakların motorları, Amerikan Textron Lycoming şirketi tarafından yapılıyor. 
     ABD'nin ardından hafif havacılıkta dünya ikincisi Brezilya'nın Neiva şirketi aynı motorlara sahip Sertanejo ve Minuano model 6 yolcu taşıyan uçaklarını da alkolle çalışan versiyonuna çevirecek. 
     Son yıllarda alternatif enerji kaynağı olarak şeker kamışından elde edilen alkole yönelmeye başlayan Brezilya'da otomobillerin yüzde 32'si de benzin ve alkolü ortak kullanabilen melez motorlara sahip bulunuyor. 
     
</TEXT>
</DOC>
