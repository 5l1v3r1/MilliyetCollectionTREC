<DOC>
<DOCNO> 331209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur12.html </URL>
<DATE> 2005/04/07/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Ambulans, kırmızı ışıkta geçti 2 yaralı 
</HEADLINE>
<TEXT>

     Ersin ERCAN- Taner BAYAR BOLU, DHA 

      BOLU'da, yaralı taşıyan bir ambulans geçiş üstünlüğünü kullanarak kırmızı ışıkta geçince, bir otomobile çarptı. Kazada, başını çarparak şuur kaybı yaşayan ambulans şoförü Hasan İde ile hasta Hikmet Altuner hastanede tedavi altına alındı. 
     Kaza, bu akşam saat 18.40 sıralarında Atatürk Bulvarı Jandarma Kavşağı'nda meydana geldi. Seben İlçesi'ne bağlı Kesenözü Köyü Muhtarı Hikmet Altuner, Seben Sağlık Ocağı'nda yaptırdığı iğnenin alerjiye neden olması üzerine Bolu İzzet Baysal Devlet Hastanesi'ne sevk edildi. Hikmet Altuner'i taşıyan sağlık ocağında görevli 42 yaşındaki Hasan İde idaresindeki 14 DD 106 plakalı ambulansın sürücüsü, Jandarma Kavşağı'nda kırmızı ışık yanmasına rağmen geçiş üstünlüğünü kullanıp siren çalarak geçmek istediği bir sırada, İsmet Paşa Caddesi'nden Atatürk Bulvarı'na gitmek isteyen Abdullah Metin yönetimindeki 14 DF 902 plakalı otomobile yandan çarptı. 
     Kazada ambulans sürücüsü Hikmet İde ile ambulansta bulunan hasta Hikmet Altuner hafif şekilde yaralandı. Araçta bulunan Altuner'in yakını Gülser Altuner, hemşire Canan Çiftçi ve sağlık memuru Engin Turan ise kazadan yara almadan kurtuldu. Kazanın ardından olay yerinden kaçan otomobil sürücüsü Abdullah Metin, daha sonra Bahçelievler Polis Karakolu'na giderek teslim oldu. 
     Yaralılar, olay yerine gelen 112 Acil Servis ekibi tarafından İzzet Baysal Devlet Hastanesi'ne kaldırıldı. Kaza sırasında kafasını çarpması nedeniyle bilinç kaybı yaşayan ambulans sürücüsü Hikmet İde, tedavisi sırasında sağlık memuruna, "Bana otomobil mi çarptı '' diye sordu. Sağlık memurunun, "Evet'' demesi üzerine, "Allah allah, nerde çarptı ya '' diyen Hikmet İde, "Ben siren çalarak geçiyordum. Başka da birşey hatırlamıyorum'' diye konuştu. Kaza sırasında sedyeden düşen ve hafif şekilde vucudunda ezilmeler meydana gelen Hikmet Altuner ile şoför Hikmet İde'nin hayati tehlikesinin bulunmadığı bildirildi. Kaza ile ilgili soruşturma sürdürülüyor. 
     
</TEXT>
</DOC>
