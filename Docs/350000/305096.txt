<DOC>
<DOCNO> 305096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/soneko12.html </URL>
<DATE> 2005/01/10/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
DPT Müsteşarı Son yıllarda kısa vadeye odaklanıldı, orta vade unutuldu 
</HEADLINE>
<TEXT>

     Devlet Planlama Teşkilatı DPT Müsteşarı Ahmet Tıktık, son yıllarda 'faiz, döviz ve kur' gibi kısa vadeye odaklanıldığını ve 'orta vadenin' unutulduğunu ifade ederken, artık bundan böyle 'orta vadeli' bir bakış yaklaşımının hem üst ekonomi düzeyinde ve hem de kuruluş bazında yerleştirilmesi gerektiğini bildirdi. 
     Tıktık, Dünya Bankası ve DPT tarafından, Etap Altınel Oteli'nde düzenlenen, kamu sektörü reformları bağlamında ''Stratejik Planlama ve Performans Bütçeleme'' seminerinde yaptığı konuşmada, DPT olarak stratejik planlama ve performans bütçelemeye verdikleri önemi vurguladı. 
     Kalkınma planı anlayışından vazgeçilmediğine işaret eden Tıktık, ''kuruluş düzeyinde stratejik planlama, kalkınma planlarına ikame etmiyor, onun alternatifi değil. Onu tamamlayan ve güçlendiren bir yaklaşım olarak görüyorum'' dedi. 
     Kamu kaynak tahsis sürecinde etkinlik ve etkililiği artırmayı hedeflediklerini de belirten Tıktık, sonuca odaklılığı artırmaya çalıştıklarını bildirdi. 
     
     ''ORTA VADELİ BAKIŞ YAKLAŞIMI YERLEŞTİRİLMELİ'' 
     Bu arada son yıllarda 'faiz, döviz ve kur' gibi kısa vadeye odaklanıldığını ve 'orta vadenin' unutulduğunu anlatan Tıktık, artık bundan böyle orta vadeli bir bakış yaklaşımının, hem üst ekonomi düzeyinde ve hem de kuruluş bazında yerleştirilmesi gerektiğini vurguladı. 
     Son 3 yılda sağlanan makro ekonomik gelişmelere de dikkati çeken Tıktık, bu iyileşmenin devamının sağlanması gerektiğini, stratejik planlamayı da bu iyileşmenin sürdürülmesi için yapısal reformların bir bileşeni olarak gördüklerini kaydetti. 
     Tıktık, mevcut uygulamada, özellikle yatırımların izleme ve değerlendirme boyutunun eksik kaldığını anlatırken, 'stratejik planlamanın' buna katkısı olacağını belirtti. 
     Kuruluşlarda politika oluşturma kapasitesinin geliştirilmesi gerektiğine işaret eden Tıktık, stratejik planlamanın burada da fayda sağlayacağını vurguladı. 
     Önemli olanın stratejik plan değil, stratejik düşünmek olduğunu söyleyen Tıktık, ''Önemli olan plan belgesi üretmek değil. Bu belgenin ortaya konabilmesi için idrak edilmesi gereken, sorgulama ve analiz sürecidir. Bunun ise zaman alacağı ve bir zihniyet değişimi gerektirdiği açıktır'' dedi. 
     
     MALİYE BAKANLIĞI MÜSTEŞARI AKTAN 
     Maliye Bakanlığı Müsteşarı Hasan Basri Aktan da, ekonomik krizlerin, kamu yönetim sisteminde yenilenme ihtiyacını ortaya çıkardığını kaydederek, kamu mali yönetim reformuna değindi. 
     Mali Yönetim Reformu kapsamında çıkarılan kanunları sıralayan Aktan, bunlarla kamu borç yönetimi ve mali kontrol sistemlerinin, AB ve dünya uygulamalarıyla uyumlu hale geldiğini söyledi. 
     Aktan, devam eden çalışmaların gerçekleştirilmesiyle daha uyumlu, etkili ve verimli bir mali yapının hayata geçirileceğini ifade etti. 
     Kamu mali yönetim ve kontrol kanununun getirdiklerini de değinen Aktan, bunun mali yönetim reformunun ağırlık merkezi olacağını kaydetti. 
     Aktan, kanunla ortaya çıkan yeniden yapılandırma sürecinin mali disiplini sağlamada ve kamu kaynaklarının etkin kullanımında önemli bir adım olduğunu vurguladı. 
     Stratejik planlamayla, kamu kuruluşlarının kendilerini daha iyi analiz edebileceklerini, vizyon ve misyon belirleyeceklerini anlatan Aktan, stratejik planlamayla idarelerin yönetim kapasitelerinin gelişeceğini, karar alma süreçlerinin de güçleneceğini belirtti. 
     Aktan, bu bağlamda, kamu yönetiminde iyi yönetişim alanında daha iyi bir noktaya ulaşılacağına inandığını sözlerine ekledi. 
     
</TEXT>
</DOC>
