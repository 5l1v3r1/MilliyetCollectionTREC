<DOC>
<DOCNO> 316428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/soneko32.html </URL>
<DATE> 2005/02/18/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Kredi kartlarına yeni düzenleme... Öncelik gıda alışverişlerinde... 
</HEADLINE>
<TEXT>

     Finansbank Genel Müdürü Sinan Şahinbaş, kredi kartları üzerinden taksitlendirmenin sınırlandırılmasına yönelik görüş alışverişinin Bankalar Birliği nezdinde devam ettiğini belirterek, yeni uygulamanın gündemde olduğunu, ilk önlemlerin gıdada alınabileceğini söyledi. 
     Genel Müdür Sinan Şahinbaş, Finansbank'ın 2004 yılı mali sonuçlarını açıkladığı basın toplantısında gazetecilerin sorularını da yanıtladı. Şahinbaş, kredi kartında taksit uygulamasıyla ilgili bir soru üzerine, bu konuda yeni bir uygulamanın gündemde olduğunu söyledi. 
     Önümüzdeki günlerde Bankalar Birliği olarak bir görüş alışverişinde bulunduktan sonra bankaların kendi başlarına bir karar alacaklarını belirten Şahinbaş, bu alanda hem bankaların kendi uygulamalarında değişiklik olacağını, hem de BDDK'nın konuya ilişkin bir çalışması bulunduğunu kaydetti. 
     Şahinbaş, '' Bu kadar taksit fazla değil mi diye soru soracaksanız, bence de fazla. Belli düzenlemelerin gelmesi şart'' dedi. 
     Genel Müdür Şahinbaş, kredi kartı uygulamalarının kayıtdışı ekonomiyi de kayıt içine aldığını belirterek, taksitin tamamen kalkmasının doğru olmadığını, belirli ürün gruplarına taksit sayısını azaltmak veya kaldırmanın uygun olacağını kaydetti. 
     Birinin ilk uygulamayı başlatması gerektiğini belirten Şahinbaş, gıdada ilk önlemlerin alınacağını düşündüğünü ifade etti. 
     
     BDDK'NIN ÇALIŞMASI TBB'DE GÖRÜŞÜLÜYOR 

     Bankacılık Düzenleme ve Denetleme Kurumu, kredi ve banka kartları konusunda tüketimi aşırı körüklediği gerekçesiyle yeni bir yasa taslağı hazırladı. 
     Kredi kartlarının hukuksal alt yapısını düzenlemek üzere hazırlanan taslak, yazılı başvuru olmaksızın kart verilmemesi, gecikme faizinin normalin yüzde 30'unu aşmayacak şekilde belirlenmesi, hesap ekstresinin gelmemesi durumunda sorumluluğun kart sahibinde olmaması gibi düzenlemeler getiriliyor. 
     Bankalar Birliğin'de de görüşülen tasarı, kartların hırsızlığa karşı sigortalanması, kimliksiz alışverişlerde sorumluluğun işyerlerine devredilmesi, faiz artışının 1 ay önceden bildirilmesini de içeriyor. 
     Yasa taslağının, kamuoyunun eleştirilerine sunulmak üzere önümüzdeki günlerde kurumun internet sitesine de konulması bekleniyor. 
     Tasarı son şeklini aldıktan sonra ilgili bakana sunulacak. 

     
</TEXT>
</DOC>
