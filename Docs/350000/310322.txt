<DOC>
<DOCNO> 310322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sontur01.html </URL>
<DATE> 2005/01/28/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Mani kitabı Muğla'yı karıştırdı 
</HEADLINE>
<TEXT>

     Erdoğan CANKUŞ DHA 

MUĞLA'da öğretmen İlker Altınsoy tarafından Valilik desteğiyle bastırılan Muğla Manileri' adlı kitaptaki Arabam iki teker, tepeye kum çeker, Ortaca'nın kızları, tek lokuma diz çöker' manisi, Ortaca İlçesi'nde tepkiyle karşılandı. Fethiyeli yazar Ünal Şöhret Dirlik de söz konusu kitapta kendi derlediği manilerin izinsiz kullanıldığını söyleyerek, dava açacağını söyledi. 
     Muğla Turgutreis Lisesi Türk Dili ve Edebiyatı öğretmeni İlker Altınsoy'un geçen yıl kaleme aldığı Muğla Manileri' adlı 366 sayfalık kitapta 1850 maniye yer verildi. Önsözünü Muğla Valisi Hüseyin Aksoy'un yazdığı kitap 2 bin adet basılarak satışa sunuldu. 
     
     TOPLATILMASINI İSTİYORUZ 

     Ancak kitapta yer alan, Arabam iki teker, tepeye kum çeker, Ortaca'nın kızları, tek lokuma diz çöker' manisi, Ortaca İlçesi'nde tepkiyle karşılandı. Ortaca Belediye Başkanı AKP'li Salih Özdemir, maniyi bugüne kadar hiçbir yerde duymadığını söyledi. Özdemir, "Ben çocukluğumdan beri Ortaca'da yaşıyorum. Bu maniyi ilk kez kitaptan okudum. Bu arkadaş, bu maniyi kimden derlemiş, lütfen açıklasın. Ortaca'nın kızlarının saygınlığı vardır. Kitabın toplatılmasını istiyoruz'' dedi. Ortacalılar da Altınsoy'a sert tepki gösterdi, özellikle genç kızlar kitabı kınadı. 
     Muğla'da yaşayan İlker Altınsoy ise manilerin bir kısmını ödev olarak öğrencilere toplattığını belirtti. Altınsoy, "Bu maniler Muğla kültürünün malı. Yaşayan canlı şahitler ve yazılı kaynaklardan derlendi. Bu maniler, Mehmet Uslu'nun Bodrum Türküleri ve Öyküleri' kitabında da yer aldı. Bu eser de Bodrum Belediyesi tarafından basıldı. Küfür içermiyor. Halkın duyuş ve düşünüşünü anlatıyor. Argo, jargon ve açık saçık bir durum yok'' diye konuştu. 
     
     MANİLERİM ÇALINDI 

     Kitaba ve tartışmalı maniye Fethiyeli araştırmacı- yazar 66 yaşındaki Ünal Şöhret Dirlik de tepki gösterdi. Kitapta yer alan manilerin büyük kısmının kendisine ait Ey Fethiye Fethiye' kitabından alındığını savunan Dirlik, Altınsoy'u hırsızlıkla suçladı. Dirlik, kitabındaki 400 maniden 355'inin kendisinden izin alınmadan kullanıldığını, Telif Yasası kapsamında dava açacağını kaydetti. 
     Ünal Şöhret Dirlik, İlker Altınsoy'u telefonla aradığını ve kınadığını belirterek şunları söyledi 
     "Manilerin çoğunu öğrencilerine toplattığını söyledi. Çocuklar bulmuş, gelmişler ve Atasoy'a vermişler. Atasoy da bütün Muğlalılara hakaret edecek şekilde maniye yer vermiş. Sen bir öğretmensin. Herkese örnek olacaksın. Çocuklara madem ki derleme öğreteceksin, böyle bir mani geldiği zaman Bunları almayalım' diyebilirsin. Kızlarımızın, gelinlerimizin, analarımızın, bacılarımızın güzelliklerinin anlatılacağı yerde, onların bacak aralarıyla uğraşılmaz. Bu öğretmenlik terbiyesine aykırılıktır'' diye konuştu. 
     

     
</TEXT>
</DOC>
