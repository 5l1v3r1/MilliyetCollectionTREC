<DOC>
<DOCNO> 303782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur08.html </URL>
<DATE> 2005/01/05/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
10 milyon lirayı paylaşamadılar, arkadaşını öldürdü .. 
</HEADLINE>
<TEXT>

     Ahmet ERTAN DHA 

      BALIKESİR'in Ayvalık İlçesi'nde, 2005 yılının ilk saatlerinde bıçaklanarak öldürülen 29 yaşındaki Mehmet Kocakanat'ın katil zanlısı Romanya uyruklu 28 yaşındaki Andren Mirzan yakalandı. Mirzan, yolda buldukları 10 milyon lirayı 10 YTL paylaşamayınca çıkan kavgada arkadaşı Kocakanat'ı 6 bıçak darbesiyle öldürdüğünü itiraf etti. 
     Hırsızlık suçundan yattığı Burhaniye Cezaevi'nden üç ay önce tahliye olan Romanya uyruklu Andren Mirzan ile arkadaşı Mehmet Kocakanat, yılbaşı gecesi deniz kenarında aşırı alkol aldıktan sonra parasızlık yüzünden tartıştı. İki arkadaş, daha sonra yolda buldukları 10 milyon lirayı paylaşamayınca, yeniden tartışmaya başladı. Adem Masalcı' takma adını kullanan Mirzan, tartışmanın büyümesi üzerine Kocakanat'ı altı yerinden bıçaklayıp kaçtı. Kocakanat olay yerinde hayatını kaybetti. Cinayeti araştıran Ayvalık Emniyet Müdürlüğü ekipleri, babası Türk, annesi Romanyalı olan ve Türkiye'de oturma hakkı bulunan Andren Mirzan'ı şüpheli olarak gözaltına aldı. 
     Emniyetteki ifadesinde kendisine hakaret ve küfür ettiği için Mehmet Kocakanat ile tartıştığını belirten Mirzan cinayeti itiraf etti. Mirzan, "Olay günü, içki içmeye sabah saatlerinde başlamıştık. Yeniden alkol alacak paramız yoktu. Mehmet, yolda 10 milyon lira buldu. Bununla içki almasını istedim, kabul etmedi. Tartışma büyüyünce, nasıl yaptığımı bilmiyorum ama öldürmüşüm'' dedi. 
     Adliyeye çıkarılan Mirzan, nöbetçi mahkeme tarafından tutuklanarak cezaevine gönderildi. Kimsesiz olan Kocakanat kesin ölüm nedeninin belirlenmesi için Bursa Adli Tıp Kurumu'na gönderildi. 
     
</TEXT>
</DOC>
