<DOC>
<DOCNO> 338498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sontur20.html </URL>
<DATE> 2005/04/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Köyde "şarbon" karantinası... 
</HEADLINE>
<TEXT>

     Zonguldak'ın Ereğli İlçesi'ne bağlı Armutlucuma Köyü'nde, kesilen büyükbaş hayvanın otopsisinde şarbona rastlanılması üzerine köy karantinaya alındı. 
     AA muhabirinin aldığı bilgiye göre, köylülerden Savaş Demircan, veteriner hekimin gelmesini beklemeden hasta olan ineğini telef olmaması için keserek, etini evindeki derin dondurucuya koydu. 
     Daha sonra köye gelen veteriner hekim, Demircan'ın anlattığı hastalık belirtilerinden şüphelenmesi üzerine ineğin dalağını kavanoza koyup Ankara'ya otopsiye gönderdi ve tahlil sonuçları alınıncaya kadar etin tüketilmemesini istedi. 
     Otopsi sonucunda inekte şarbon bulunduğunun tespit edilmesi üzerine İlçe Tarım Müdürlüğü, Demircan'a hayvanın etinin yakılarak imha edilmesi gerektiğini bildirdi. 
     Demircan, köylülerin yardımıyla boş bir araziye kazdığı çukurda hayvanın etiyle birlikte derin dondurucusunu benzin dökerek yakmasının ardından üzerini toprakla kapattı. 
     Birkaç gündür yem yemeyen ve bulunduğu yerden hiç kalkmayan hayvanını telef olmaması için kestiğini belirten Demircan, ''Çağırdım veteriner hekim bizi uyarmasaydı hayvanın etinin bir kısmını köylülere de dağıtarak tüketebilirdik. Umarım şarbon köyümüze yayılmaz. İneğime bu mikrobun nasıl bulaştığını bilmiyorum'' dedi. 
     
     KARANTİNA 2 AY SÜRECEK 
     Zonguldak İl Tarım Müdürü Yusuf Akın, AA muhabirine yaptığı açıklamada, hayvanda şarbona rastlanılması üzerine, olası salgın tehdidine karşı köyün 2 ay süreyle karantinada tutulacağını söyledi. 
     Armutlucuma'da 350 civarındaki hayvana şarbon aşısı yapmaya başladıklarını, 2 ay süreyle de köyde fenni temizlik işlemlerinin gerçekleştirileceğini belirten Akın, şöyle konuştu 
     ''Ekiplerimiz hastalığın diğer hayvanlara geçip geçmediği yönündeki araştırmalarını sürdürüyor. Ancak, hastalığın 1 hayvanda görülmüş olması salgın tehdidine karşın karantina önlemi gerektiriyor. Şu anda köyde şarbon tehlikesi olduğuna yönelik uyarılarda bulunuyoruz. Bölgeye yeni hayvan giriş ve çıkışı yasaklandı. 
     Vatandaşları da hastalığın bulaşma riski konusunda bilgilendirdik. Şarbon yarasına temas ya da hayvanın etinin yenmesiyle hastalık yayılabiliyor. Hastalığın mikrobu uzun yıllar yaşayabildiğinden gerekli kontrollerimizi sürdüreceğiz.'' Köyde aşılama yapan Ereğli İlçe Tarım Müdürlüğü Veteriner Hekimi Ömer Seven de mikrobun saman ya da yemden bulaşabileceği şüphesiyle tahlil edilmesi için Ankara'ya numune gönderdiklerini bildirdi. 
     
</TEXT>
</DOC>
