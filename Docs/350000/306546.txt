<DOC>
<DOCNO> 306546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur23.html </URL>
<DATE> 2005/01/14/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
TCDD Kontrolden çıkmış trenin başka trenle karşılaştırılmaması başarı 
</HEADLINE>
<TEXT>

     TCDD Genel Müdür Vekili ve Kara Ulaştırması Genel Müdürü Talat Aydın, Ankara Garı girişinde dün meydana gelen tren kazasında, kontrolden çıkmış yük treninin bir başka trenle karşılaştırılmadan olası başka bir kazanın önlenmesinin en önemli husus olduğunu söyledi. 
     Aydın, Ulaştırma Bakanlığı'nda düzenlediği Karayolu Taşıma Kanunu ile ilgili basın toplantısında, tren kazasıyla ilgili raporun açıklanıp açıklanmadığına ilişkin soru üzerine, raporun henüz açıklanmadığını belirtti. Aydın, şunları kaydetti 
     ''Açıklanmadı ama Demiryolları'nın mevzuatı gereği bir teknik uzman heyeti oluşturduk, onlar da kazayla ilgili tespit yaptılar. Olay savcılık tarafından oluşturulan bir bilirkişi heyeti tarafından da değerlendirilmektedir. Bilirkişi heyeti bu hususta henüz bir rapor tanzim etmiş değil. Birkaç saat içinde mümkün de değil. Biz kendilerine her türlü imkan sağladık. 
     Olay talihsiz bir kaza ama orada en önemli husus, kontrollerden çıkmış diyebileceğimiz bir trenin herhangi bir başka trenle karşılaştırılmadan başka bir kazanın önlenmiş olmasıdır. Bunda Demiryolu Trafik Kontrol Merkezi'ndeki görevlilerin büyük bir başarısı vardır. Kendilerini tebrik ediyorum başka bir kazayı önledikleri için.'' 
     
</TEXT>
</DOC>
