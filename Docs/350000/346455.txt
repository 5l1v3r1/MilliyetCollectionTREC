<DOC>
<DOCNO> 346455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonspo45.html </URL>
<DATE> 2005/05/27/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Trabzonsporlular sezonun son maçında şölene hazırlanıyor... 
</HEADLINE>
<TEXT>

     Trabzonspor taraftarı, bordo-mavili takımın yarın Atatürk Olimpiyat Stadı’nda İstanbulspor ile yapacağı sezonun son maçında şölene hazırlanıyor. 
     Taraftar dernekleri, bordo-mavili ekibin önümüzdeki sezon Avrupa Şampiyonlar Ligi’ne katılabilmesi açısından önemli olan yarınki mücadele için seferber oldu. 
     Maç öncesi Volkan Konak, Kazım Koyuncu ve Fuat Saka’nın konser vereceği stattaki şenliklerde folklor ekipleri de hazır bulunacak. 
     Bu arada maç için Kadıköy, Eminönü, Aksaray Vatan Caddesi , Taksim, Mecidiyeköy, Yenibosna Metro İstasyonu ve Ümraniye’den Tepeüstü saat 14.00’dan stada İETT otobüslerinin kalkacağı bildirildi. 
     
</TEXT>
</DOC>
