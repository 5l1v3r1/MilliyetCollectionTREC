<DOC>
<DOCNO> 300268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonsiy27.html </URL>
<DATE> 2004/12/23/ </DATE>
<TIME> 20.34 </TIME>
<AUTHOR>  </AUTHOR>
<HEADLINE>
Bütçe görüşmeleri... "Ulaşım ana planı tamamlandı" 
</HEADLINE>
<TEXT>

     Ulaştırma Bakanı Binali Yıldırım, gelecek 10 yılı kapsayan Ulaşım Ana Planı'nın tamamlandığını, sonuç raporunun ise yazım aşamasında olduğunu bildirdi. 
     Yıldırım, TBMM Genel Kurulu'nda, Ulaştırma Bakanlığı'nın 2005 bütçesi üzerindeki soru ve eleştirileri cevapladı. 
     Türkiye'deki ekonomik ve ticari faaliyetlerin yüzde 20-30'unu ulaşım ve haberleşmenin oluşturduğunu anlatan Yıldırım, milli gelirin 45 milyar dolarlık bölümünü de ulaşım ve haberleşme sektörünün sağladığını söyledi. 
     Türkiye'de ulaşım türleri arasında bir denge olmadığını ifade eden Yıldırım, 1950 yılından itibaren karayolu taşımacığının toplam taşımacılık içindeki payının yüzde 90'ının üstüne çıktığını bildirdi. 
     Yıldırım, Türkiye'nin coğrafi konumu itibarıyla bütün ulaşım türlerini kullanma imkanına sahip olduğunu belirterek, Türkiye'de ulaşım ana planlarının şimdiye kadar sadece bir kez yapıldığını ifade etti. Yıldırım, 1983-1993 Ulaşım Ana Planı'nın hazırlandığını ancak planın hiçbir bölümüne uyulmadığını kaydetti. 
     Kendilerinin gelecek 10 yıllık dönemi kapsayacak bir Ulaşım Ana Planı hazırladığını bildiren Yıldırım, Plan'ın sonuç raporunun yazım aşamasında olduğunu söyledi. Bu raporla, Türkiye'nin ulaşımda gelecek 10 yılının planlandığını ve nereye gideceğinin belirlendiğini anlatan Yıldırım, ''Artık ulaşımda 10 yıllık yol haritamız var'' dedi. 
     Cumhuriyet'in ilanının üzerinden 80 yıl geçmesine rağmen köy yollarının yüzde 55'inin hala toprak olduğunu vurgulayan Yıldırım, Türkiye'nin kaynaklarının iyi kullanılması gerektiğini söyledi. 
     
     DENİZCİLİK 
     AK Parti iktidarı döneminde Türkiye'de denizciliğin adeta ''coştuğunu'' anlatan Yıldırım, navlun bedellerinin 3 kat arttığını, tersanelerin yüzde 300 kapasite ile çalışmaya başladığını belirtti. Artık 65 bin ton kapasiteli gemilerin de Türkiye'de yapılabildiğini anlatan Yıldırım, ''Türk gemi adamlarının da Uluslararası Denizcilik Teşkilatı'nın kara listesinden beyaz listesine geçtiğini'' ifade etti. 
     Yıldırım, Boğazlardaki trafiğin yüzde 30 arttığını, petrol taşıma miktarının da 145 milyon tona ulaştığını söyledi. 
     
     BAKAN'IN KONSANTRASYONU 
     Bakan Yıldırım konuşurken, CHP Yalova Milletvekili Muharrem İnce, ''trenlere gel'' diye laf attı. Yıldırım, bunun üzerine, ''konsantrasyonumu bozdun. Ne güzel gidiyordum'' dedi. 
     Cemrenin önce havaya, sonra suya en sonunda karaya düştüğünü anlatan Yıldırım, hava taşımacığının iyi bir noktada olduğunu ve fiyatların düşmeye başladığını söyledi. Geçen yıla göre iç hatlarda yüzde 58'lik bir yolcu artışı olduğunu anlatan Yıldırım, ''Bu yıl 5 milyon 145 bin fazla yolcu taşındı. Bu da 450 trilyon ciro demek. Devlet 90 trilyon KDV, 110 trilyon kurumlar vergisi alacak. 6 bin 500 kişiye de iş sağlandı. Daha ne istiyorsunuz '' diye konuştu. 
     Karayolu taşımacığının bir disipline sokulması gerektiğini belirten Yıldırım, Karayolu Taşıma Kanunu'nun titizlikle uygulanmasının önemine işaret etti. 
     Bakan Yıldırım'ın konuşmasının uzaması üzerine birleşimi yöneten TBMM Başkanvekili İsmail Alptekin, ''yollar bitmez sayın bakan. İnşallah devam edeceğiz. Toparlayın lütfen'' dedi. Buna Yıldırım, ''hayat biter yollar bitmez diye bir laf var'' diye karşılık verdi. CHP'li Muharrem İnce de '' yolun sonu göründü diye de bir söz var'' diyerek laf attı. 
     Demiryollarında meydana gelen kaza ile ilgili raporların açıklandığını anlatan Yıldırım, Hükümetlerinin demiryollarına 4 yılda 5 milyar dolar yatırım yapmayı planladığını söyledi. Binali Yıldırım, çeşitli yıllarda meydana gelen demiryolu kazaları hakkında da bilgi verdi. 
     Buna göre, 1999 yılında 799 demiryolu kazasında 233, 2000 yılında 767 demiryolu kazasında 185, 2003 yılında 556 demiryolu kazasında 162, 2004 yılında 408 demiryolu kazasında da 112 kişi öldü. 
     
</TEXT>
</DOC>
