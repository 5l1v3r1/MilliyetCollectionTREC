<DOC>
<DOCNO> 341373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/ekonomi/eko06.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sözleşmede ticari sır var tamamını açıklayamayız' 
</HEADLINE>
<TEXT>


SPK, Yapı Kredi'nin satış sözleşmesi ile ilgili olarak bazı konularda açıklama istedi. Koç Holding, 'sır' diye vermedi 

EKONOMİ SERVİSİ 

Koç Holding, Yapı ve Kredi Bankası YKB hisselerinin satın alınmasına ilişkin sözleşmede ticari sır niteliğinde konular olduğundan tamamını açıklayamayacağını bildirdi. 
Sermaye Piyasası Kurulu'nun SPK , bazı konularda açıklama istemesi üzerine, Koç Holding, dün İMKB'ye bir açıklama gönderdi. Sözleşmesinin ticari sır niteliğinde olan birçok konuda hüküm içerdiği belirtilen açıklamada şöyle denildi 
"Bu bilgilerin öngörüldüğü şekliyle açıklanması hem Yapı Kredi'ye, hem de sözleşmenin taraflarına ve onların halka açık ana şirketlerine zarar vereceği gibi işlemin tamamlanmasına engel olup Türk bankacılık sisteminin ve Yapı Kredi'nin azınlık hissedarlarının zararına da sebep olabilecektir. Bu sebeplerle sözleşmenin tamamının verilmesi mümkün değildir." 

Turkcell için 12 aylık opsiyon 
Açıklamada, sözleşme hükümlerine göre Çukurova Grubu'nun YKB hisselerinin satışının tamamlanmasından itibaren 12 aylık süre içinde, YKB'nin Turkcell İletişim ve Turkcell Holding'de sahip olduğu hisseleri alma opsiyonunun bulunduğu, yine dört ay içinde YKB'nin Fintur Technologies, Digital Platform, Super On Line'da sahip olduğu hisseleri satın alacağı da ifade edildi. 

Fiyata Turkcell dahil 
Açıklamada, YKB'nin yüzde 100'ü için yapılan değerlemenin 2 milyar 21 milyon euro olduğu hatırlatılarak, bu fiyatın içinde YKB'nin Turkcell Holding ve Turkcell İletişim Hizmetleri'nde sahip olduğu hisselerin 28 Ekim 2004 tarihindeki değerlerinin de yer aldığı belirtildi. YKB Mensupları Yardım ve Emekli Sandığı Vakfı'nın kamu sosyal güvenlik sistemine alınması için yetkili makamlarca gerekli izin ya da kararların usulünce alınmasının, hisse devir işleminin tamamlanmasının ön şartı olarak öngörüldüğü, bu yönde gerekli başvuruların yapılacağı belirtildi. YKB'nin halka açık iştiraklerinin dolaylı yönetim değişikliği nedeniyle diğer ortaklarına çağrıda bulunulması konusunda nihai bir karar olmadığı da belirtildi. 


</TEXT>
</DOC>
