<DOC>
<DOCNO> 308282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sontur11.html </URL>
<DATE> 2005/01/21/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Soğuk ve yağışlı hava geliyor... 
</HEADLINE>
<TEXT>

     Türkiye, bu geceden itibaren Balkanlar üzerinden gelen yeni bir soğuk ve yağışlı havanın etkisine girecek yağışlar yarın geceden itibaren kara dönüşecek. 
     Meteoroloji Genel Müdürlüğü'nden bildirildiğine göre, Ege ve Akdeniz bölgelerinde devam eden yağışlara ilave olarak, Türkiye bu geceden itibaren Balkanlar üzerinden gelecek soğuk ve yağışlı havanın etkisine girecek. 
     Yarın Marmara, Ege, Akdeniz, İç Anadolu'nun güney ve batısı, Batı Karadeniz ile Doğu ve Güneydoğu Anadolu bölgelerinde görülecek yağışlar, pazar günü Marmara'nın batısı ile kıyı Ege dışında tüm yurtta devam edecek. 
     Hava sıcaklığı yarın kuzeybatı kesimlerden başlayarak, hafta sonunda kuzey ve iç bölgelerde hissedilir derecede 6-8 derece azalacak. 
     Yağmur ve sağanak şeklinde başlayacak olan yağışların, yarın Doğu Anadolu'nun doğusunda ve yarın geceden itibaren hava sıcaklığındaki azalmaya bağlı olarak yurdun kuzey, iç ve doğu kesimlerinde karla karışık yağmur ve kara dönüşmesi bekleniyor. 
     Meteoroloji Genel Müdürlüğü, hava sıcaklığındaki azalma ve kar yağışlarının oluşturacağı olumsuz şartlara karşı ilgililerin ve vatandaşların tedbirli olmalarını istedi. 

     
</TEXT>
</DOC>
