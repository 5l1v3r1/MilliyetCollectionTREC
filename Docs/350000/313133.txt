<DOC>
<DOCNO> 313133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/soneko22.html </URL>
<DATE> 2005/02/07/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Tüketici Hakları Derneği, Enerji içecekleriyle ilgili tebliğe tepkili 
</HEADLINE>
<TEXT>

     Tüketici Hakları Derneği THD Başkanı Turhan Çakar, Tarım ve Köyişleri Bakanlığı'nın, bir firmanın enerji içeceğindeki limitlerini tebliğ haline getirdiğini savundu. 
     Çakar, enerji içeceklerindeki kafein oranının 350 mg'den 320 mg'ye düşürülmesiyle ilgili düzenleme konusunda yaptığı basın toplantısında, ''Danıştay'ın kararına aykırı, yeni enerji içecekleri tebliğiyle hukuk tanımaz bir tavır sergileyen bakanlık hakkında yeniden dava açacaklarını'' bildirdi. 
     Tarım ve Köyişleri Bakanlığı tarafından yeni çıkarılan enerji içecekleri tebliğinin, daha önce toplum sağlığını korumak kaygısıyla dava konusu yaptıkları tebliğ ile özü itibariyle aynı olduğunu ifade eden Çakar, bu tebliğle, toplumun yüksek oranlarda uyarıcı kullanmaya teşvik edildiğini öne sürdü. 
     Çakar, ''Toplumu uyuşturucuya alıştırmak nasıl bir problemse, uyarıcı kullanmaya teşvik etmek de ayrı bir sorundur'' dedi. 
     Bu tebliğ çıkarılırken, Türk Gıda Kodeksi Ulusal Gıda Kodeksi Komisyon Yönetmeliği'nin 7-i maddesinin açıklıkla ihlal edildiğini iddia eden Çakar, ''böyle tutarsız bir karardan sonra, Tarım Bakanlığı, gıda güvenliği konusunda aldığı karalarda nasıl inandırıcı olacaktır'' diye sordu. 
     Konuyla ilgili Özel İhtisas Komisyonu'nun aleyhte görüşüne rağmen, yüksek oranlarda kafein içeren enerji içeceklerinin satışına imkan tanındığını vurgulayan Çakar, şunları kaydetti 
     ''Yüksek oranda kafein içeren enerji içeceklerine izin verilmesi ile ilgili tebliğde ısrarcı olunmasında, firma baskısının rol oynadığına inanıyoruz. Hazırlanan tebliğde bir firmanın etkisi o kadar açıktır ki, firmanın ürününün formülü aynen tebliğe alınmıştır. Diğer bir deyişle yabancı firma, 2002 yılında insan sağlığını korumak yönünde çıkarılan tebliğe uyacağına, bakanlığa, basına da yansıyan her türlü baskıyı, yıldırma ve etkiyi yaparak, kendi ürününe uygun tebliğ çıkartabilmiştir. Bu ülkemiz için üzüntü verici bir durumdur.'' Yeni çıkarılan tebliğe göre, kutu üzerinde ''Alkol ile birlikte tüketilmemelidir. Gebe ve emzikli kadınlar ile yaşlı kişiler için tavsiye edilmez. Diabetikle, yüksek tansiyonu olanlar, metabolik hastalığı olanlar, böbrek yetmezliği olanlar ile kafeine hassas kişiler için tavsiye edilmez. Sporcu içeceği değildir, yoğun fiziksel aktivite sırasında ve sonrasında tüketilmemelidir. 18 yaş altı kişilere satılamaz'' ifadelerinin yer almasının zorunlu olduğunu belirten Çakar, bu uygulamayla bakanlığın, sağlık riskini kabul ettiğini, ancak tüketicileri uyararak bu riski önleyeceğini iddia ettiğini savundu. 
     Tıpkı sigarada olduğu gibi, kutu üzerine sağlık riskleri yazılarak risklerin ortadan kaldırılamayacağına işaret eden Çakar, bakanlığın, tüketicinin sağlık hakkına saygı göstermediğini düşündüklerini belirtti. 
     Geçen yıl yapılan tebliğ değişikliği sırasında, olumlu görüş bildirmeyen 9 bakanlık personelinin görevden alındığını, sadece genel müdür ve bakan imzası ile tebliğ değişikliğinin yapıldığını iddia eden THD Başkanı Çakar, Ulusal Gıda Kodeks Komite'sinde, tüketici temsilcisinin olmamasına karşın, sanayicilerin bulunmasını eleştirirken de ''anlaşılan odur ki, bakanlığın bugünkü yönetimi, bazı firmaların çıkarını 70 milyon tüketicinin sağlık hakkından üstün görmektedir. Aynı bakanlık, daha önce 150 mg kafeini savunuyordu. devlette devamlılık esastır. Görüşler nasıl değişiyor'' dedi. 
     Tüketicilere ve özellikle gençlere, bu içecekleri içmemeleri çağrısında bulunan Çakar, halen Fransa, Danimarka, Norveç, kanada, Japonya, Malezya gibi ülkelerde yüksek kafein içeren enerji içeceklerinin satışının yasak olduğunu, bakanlığın ''AB mevzuatına uygun olarak kafein oranının yükseltildiği'' savunmasının gerçeği yansıtmadığını vurguladı. 
     Enerji içeceklerinin reklamındaki ''uçurur, kanatlandırır'' gibi ifadelerin de özellikle tüketimi teşvik ettiğine işaret eden Çakar, 18 yaşın altındakilere satış yapılmamasına yönelik yasağı denetleyen bir mekanizma bulunmadığını belirtirken, bu tür reklamların yasaklanması için de Reklam Kurulu'na başvuracaklarını açıkladı. 
     
     GIDA MÜHENDİSLERİ ODASI 
     Gıda Mühendisleri Odası GMO Başkanı Petek Ataman da, enerji içeceklerindeki tebliğ değişikliği konusunda kendilerinden görüş sorulmadığını belirtirken, ''içerikteki 350 mg kafein miktarının 320 mg'ye düşürülmesi, bilimsel kaygıların giderilmesi açısından yeterli bir düzenleme değil'' dedi. 
     GMO olarak, tebliğ değişiklik yapılırken akademik çevrelerin görüşünün ne olduğuna bakılıp bakılmadığına ilişkin bir inceleme yapacaklarını söyleyen Ataman, A.A muhabirine yaptığı açıklamada, enerji içecekleri konusunda uluslararası kabul görmüş yaygın bir mevzuat olmadığına, her ülkenin farklı düzenlemelere gittiğine işaret etti. 
     Ataman, bu konuda uluslararası kabul görmüş mevzuat oluşana kadar, insan sağlığına etkisi tartışılan bu ürünler hakkında temkinli davranmak gerektiğini vurguladı. 
     
</TEXT>
</DOC>
