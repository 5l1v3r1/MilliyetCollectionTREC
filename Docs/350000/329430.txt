<DOC>
<DOCNO> 329430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur22.html </URL>
<DATE> 2005/04/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Karadeniz'de dalga boyu 4 metreyi buluyor .. 
</HEADLINE>
<TEXT>

     Orta Karadeniz Bölgesi'nde, gece saatlerinden itibaren etkili olan kar yağışı günlük yaşamı olumsuz etkiliyor. Kar nedeniyle Samsun'da 143, Amasya'da ise 50 köy yolu ulaşıma kapandı. 
     Edinilen bilgiye göre, soğuk ve yağışlı hava özellikle Samsun'un yüksek kesimlerinde etkili olurken, gece başlayan kar yağışı sonucu 143 köyün ilçe merkezleriyle ulaşımı kesildi. 
     Kar kalınlığının Kavak, Havza ve Asarcık ilçe merkezlerinde 20 santimetreye ulaştığı, yüksek kesimlerinde ise 50 santimetreyi aştığı bildirildi. 
     Bu arada, kar yağışı nedeniyle Havza ve Asarcık ilçelerinde eğitime 1 gün ara verildi. 
     Samsun-Ankara karayolunun Tekke ve Kazancı yörelerinde de ulaşım güçlükle sağlanıyor. Ekiplerin karayolunun ulaşıma kapanmaması için çalışmalarını sürdürdüğü öğrenildi. 
     Amasya'da da etkili olan kar yağışı sonucu halen 50 köyle ulaşım sağlanamadığı bildirildi. 
     Yetkililer, kapalı köy yollarını ulaşıma açma çalışmalarına başlandığını, elektrik ve telefon arızalarının ise giderilmeye çalışıldığını söylediler. 
     Öte yandan, Düzce'nin Akçakoca İlçesi'nde, poyraz nedeniyle dalga boyu zaman zaman 4 metreyi buluyor. Fırtına nedeniyle Akçakoca Balıkçı barınağındaki tekneler denize açılamazken, sokağa çıkan vatandaşlar zor anlar yaşadı. 
     
</TEXT>
</DOC>
