<DOC>
<DOCNO> 326145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/yasam/yas03.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağrı deyip geçmeyin 
</HEADLINE>
<TEXT>


Amerikan TIME dergisi, son sayısında, milyonlarca kişinin hayatını çekilmez hale getiren kronik ağrıları ve bu ağrıların nasıl tedavi edilmesi gerektiğini kapak konusu yaptı 

DIŞ HABERLER SERVİSİ 

Nedenini bulmak gerek 
TIME'ın "Ağrıları tedavi etmek için doğru ve yanlış yollar" başlığıyla verdiği araştırmada, kronik ağrılar yüzünden ABD'de 100 milyar dolara eşdeğer işgücü kaybı yaşandığı belirtildi. Dergiye göre, ağrı tedavisinde birçok yanlış yapılıyor. Hastalar ağrının nedenini ve tedavisini bulmaktansa, başka rahatsızlıkların göstergesi sayıp bunların tedavisine yöneliyor. 

Yalnızca ilaç yetmez 
AYRICA, çok sayıda kişi ağrılarından kurtulmak için yalnızca ilaç kullanmanın yeterli olacağını düşünüyor. Oysa ağrı tedavi uzmanları, "Ağrılara karşı çok yönlü savaş verilmeli" diyor. Modern ağrı giderme tedavileri, kişiye ve rahatsızlığa göre değişiyor. Bu tedaviler aspirin kullanımından hipnoz yöntemine kadar değişiklik gösteriyor. 

Baş ağrısı 
Hayat tarzında değişiklikler Baş ağrısının çok farklı tetikleyicileri vardır. Stres, kafein, alkol, parlak ışıklar ve kirli hava gibi. Sizin başınızı neyin ağrıttığını belirleyin ve bundan mümkün olduğunca uzak durun. 
İlaç tedavisi Parasetamoller veya ibuprofen ve naproksen gibi NSAID isimli ilaçları kullanın. Bazı ağrı kesicilerde kafein bulunduğu için baş ağrınızı daha da azdırabilir. Triptan olarak bilinen ağrı kesiciler, migreni bastırmada etkilidir ancak kalp rahatsızlığı olanların bu ilaçları kullanmaması gerekir. 
Alternatif terapi Bazı hastalar akupunktur ve koyungözü bitkisinin baş ağrılarını bitirdiğini belirtiyor. Bazı migren vakalarında da botoksun etkili olduğu biliniyor. 
Diğer yöntemler Rahatlama teknikleriyle baş ağrısını ve çok sayıda kronik ağrıyı yenebilirsiniz. Meditasyon, kendi kendini hipnoz gibi yöntemlerle bir klinikte veya evde rahatlayarak ağrılarınızda kurtulabilirsiniz. Bu yöntemler ilaç tedavisine eşlik edebileceği gibi tek başlarına da etkili olabilirler. 

Osteoartirit Eklem iltihabı 
Hayat tarzında değişiklikler Kilo verin. 2 kg vermek bile eklemlerdeki basıncı azaltacaktır. Sık sık hafif egzersizler yapmak, yüzmek, yürümek, yoga yapmak ağrılarınızı hafifletir. 
İlaç tedavisi Parasetamoller ve NSAID'ler eklem ağrılarını giderir. Ancak yüksek dozda ve uzun süreli parasetamol kullanımı karaciğere zarar verebilir, NSAID'ler de mide kanamasına yol açabilir. Celebrex ve Bextra gibi "COX - 2 tutucu" olarak bilinen ilaçlar da ağrılarınızı dindirir ancak bunlar da kalp krizi ve felç riskini artırır. 
Alternatif terapi Glikozamin sülfat desteği ağrılarınızı azaltır ve hatta yeniden kıkırdak yapımını sağlar. Akupunktur, sıcak su veya buz torbaları, acı biberin içinde bulunan "caspaicin" maddesinden yapılan kremler de etkilidir. 
Diğer yöntemler Tüm gevşeme teknikleri yardımcı olur. 

Kas veya eklem zedelenmeleri 
Hayat tarzında değişiklikler Buzla tampon yapın ve bu bölgeyi yüksekte tutup dinlenin. Hasar gören bölge hareket kabiliyetini geri kazandığında ufak hareketler yapın. 
İlaç tedavisi Reçetesiz satılan Panadol gibi ağrı kesicileri kullanabilirsiniz. 
Fizik terapi Kondisyon egzersizleri, hasar gören kas ve eklemleri güçlendirir. 
Diğer yöntemler Dinlenin. Uyumakta zorluk çekiyorsanız kafein, tütün ve alkolden uzak durun. 

Sırt ağrısı 
Hayat tarzında değişiklikler İlk gün buz torbası uygulayın daha sonra sıcak tutun. Mümkün olduğunca kısa sürede ayağa kalkın, yatarak dinlenmek işe yaramaz. Normal hareket etmeye ve hafif egzersizler yapmaya çalışın. 
İlaç tedavisi Reçetesiz satılan ağrı kesiciler yeterli olabilir. Şiddetli ağrılarda ise opioidler veya morfin kullanmak gerekebilir. Disk ağrıları ve belkemiğindeki rahatsızlıklar için kortizon enjekte edilmesi veya son çare olarak ameliyat gerekebilir. 
Fizik tedavi Karın ve sırt kaslarını güçlendirin. Masaj ve Pilates olarak bilinen yer egzersizleri etkilidir. 
Diğer yöntemler Gevşeme teknikleri rahatsızlık hissini ortadan kaldırır. 

Nöropati Sinir sistemi hastalığı 
Hayat tarzında değişiklikler Nöropati, genellikle AIDS, şeker hastalığı, kanser ve zona gibi hastalıkların sinirlerde yol açtığı hasardan kaynaklanan ağrılardır. İşe, sorunun kaynağını tedavi etmekle başlayın. 
İlaç tedavisi Anti - konvulsantlar kasların istem dışı büzülmesini önleyen ilaçlar , antidepresanlar ve opioidler tavsiye edilir. 
Alternatif terapi Çuhaçiçeğiyağı, B ve E vitamini takviyeleri iyi gelir. 

Fibromyalgia Kas ve kemiklerde görülen romatizmal rahatsızlıklar 
Hayat tarzında değişiklikler Ağrı ve hassasiyeti azaltmak için yeterli uyku uyumanız, hareket etmeniz ve kilonuza dikkat etmeniz şarttır. 
İlaç tedavisi Prozac gibi bazı antidepresanlar etkilidir. 
Fizik tedavi Yoga gibi esneklik artıcı egzersizler yapın. 
Alternatif terapi Bazı doktorlar, vücudunuzu doğru şekilde hareket ettirme ve duruş tekniği olan Feldenkrais Metodu'nu tavsiye ediyor. 


</TEXT>
</DOC>
