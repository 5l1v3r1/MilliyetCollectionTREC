<DOC>
<DOCNO> 330782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonspo06.html </URL>
<DATE> 2005/04/06/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Trabzonsporlu Fatih Fenerbahçe'nin avantajı var ama kötü oynuyorlar 
</HEADLINE>
<TEXT>

     Trabzonspor'un milli futbolcusu ve takım kaptanı Fatih Tekke, lig şampiyonluğunda Fenerbahçe'nin avantajının bulunduğunu, ancak sarı-lacivertli takımın kötü oynadığını ve yitirmeleri durumunda arkasının geleceğine inandığını söyledi. 
     A.A muhabirinin sorularını yanıtlayan Fatih Tekke, geçen haftanın çok üzücü bir biçimde geçtiğini belirterek, ''Büyükşehir Belediyesi Ankaraspor maçının gidişatı bizim istediğimiz gibiydi. Rakibimiz ilk dakikalarda 10 kişi kaldı. Ancak bunu iyi değerlendiremedik. Yıllar önce de böyle bir Vanspor maçı vardı. Top bizi sevmedi. Belki erken bir gol bulsak maç çok rahat geçecekti. Rakibimizi 18'in içine sıkıştırdık. Yine de 2 gol bulduk, ancak galibiyet golünü atamadık'' dedi. 
     Bordo-mavili takım üzerinde bir şanssızlığın bulunduğunu dile getiren Fatih Tekke, ''İyi de oynasak, kötü de oynasak galip gelemiyoruz. Fenerbahçe, kötü oynuyor 2-0 galip geliyor. Galatasaray mağlupken maçı 2-1 yapabiliyor, maç 2-2 bitiyor. 4 haftada 8 puan kaybımız var. Geçmişten ders almak önemli ama orada da takılı kalmamak lazım. Önümüzde fırsatlar var ve şampiyonluğu sonuna kadar kovalayacağız. Galatasaray maçı çok zor. Onlar sahasında çok iyi oynuyor. Ancak rakibimizi yenersek ikincilik şansımızı rahat görüyorum'' diye konuştu. 
     Fenerbahçe'nin şampiyonluk yolunda hayli avantajının bulunduğunu ifade eden Fatih Tekke, şöyle devam etti 
     ''Ancak kötü oynuyorlar. Bir takılsalar arkası gelecek ama önemli olan bizim kaybetmememiz. Gaziantepspor, Beşiktaş ve Büyükşehir Belediyesi Ankaraspor maçlarında puanlar kaybettik. Ama önümüze bakmamız lazım. 8 maçın hepsini kazanırsak yine şansımız var diye düşünüyorum. Neyin ne olacağı belli değil. Burada yakalayacağımız birincilik ve ikincilik var. İkisinden birini inşallah yakalarız. Ben ümidimi sonuna kadar sürdüreceğim.'' 
     
     ELEŞTİRİLERE YANIT 

     Fatih Tekke, bir futbolcunun her zaman en iyisini yapmak için sahaya çıktığını belirterek, şöyle konuştu 
     ''Herhangi değerli bir şeyimizi iyiyse tepemize çıkarıyoruz, yarın kötüyse yerin dibine sokuyoruz. Yanlış bir anlayış bu. Bunları aşmak gerekir. Bir futbolcu o gün kötü olabilir. İstediklerini yapamayabilir. Bunda saha içi ve saha dışı faktörler önemli. Herkes şunu bilsin, futbolcu hep en iyisini yapmak için sahaya çıkıyor. Bugün iyi yarın kötü olabiliyor. Her zaman iyi oynamak ve takımımın galip gelmesini istiyorum. 13-14 yıllık futbol hayatımda hep bunu düşündüm. İyi oynamamız kendimiz ve çevremiz için, moral ve psikolojik açıdan çok önemli.'' Fatih, milli takımında art arda yaptıkları maçlar maçlar nederiyle yorgun döndüklerini, ancak Gökdeniz, Hüseyin ve Tolga'nın performansının Büyükşehir Belediyesi Ankaraspor maçında iyi olduğunu kaydetti. 
     
     GOL KRALLIĞI 

     Kendisinin gol atmaktan çok attırmayı seven bir oyuncu olduğunu dile getiren Fatih, ''Gol atmak, takıma puan kazandırmak önemli. Gol krallığının takımın başarısızlığında bir anlamı yok. Ama şöyle olabilir, bir Türk oyuncusu olarak Trabzonspor'da gol kralı olmak beni mutlu eder, gurur verir. İnşallah gol kralı olurum. Bize değil ancak diğer takımlara çok frikik ve penaltı veriliyor. Kalitesiz bir lig oynuyoruz. Bu bakımdan gol krallığında beni zorlayabilirler'' dedi. 
     Avrupa'da bir takımda oynama isteğini 2 yıldır söylediğini ifade eden Fatih, ''Ama benim hedefim Avrupa'da bir takıma gidip Trabzonspor'u ve Türkiye'yi iyi bir biçimde temsil etmek. Şu ana kadar kulübümüze ve bana gelmiş bir teklif yok. Böyle bir şey olsun istiyorum'' diye konuştu. 

     
</TEXT>
</DOC>
