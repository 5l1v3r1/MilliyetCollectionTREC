<DOC>
<DOCNO> 334395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun20.html </URL>
<DATE> 2005/04/18/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Rumlar Talat'tan umutlu... 
</HEADLINE>
<TEXT>

     Güney Kıbrıs Rum Yönetimi, KKTC'de Mehmet Ali Talat'ın Cumhurbaşkanı seçilmesiyle, BM gözetimindeki müzakere sürecinin yeniden başlatılmasını umuyor. 
     Rum Yönetimi sözcüsü Kipros Hrisostomidis, KKTC'de dün yapılan Cumhurbaşkanlığı seçimi sonuçlarıyla ilgili yaptığı yazılı açıklamada, ''Kıbrıs Rum hükümetinin, yeni Kıbrıs Türk liderliğinin BM Genel Sekrteri'nin gözetimindeki müzakere sürecinin yeniden başlatılmasına olanak sağlayacak ortamın oluşmasına olumlu yanıt vereceğini umduğunu'' belirtti. 
     Sözcü, ''Rum hükümetinin, yeni Türk liderliğinin Kıbrıs sorununa en kısa zamanda adil ve yaşayabilir bir çözüm bulunması için olumlu katkıda bulunacağını umduğunu'' da kaydetti. 
     Türk askeri için ''işgal askeri'' ifadesini kullanmaya devam eden Rum Yönetimi sözcüsü, ''35 binden fazla Türk 'işgal' askeri ile 'yerleşiklerin' yasadışı mevcut olduğu bir ortamda, Kıbrıslı Türklerin Türkiye'den ayrı, özgür ve bağımsız iradelerini ifade etmelerinin mümkün olmadığı'' ifadelerini kullandı. 
     ''Buna rağmen Kıbrıs'ın AB üyeliği ve Türkiye'ye müzakere tarihi verilmesiyle, Kıbrıslıların geleceğe umutla ve inançla bakabileceklerini'' kaydeden Hrisostomidis, ''Rauf Denktaş'ın Kıbrıs Türk liderliğinden uzaklaşmasının olumlu bir gelişme olduğunu'' savundu. 
     
</TEXT>
</DOC>
