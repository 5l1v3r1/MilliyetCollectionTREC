<DOC>
<DOCNO> 317755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/spor/aspo.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çilingir Anelka 
</HEADLINE>
<TEXT>


Zaragoza önüne tek forvetle çıkmayı planlayan Daum, Fransız oyuncuyla kilidi açmaya çalışacak. Alman hoca bu kez orta sahayı kalabalık tutacak, yardımlaşma ön planda olacak 

YUSUF KOBAL 


İki ön libero 
REAL Zaragoza ile İstanbul'da oynanan ilk maçta orta sahayı sadece Selçuk'a teslim eden Fenerbahçe Teknik Direktörü Christoph Daum bu kez aynı hataya düşmeyecek. Alman hocanın, tek forvete dönüp, orta alanı savaşan oyunculardan kurmayı düşündüğü belirlendi. Kaptan Ümit Özat'ı, cezası sona eren Aurelio ile birlikte büyük olasılıkla ön liberoda oynatacak olan Daum'un Selçuk konusunda ise karar veremediği öğrenildi. 

Hızlı hücumlar 
RAKİBİ orta sahada kontrol etmeyi planlayan Alman hoca, kapılan toplarla hızlı hücuma çıkıp, gol arama düşüncesinde. İstanbul'daki maçta sağ ve sol kanatlardaki oyuncular içeriye fazla yardım etmemiş ve Sarı - Lacivertli takım yeteri kadar organize olamamıştı. Bu kez bu oyuncuların da orta sahaya yaklaşıp, yardımda bulunacağı ifade edildi. Teknik Direktör Daum'un forvette Anelka'yı görevlendirmesi bekleniyor. 

Nobre sağ kanatta 
ZARAGOZA'YA karşı Lyon ile deplasmanda oynanan maçın taktiği ile mücadele edecek olan tecrübeli çalıştırıcı, Nobre'yi Kayserispor karşılaşmasındaki gibi orta sahanın sağ kanadında görevlendirecek. Bu arada sakatlık sonrası idmanlarda müthiş performans gösteren Hooijdonk'un, herkesten çok çalışması dikkatlerden kaçmıyor. Takımla birlikte İspanya'ya gidecek olan Hollandalı yıldızın bu kez ilk 18'de yer alacağı öğrenildi. 

Yıldızlara görücü var 

İspanyol pazarı 
FENERBAHÇE'NİN gözde oyuncuları Nobre, Alex ve Rüştü yarınki Real Zaragoza maçında İspanyol pazarına çıkacak. Real Madrid ve Barcelonalı teknik adamlar bu üç oyuncunun durumunu görmek için rövanş karşılaşmasını izleyecek. Barcelona'nın sözleşmesi kendisinde olan Rüştü'nün son durumunu belirlemek için bu oyuncuyu takip edeceği belirtildi. 

Otoriteler geliyor 
REAL Madrid'in de Teknik Direktör Luxsemburgo'nun isteği üzerine eski öğrencileri Alex ve Nobre konusunda gözlem yapmak için teknik heyetini görevlendirdiği öğrenildi. Bu arada İspanya'da yaşayan Türk menajer Bayram Tutumlu'nun girişimleriyle çok sayıda İspanyol otoritenin Fenerbahçeli oyuncuları yarınki karşılaşmada gözaltına alması bekleniyor. 

Fener'de umuda yolculuk 

YUSUF DURSUN 

FENERBAHÇE kafilesi UEFA Kupası'nda yoluna devam edebilmek amacıyla bugün yönetici ve taraftarlarıyla birlikte İspanya'ya gidecek. Saat 10.30'da Sabiha Gökçen Havaalanı'ndan kalkacak özel uçakla Zaragoza'ya hareket edecek olan Sarı - Lacivertli kafile Palafox Otel'de konaklayacak. Fenerbahçe bu akşam saat 18.30'da maçın oynanacağı La Romareda Stadı'nda son çalışmasını yapacak. 
TEKNİK Direktör Daum dünkü antrenman öncesi futbolcularıyla özel bir toplantı yaptı. İlk maç sonrası "küçük bir şansımız var" şeklinde demeç veren Alman hocanın, oyuncuların aşırı hırslı olması nedeniyle umutlandığı öğrenildi. Fenerbahçe'nin dün basına kapalı yaptığı antrenmana sakatlığı geçen Luciano'nun da katıldığı bildirildi. 

Yönetimden süper prim 

SARI - Lacivertli yönetim, Teknik Direktör Christoph Daum'un isteği üzerine Zaragoza maçına özel prim vermeyi kararlaştırdı. Bu sezon ilk kez böyle bir uygulamaya gidecek olan Fenerbahçe Yönetimi, Alman hocanın belirleyeceği her rakamı ödemeyi kabul ederken, oyunculara açık çek sundu. Futbolcular ise Daum'a kendileri için paranın önemli olmadığını, tüm Avrupa'ya kalitelerini kanıtlamak istediklerini ilettiler. 


</TEXT>
</DOC>
