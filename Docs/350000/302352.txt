<DOC>
<DOCNO> 302352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/siyaset/siy11.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıfır puan alanlara bakanlıkta kadro 
</HEADLINE>
<TEXT>

   Sağlık Bakanlığı'na alınacak personel için yapılan sınavda 100 üzerinden 0 puan alan 16 kişi işe yerleştirildi, 60-80 puan alanlar açıkta kaldı 
   FEVZİ KIZILKOYUN Ankara DHA 

   
   Sağlık Bakanlığı'na alınacak 13 bin 500 personel için sınavla yapılan atamalar kafalarda soru işaretlerine yol açtı. Sınavda 100 üzerinden sıfır puan alan 16 kişi işe yerleştirilirken, 60 ile 80 arasında puan alan çok sayıda aday ise açıkta kaldı. 
   Sağlık Bakanlığı'na hemşire, sağlık teknisyeni, laborant gibi personel alınması için Sözleşmeli Sağlık Personeli Seçme ve Yerleştirme Sınavı yapıldı. Milli Eğitim Bakanlığı MEB tarafından 13 Aralık'ta yapılan sınavların sonuçları 29 Aralık'ta açıklandı. 5 tercih yapan adaylardan işe yerleştirilenler arasında sıfır puan alan 16 kişi de bulunurken, sınavda 60'ın üzerinde puan alarak başarılı olmasına karşın birçok kişinin dışarıda kalması şaşkınlık yarattı. 
   Tartışma yaratan atamayla ilgili olarak Sağlık Bakanı Recep Akdağ, sınav sorumluluğu ve atamaların MEB'de olduğunu belirtmekle yetindi. Sağlık Bakanlığı Basın Müşaviri Ebubekir Akkaymak da, sıfır puan almalarına rağmen 16 kişinin atamasının yapılmasına kendilerinin de şaşırdığını söyledi. 
   Sınavı yapan MEB Eğitim Teknolojileri Genel Müdürlüğü yetkilileri de, sınavın objektif ve açık bir şekilde yapıldığını savunarak, "Sıfır puan alanlar kimsenin tercih etmediği yerleri tercih ettikleri için atamaları çıktı. Eğer sıfır puan alanların atamasının yapıldığı yerlere başkası tercih yapsaydı onlar atanırdı" dediler. 
   
   
   
</TEXT>
</DOC>
