<DOC>
<DOCNO> 322701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/ekonomi/eko05.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosch Türkiye üzerinden İran'a açılıyor 
</HEADLINE>
<TEXT>



Bosch Grubu'na bağlı Bosch Sanayi Genel Müdürü Gürcan Karakaş, bu yıl Türkiye'ye 105 milyon euronun üzerinde yatırım yapacaklarını belirtirken, İran'a da Türkiye üzerinden açılmak için çalışma yaptıklarını bildirdi. 
Şirketin 2005'e ilişkin hedeflerini anlatan Karakaş, faaliyet alanlarını ve yatırımlarını her geçen yıl artırarak, Türkiye'deki en büyük yabancı yatırımlardan biri haline geldiklerini söyledi. Geçen yıl Türkiye'de Bosch Grubu'nun 1.5 milyar euro, Bosch Sanayi'nin ise 487 milyon euro ciro gerçekleştirdiğini belirten Karakaş, Bosch Sanayi'nin bu yılki ciro hedefinin 500 milyon euronun üzerinde olduğunu söyledi. 

'Büyük pazar' 
Şirket olarak Türkiye'nin yanı sıra 2003'den bu yana İran'ın da sorumluluğunu aldıklarını, başarılarını buraya taşımak için de çalışmalar yaptıklarını söyleyen Karakaş, otomotivde Çin'den sonra en büyük pazar olarak kabul edilen İran için çalışmalar yaptıklarını ifade etti. Karakaş, yıllık 1 milyon araç üretimi ve her yıl ortalama yüzde 20 büyüyen pazarıyla İran'ı büyük potansiyel olarak gördüklerini söyledi. 
Türkiye'nin bir üretim merkezi olarak cazibesini sürdürdüğünü, bunun en azından 2-3 yıl daha süreceğini belirten Karakaş, gerekli önlemlerin alınmaması halinde bu cazibenin giderek azalacağına işaret etti. 


</TEXT>
</DOC>
