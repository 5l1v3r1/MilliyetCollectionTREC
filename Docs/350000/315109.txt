<DOC>
<DOCNO> 315109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonsiy02.html </URL>
<DATE> 2005/02/14/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yılmaz ve Taner'in yargılanmasına Çarşamba günü başlanacak 
</HEADLINE>
<TEXT>

     Eski Başbakan Mesut Yılmaz ile eski Devlet Bakanı Güneş Taner'in, Türkbank ihalesiyle ilgili olarak Yüce Divan'da yargılanmasına 16 Şubat çarşamba günü başlanacak. 
     Mesut Yılmaz ve Güneş Taner'in yargılanmasında Yüce Divan'a, Anayasa Mahkemesi Başkanı Mustafa Bumin başkanlık edecek, Yargıtay Cumhuriyet Başsavcısı Nuri Ok ise iddia makamında yer alacak. 
     
     TÜRKBANK İHALESİ 

     Yılmaz ve Taner'in, "Türkbank ihalesi sürecinde ihalenin yapımında ve fiyat oluşumunda fesat karıştırmak suretiyle güdümlerinde bir medya düzeni kurmak için tüm organizasyonları gerçekleştirdikleri, böylece siyasi rant amaçladıkları" iddia ediliyor. Ayrıca, Yılmaz ve Taner'in, Türkbank ihalesiyle doğrudan ilişkisi bulunmayan üçüncü şahıs konumundaki Kamuran Çörtük'e ihalede üstlendiği aracılık misyonunun karşılığı olarak Genç TV'nin bedelsiz olarak verilmesini sağladıkları öne sürülüyor. 
     Yılmaz ve Taner, bu eylemlerine uyan Türk Ceza Yasası'nın "devlet ihalesine fesat karıştırma" suçuyla ilgili maddesi uyarınca yargılanacak. 
     
</TEXT>
</DOC>
