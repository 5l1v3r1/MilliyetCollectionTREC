<DOC>
<DOCNO> 328357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/siyaset/axsiy02.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Faşizm gelmez 
</HEADLINE>
<TEXT>


Hitler'in "Kavgam" kitabının çok satılmasını değerlendiren CHP lideri Deniz Baykal, "Kimse kaygılanmasın" dedi 

ANKARA Milliyet 


CHP Genel Başkanı Deniz Baykal, Türkiye'nin bayraklarla donatılması ve 'Kavgam' kitabının çok satılması nedeniyle bazı kesimlerde, "Faşizm mi geliyor " kaygısı belirdiğini kaydederek, "Kimse kaygılanmasın, Türkiye faşist totaliter rejime yönelmiyor. Türkiye'nin demokratik rejimden geri gitmesi söz konusu olamaz. Yaşananlar, Türkiye'ye uzun süredir yapılan haksızlıklara karşı tepkinin dışavurumudur" dedi. 

Grupta konuştu 
CHP'nin dünkü grup toplantısında milletvekillerine seslenen Baykal, AB'nin, Türkiye raporunu açıklamasının ardından bu gerçekleri sadece CHP'nin dile getirdiğini belirterek, şunları söyledi 
"Dışarıdaki gelişmeler ve içeride bayrağa karşı yapılan saygısızlık sonrası bir de 30 bin kişinin ölümüne yol açan 'Abdullah Öcalan yeniden yargılansın' sesleri, konfederatif devlet önerileri karşısında hükümet susarsa meydanlar konuşur. 70 milyon insanın duygularıyla bu kadar oynanmaz, bu kadar rencide edilemez. Halk artık saygısızlıklara karşı tepki istiyor. Ama hükümet aciz bir suskunluk içinde." 


</TEXT>
</DOC>
