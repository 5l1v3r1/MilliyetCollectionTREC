<DOC>
<DOCNO> 349689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/soneko29.html </URL>
<DATE> 2005/06/07/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Ergun Özen Yabancıların agresif gelme nedeni KOBİ bankacılığı 
</HEADLINE>
<TEXT>

     Garanti Bankası Genel Müdürü Ergun Özen, yabancı bankaların Türkiye'ye bu kadar agresif gelmelerinin önemli nedenlerinden birinin de KOBİ bankacılığı olduğunu söyledi. 
     Özen, Garanti Bankası'nın KOBİ'lere yönelik olarak hazırladığı yeni destek paketlerinin açıklandığı toplantının ardından gazetecilerin sorularını yanıtladı. 
     Basel II'nin yanlış yorumlandığının ifade eden Özen, Basel'de ayrıştırmanın 2009-2010 yıllarında olacağını kaydetti. 
     Basel'e geçerken standart yöntemin uygulanacağını anlatan Özen, şunları kaydetti 
     ''Ülkenin notu neyse o not uygulanacak. 2009 ve 2010'dan sonra artık müşteri bazında kredilendirme çalışması yapmamız gerekecek. Her KOBİ'ye ayrı kredi vermemiz gerektiği anda ayrışmalar başlayacak. 
     KOBİ'lerin bu süreçte risklerini iyi yönetebilir hale gelmeleri, muhasebe standartlarını yükseltmeleri gerekiyor. Bunu yapan KOBİ'ler Basel II'yi avantaja çevirecek. Yüksek notu olan KOBİ çok daha ucuza kredi alabilecek. Bu sadece KOBİ'ler için değil büyük firmalar için de böyle olacak. Geçiş sürecinde bir kriz yaşanacağını düşünmüyorum.'' Özen, yabancı bankaların Türkiye'ye girişi arttıkça KOBİ'lere verilecek kredi oranlarının ne şekilde etkileneceğinin sorulması üzerine ise ''Şunu net olarak söyleyeyim. Yabancı bankaların Türkiye'ye bu kadar agresif olarak gelmelerinin önemli nedenlerinden biri KOBİ bankacılığı. Yabancı bankalar Türkiye'ye hazine bonosu almak için veya 4-5 tane büyük firmayla çalışmak için gelmiyor'' dedi. 
     Özen, Basel II'nin tanıtılmasına ilişkin Garanti Bankası'nın çeşitli seminer çalışmalarının olacağını, bunu Anadolu sohbet toplantılarında da ele alacaklarını kaydetti. 
     Bankacılık sektörünün Türkiye'de bir alışkanlığı olduğunu dile getiren Özen, şöyle devam etti 
     ''Türkiye'de Halk Bankası ucuza kredi verir. Bunu Halk Bankası yapmaya devam edebilir. Ama KOBİ'lerin kredilerden aldığı pay bu kadarda kalır. Bu algılardan kurtulmak lazım. KOBİ'ler piyasa faizi ile borçlanacak, işlerini büyütecekler. O zaman kredilerden aldığı pay da ihracat içindeki payları da yükselecektir.'' Özen, yabancı ortaklık konusundaki soru üzerine de, ''Şu anda kamuoyuna yapacağımız yeni bir açıklama yok. Somut gelişmeler olduğu takdirde kamuoyunu bilgilendirmeye devam edeceğiz. Garanti Bankası bu konuda çok hassastır. Kamuoyundan hiçbir şey saklamaz, her şeyi paylaşır'' dedi. 
     
     KONUT KREDİLERİ 
     Özen, bir gazetecinin konut kredilerine ilişkin sorusu üzerine, şunları söyledi 
     ''Bu konuda önümüzde yeni bir taslak var. Önümüzdeki günlerde Meclis'ten geçmesi bekleniyor. İpoteğe dayalı kredi paketinden bahsediliyor. Bu geçtiği takdirde şu anda konut kredilerinin GSMH'ye oranı yüzde 1'in bile aşağısında. Bunun yüzde 3'lere, 5'lere çıkacağını düşünüyoruz. Önümüzdeki 3 yılda, 5 yılda neresinden bakarsanız 15 milyar, 20 milyar dolar daha ev kredisi verilecek. Bunun standardizasyonu geldiği takdirde en büyük patlama burada olacak.'' Bankaların değişken faizle de kredi verebilmesi gerektiğinin altını çizen Özen, ''Bu bankacının isteği, bilançoyu daha iyi yönetebilmek için. Ama değişken faizli kredi ne kadar gider, ona da çok emin değiliz. Bu iş ağırlıklı bir şekilde sabit faizli olacak'' dedi. 
     Sabit faizli olsa bile yönetebilecekleri işler olduğunu ifade eden Özen, ''Yani bir banka krediyi verdi, verdi... Baktı çok uzun vadeli krediler... Bir vade uyumsuzluğu oluştu, o zaman bu kredi alacaklarını varlığa dayalı menkul kıymet haline getirip, bu riskleri satarak kurtulabilecek. Yeter ki bize bu seküritizasyon imkanı verilsin'' diye konuştu. 
     Özen, bir gazetecinin bazı bankaların piyasa faizinin üzerinde mevduat faizi vermelerini sorması üzerine ise şunları söyledi 
     ''Şiddetle karşıyım. Aktif büyüteceğiz diye, piyasa payı alacağız diye zararına işlem yapmak... Bazı bankalar o duruma geldi ki müşteri kredi alıyor, aynı bankaya mevduat yaparak para kazanır hale geldi. Bu bankacılık filan değil. Uzun vadede sektör bundan zarar görür. Bana sorarsanız bu yanlış bir yaklaşım.'' 
     
</TEXT>
</DOC>
