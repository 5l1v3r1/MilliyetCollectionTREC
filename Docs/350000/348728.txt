<DOC>
<DOCNO> 348728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sontur41.html </URL>
<DATE> 2005/06/03/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Gazi Üniversitesi mezunları kep giydi... 
</HEADLINE>
<TEXT>

     Gazi Üniversitesi’nden G.Ü 2004-2005 eğitim-öğretim yılında mezun olan öğrenciler, Ostim Stadyumu’nda düzenlenen törenle kep giydi. 
     G.Ü’nün çeşitli fakülte ve yüksekokullarından mezun olan yüzlerce öğrenci ve velilerinin yanı sıra, öğretim üyelerinin de katıldığı tören, saygı duruşu ve İstiklal Marşı ile başladı. 
     G.Ü Rektörü Prof. Dr. Kadri Yamaç, törendeki konuşmasında, mezuniyet törenlerinin, insanların hayatındaki önemli anlardan biri olduğunu söyledi. 
     G.Ü’nün, Ulu Önder Atatürk’ün talimatıyla kurulan saygın bir üniversite olduğunu kaydeden Yamaç, mezunların hayatları boyunca bunun kıvancını taşıyacaklarını belirtti. 
     G.Ü’de, 21. yüzyılın bilgi toplumuna uyum sağlamak üzere çok sayıda önemli proje yürütüldüğünü anlatan Yamaç, uluslararası alanda bazı üniversitelerle işbirliğine gidildiğini, öğrenci-öğretim elemanı değişimi gerçekleştirildiğini söyledi. 
     Üniversitenin yakında bir teknokente sahip olacağını bildiren Yamaç, İletişim Fakültesi tarafından geliştirilen ve "Yerel-Med" adı verilen projeyle de yerel basının öğretim üyeleriyle internet üzerinde buluşturulacağını kaydetti. 
     Yakında boşaltılacak Zırhlı Birlikler Garnizonu’nun bazı bölümlerinin G.Ü’ye devredileceğini bildiren Yamaç, böylece dağınık durumdaki meslek yüksekokullarının bir araya toplanacağını bildirdi. 
     Mezun öğrencilere de seslenen Yamaç, "Kimsenin, hiçbir kişi ve kurumun sizi kendi amaçları için kullanmasına izin vermeyin. Bunu yapmak isteyenlere karşı direnin. Bu ülke sizden 21. yüzyılın modern ve çağdaş yüzü, geleceğe bakan kişiler olmanızı bekliyor" diye konuştu. 
     CHP Ankara Milletvekili ve eski G.Ü öğretim üyesi Mehmet Tomanbay da üniversitelerin eğitim ve araştırma kurumları olduğunu belirterek, "Bu kurumlarda siyaset değil, akademik, bilimsel çalışma yapılır" dedi. 
     Törende, öğrenciler adına konuşmanın ardından, mezunlar ant içti. 
     Flama devir teslim töreni ve fakülte ve yüksekokul temsilcilerine mezuniyet belgelerinin verilmesinden sonra "Grup Meditation" konser verdi. 
     
</TEXT>
</DOC>
