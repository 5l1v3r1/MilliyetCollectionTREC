<DOC>
<DOCNO> 344281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonsiy05.html </URL>
<DATE> 2005/05/20/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Erivan ''Olumlu havayı Ankara bozdu'' 
</HEADLINE>
<TEXT>

     Cnnturk.com 

Erivan yönetimi, Başbakan Recep Tayyip Erdoğan ile Ermenistan Devlet Başkanı Robert Koçaryan arasında beklenen görüşmenin gerçekleşmemesinden Ankara'yı sorumlu tuttu. 
     Ermenistan, son dönemlerde sağlanan olumlu havanın bozulduğunu, ilişkilerin bir adım geriye gittiğini öne sürdü. 
     Rus Interfaks ajansına konuşan Ermenistan Dışişleri Bakanı Vartan Oskanyan, Türk Dışişleri Bakanlığı'nın Polonya'nın başkenti Varşova'daki Avrupa Konseyi zirvesi öncesi Erdoğan ile Koçaryan'ın mutlaka görüşeceği havası yaydığını savundu. 
     Oskanyan, "Türk tarafı öyle bir ortam oluşturmuştu ki, görüşmenin kaçınılmaz olduğu izlenimi doğmuştu. Biz de Ankara'nın görüşme yapılması için Erivan'a başvuruda bulunmasını beklemeye başlamıştık" diye konuştu. 
     "Türkiye, görüşme için Ermenistan'ın adım atmasını beklememeliydi" diyen Oskanyan, Türk Dışişleri Bakanlığı'nın bir hesap hatası yaptığını ve iki ülke arasında liderlerin mektuplaşmasıyla ortaya çıkan olumlu havanın bozulduğunu savundu. 
     Oskanyan, "şimdi o havayı nasıl yeniden yakalayabiliriz, bunu düşünmemiz lazım" dedi. 
     
     İlişkilerde 'yakınlaşma' ne zaman başladı 

     Başbakan Recep Tayyip Erdoğan, Ermeni iddialarının sıklıkla dile getirildiği nisan ayında Koçaryan'a bir mektup yazarak, soykırım iddialarının kurulacak ortak bir komisyonla soruşturulmasını önermişti. 
     Başbakan Erdoğan'ın Ermenistan Cumhurbaşkanı Robert Koçaryan'a gönderdiği mektubun yanıtında ise, Erivan için önceliğin diplomatik ilişki kurulması ve aradaki sorunların daha sonra kurulacak hükümetler arası bir komisyon aracılığıyla ele alınması önerisi gündeme getirilmişti. 
     Daha sonra Dışişleri Bakanı Abdullah Gül, iki liderin görüşebileceği mesajını vermişti. Ancak Avrupa Konseyi sırasında Robert Koçaryan'ın 'Ermeni soykırımının uluslararası alanda tanınmasını hedefledikleri' yönündeki açıklamalarının görüşmenin bir süreliğine rafa kalkmasına yolaçtığı belirtildi. 
     Koçaryan, zirve sırasında yaptığı açıklamada Birinci Dünya Savaşı sonunda en mağdur olanların başında Ermenilerin geldiğini iddia etmişti. Sınırları açık, ambargosu ve göçmeni olmayan bir Avrupa'yı umut ettiklerini ifade eden Ermenistan Cumhurbaşkanı, Yukarı Karabağ sorununun çözümü konusunda da umutlu olduğunu vurgulamıştı. 
     Başbakan Recep Tayyip Erdoğan da, Koçaryan’ı tribünlere oynamak’la eleştirmişti. Türkiye'nin iddialar konusundaki hassasiyetini net bir şekilde ortaya koyduğunu belirten Erdoğan, "...aslı astarı olmayan asılsız iddialarla 'Ermeni soykırımı' ifadesini kullanmak, sadece bu yetkililerin, bana göre, kendilerini tatmindir ve tribünlere oynamaktır. Çok açık net konuşuyorum. Biz bütün arşivlerimizi açtık ve Ermenistan'ın, varsa onlar da açsın. Üçüncü ülkelerdeki arşivleri de buyursunlar açsınlar" demişti. 
     
</TEXT>
</DOC>
