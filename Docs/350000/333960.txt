<DOC>
<DOCNO> 333960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sondun19.html </URL>
<DATE> 2005/04/16/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
'ABD ile işler yolunda' mesajı... 
</HEADLINE>
<TEXT>

     Dışişleri Bakanlığı Müsteşarı Ali Tuygan, ABD ile sıkıntıların Irak'taki gelişmelerden kaynaklandığını belirterek, şu andan itibaren her iki tarafın da olayları geride bırakma iradesi ortaya koyduğunu söyledi. 
     Tuygan, Türkiye'nin Washington büyükelçiliğinde düzenlenen basın toplantısında yaptığı açıklamada, ''bütün temaslarımda karşılıklı olarak her şeyin yolunda gittiği saptamasında bulunduk. Temaslar, fevkalade olumlu ortamda geçti. ABD de biz de beklentilerimizi ifade ettik. Çok yararlı temaslarda bulunduk. Karşılıklı anlayış ortamı yaratıldı'' dedi. 
     Tuygan, ABD ile ilişkilerde sıkıntıların, Irak'taki gelişmelerden kaynaklandığını, ancak iki tarafın da ilişkilerin sağlamlığının bilincinde olduğunu ve olayları geride bırakma iradesini ortaya koyduğunu kaydetti. 
     ABD'li yetkililerle temaslarında, kendisine İran'ın nükleer politikaları ve Suriye'nin Lübnan'dan askerlerini çekmesi konusunda sorular geldiğini anlatan Tuygan, İran'ın, nükleer enerjiden barışçı amaçlarla istifade etme hakkının Türkiye tarafından tanındığı, ancak bölgede nükleer silahların yayılmasının 'ciddi bir güvenlik sorunu' olarak görüldüğü, Suriye konusunda ise uluslararası toplumun mesajlarının Türkiye tarafından da benimsendiği mesajını verdiğini ifade etti. 
     
     "Türkiye'nin farklılığı yadırganmamalı" 
     Tuygan, bir bölge ülkesi olarak Türkiye'nin farklı üslup ve kanallarının olmasının yadırganmaması gerektiğini de söyledi. Terör örgütü PKK ve Irak'ta ikinci sınır kapısının açılması konularında Türkiye'nin görüşlerini ilettiğini söyleyen Müsteşar, ABD'li yetkililerin de bu konularda Türkiye'nin hassasiyetini anladığını belirtti. 
     PKK'nın eylemlerinde yükseliş olduğuna ABD'nin dikkatini çektiğini belirten Tuygan, bu sıkıntının, Kuzey Irak'tan Türkiye'ye sızmalardan kaynaklanıp kaynaklanmadığı konusunda yargıya varacak durumda olmadığını kaydetti. Türkiye'de ABD karşıtlığı bulunduğu iddialarına katılmayan Tuygan, sıkıntıların büyük bölümünün Irak'taki gelişmelerden kaynaklandığını, ancak bunları aşma iradesinin belirtildiğini söyledi. 
     
     "Ermenistan ile ilişkilerde açılım istiyoruz" 
     ABD kongresinde Ermeni iddialarının gündeme getirilmesi beklentisine ilişkin bir soruya karşılık Tuygan, bu konuda Türkiye'nin hassasiyetini dile getirdiğini anlattı. Tuygan, başka ülkelerin parlamentolarının bu konudaki iddiaları kabul etmiş olmasına karşılık, 50 yıllık işbirliği ve stratejik ortaklık ilişkisi bulunan ABD'nin, Türkiye nezdinde farklı bir yeri olduğunu ve Ermeni soykırımı iddialarını tanıyan bir ABD kongresi kararının, o nispette 'daha derin bir düş kırıklığı' yaratacağını söyledi. 
     Tuygan, Türkiye'nin son on yılda bölgesinde Bulgaristan, Yunanistan ve Suriye ile uzlaşma politikası izlediğine dikkat çekerek, ''aynı şekilde Ermenistan ile ilişkilerde de açılım istiyoruz. Ermenistan farklı davranışa girerse, Türkiye mukabele etmekte gecikmez'' dedi. 
     Irak konusunda Türkiye'nin istikrarlı bir politika izlediğini belirten Tuygan, ''biz sınırımızda istikrarlı,toprak bütünlüğü içinde, kendi içinde barışık, normal ticaret ve işbirliği yapacak bir komşu istiyoruz. Irak'ta işlerin iyiye gitmesi bizim de çıkarımızadır'' dedi. 
     
     "Hiçbir yazı Türkiye'yi aşağılayamaz" 
     ABD basınında son dönemde Türkiye'ye yönelik 'aşağılayıcı' yazıların çıktığı yönündeki bir soru üzerine Tuygan, ''bu yazıların farklı maksatları olabilir, ancak neticede basın özgürdür. Hiçbir yazı Türkiye'yi aşağılayamaz. Bizde de eleştirel yazılar çıkıyor. Örneğin büyükelçilere yönelik çok güçlü eleştiriler yer aldı. Bu, basın özgürlüğünün doğasında var'' dedi. 
     Tuygan, ABD'nin Ankara Büyükelçisi Eric Edelman'ın bazı sözlerininde Türk basınında tartışma konusu yapıldığına işaret ederek, ''Edelman, fevkalade bir işbirliğiyle çalıştığımız, güven ve saygımızıkazanmış bir isim. Ankara'dan ayrılmasından üzüntü duyuyoruz. Yeni görevinde de Türkiye ile aynı ilişkileri sürdüreceğini umuyoruz'' diye konuştu. 
     
</TEXT>
</DOC>
