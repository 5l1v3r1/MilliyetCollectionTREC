<DOC>
<DOCNO> 334708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/yazar/yilmaz.html </URL>
<DATE> 2005/04/19/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Geriye en iyiler kalacak 
</HEADLINE>
<TEXT>


Başarılı gazeteciliğin kilometre taşlarından Leyla Umar'ın meslekte 50. yılı... Vatan gazetesi, yazarı Umar için Esma Sultan'da geçtiğimiz cuma akşamı yılların süzgecinden geçen dostlarına bir davet verdi. 
Fener Rum Patriği Bartholomeus'tan, İstanbul Büyükşehir Belediye Başkanı Kadir Topbaş'a kadar uzanan geniş bir yelpaze. İş dünyasından Selahattin Beyazıt, Bülent Eczacıbaşı, Güler Sabancı, Cem Boyner, Nuri Akın, Mustafa Taviloğlu, Mustafa Süzer, Hamdi Akın gibi ekonomi çevrelerinin tanınan yüzleri Sokak Çocukları Derneği Başkanı Yusuf Kulca'dan Diyarbakır'da bale okulu açan işkadını Zeliha Yılmaz'a, Çağdaş Yaşamı Destekleme Derneği Başkanı Türkan Saylan'dan Balet Tan Sağtürk'e kadar Umar'ın kaleminden açılan penceden içeri girdiğimiz hayatların kahramanlarının katıldığı sıcak bir gece. 
Milliyet'te gazeteciliğe başlayan Umar'ın, oda arkadaşları Halit Kıvanç ve yazarımız Sami Kohen'den anılar dinledik. Umar'ın yeni yayımlanan "Geriye Yazılar Kaldı" kitabının sayfalarından barkovizyona yansıyan, Fidel Castro, Humeyni ve Arafat gibi her gazetecinin yüreğini zıplatan en zor lider röportajlarının görüntülerine kilitlendik. 

Geriye Yazılar Kaldı 
"Geriye Yazılar Kaldı" gazetelerde çıkan yazılarından derlenen bir kitap değil, Umar'ın okuyucusu ile esprili bir dille paylaştığı söyleşi yüzlerinin ve olaylarının arka planı... Gerek Türkiye'de, gerekse de uluslararası arenada ün salmış kişilerle ilgili yeni dipnotlar düştüğüm, damıtılmış bir emeğin ürünü. 
Türkiye'nin 50 yılı nasıl geçti, geleceği nasıl olacak ister istemez masalara sinen konulardan biri de buydu. 
Beyazıt, Sabancı, Boyner, Neşe Kavak ile aynı masayı paylaşan Mudo Yönetim Kurulu Başkanı Taviloğlu heyecanla, üst düzey 45 yöneticisiyle Park Orman'da bir "arama toplantısı" düzenlediğini anlattı 
"Son 4 sezondur, bir gömleği 59 milyon liraya satıyorum, çalışanlarıma yüzde 10 zam verebildim. Türkiye'de iş yapma koşulları zorlaşıyor. Faiz ve kur farkı gelirlerinden zenginlik üreten bir kesim vardı, bunların harcamaları düştü. İnsanlar otomobil, ev gibi uzun vadeli borçlanmalara giriyor. Herkes yarınını düşünerek adımını atıyor." 
Mobilya fuarlarına katılmak üzere gittiği Bangkok'tan Çin'e geçmek üzere olan Taviloğlu'na, pazar günkü toplantının sonuçlarını sordum. 
Konuşmacı olarak, Alışveriş Merkezleri ve Perakendeciler Derneği yönetiminden Avi Alkaş, Fiba Holding Yönetim Kurulu Başkan Yardımcısı Ömer Aras, döşemelik kumaşta marka olan Aykut Hamzagil ve bir de balıkçı reisini çağırmış. 
Balıkçı dostu, balığı geçen yıldan daha ucuza sattığı, insanların hesaplı tüketime yöneldiğini anlatmış. Taviloğlu, yeni durum saptamaları yapıyor 
"Yeni bir Türkiye, kabullenmek lazım. Ne yaparsan sat, öyle bir iş yok. Dünya fiyatlarında, kalitesinde olmak zorundasın. Dünyanın hiçbir yerinde satamayacaksan, burada da satamayacaksın. İnsanın bir kere daha önemi ortaya çıktı." 
Taviloğlu, "Hayal aleminde gibiyiz. Parayı tutamıyorduk, enflasyon eritiyordu. Şimdi kazancımız içeride kalıyor" diyor. 
Gelecek 50 yılda da herkes "kaliteli iş" yapmak zorunda, ancak "iyiler arasında en iyiler" hatırlanacak. 
Uluslararası başarılara imza atan Umar'ın yazılarının yaratığı fark gibi. 



</TEXT>
</DOC>
