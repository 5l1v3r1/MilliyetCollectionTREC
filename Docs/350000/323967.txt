<DOC>
<DOCNO> 323967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun28.html </URL>
<DATE> 2005/03/16/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
NYT Irak ve Afganistan'da ölen 26 mahkum cinayet kurbanı 
</HEADLINE>
<TEXT>

     Irak ve Afganistan'da, 2002 yılından bu yana Amerikan güçlerinin denetimindeki cezaevlerinde ölen 26 mahkumun cinayete kurban gittiğinin sanıldığı belirtildi. 
     New York Times gazetesi, askeri savcıların, Amerikan güçlerinin denetiminde bulunan Irak ve Afganistan'daki cezaevlerinde ölen 26 mahkumun cinayete kurban gittiğinden şüphelendiklerini yazdı. 
     Gazetede ayrıca, şüpheli ölümlerin tümünün bu iki ülkede meydana gelmesinin dikkat çekici olduğu ifade edildi. 
     ABD'de Savunma Bakanlığı Pentagon tarafından hazırlanan bir raporda, Irak, Afganistan ve Guantanamo'daki terör tutuklularına uygulandığı ortaya çıkan işkence ve kötü muameleye bakanlığın politikalarının yol açmadığı savunulmuştu. 
     Rapora ilişkin haberlerin ortaya çıkması üzerine, Human Rights First adlı insan hakları örgütü, işkence olayları ve iddiaların tarafsız ve bağımsız bir komisyon tarafından incelenmesi çağrısında bulunmuştu. 
     
</TEXT>
</DOC>
