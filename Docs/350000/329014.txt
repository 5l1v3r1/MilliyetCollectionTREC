<DOC>
<DOCNO> 329014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonspo26.html </URL>
<DATE> 2005/03/31/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Hagi, sarı kırmızılı taraftarlara seslendi... 
</HEADLINE>
<TEXT>

     Galatasaray Teknik Direktörü Gheorghe Hagi, sarı-kırmızılı taraftarlara seslenerek, ''Sizleri, Galatasarayımızı gerçekte ait olduğumuz, alışık olduğumuz yere, dünyanın gerçek futbol arenası Avrupa'ya taşımak üzere dayanışmamızı herkese göstermeye davet ediyorum'' dedi. 
     Rumen teknik adam, sarı-kırmızılı kulübün aylık resmi yayın organı Galatasaray Dergisi'nin Nisan sayısında yer alan yazısında, Galatasaray'ın bu yıl için kendisine koyduğu hedef olan lig şampiyonluğu yarışında iddiasını ve umudumuzu artırarak ligin kalan 9 haftasına girdiğini vurgulayarak, ''Milli maçlar nedeniyle verilen 15 günlük arayı da değerlendirerek, yükselmekte olan performansımızı daha ileri taşımak ve kararlı adımlarla hedefe ulaşmak en büyük amacımızdır'' dedi. 
     Gheorghe Hagi, taraftarlara yönelik yazısında şu görüşlere yer verdi 
     ''Galatasaray Futbol Takımı'nı oluşturan bizler, tribünlere bizi seyretmek için gelen taraftarlarımız için oynuyoruz. Amacımız, Galatasaraylıları mutlu etmek, takımlarıyla ve oynadıkları oyunla gurur duymalarını sağlamaktır. Bunu başarabildiğimizi düşünüyorum. 
     Sizlerden oyuncularıma ulaşan sevgi ve destek, onların performanslarını artırmakta, hedefe daha sıkı yapışmalarını sağlamaktadır. Tribünlerden gelen sesler, bizi her zaman motive etmelidir. Bizi yıllardır hiçbir zaman yalnız bırakmamış Galatasaraylıların bu sezon da aynı desteği vermeye devam ettiklerini biliyoruz. 
     Şampiyonluğa doğru giden son haftalarda, evimizde ve deplasmanlarda sizleri alıştığımız desteğinizle yanımızda görmek ve sizlerden daha da güç almak istiyoruz. Galatasaray taraftarı ne yapacağını iyi bilir. Bu çatı altında futbolcu olarak geçirdiğim yıllardan bildiğim bu sevgi selinin genç-tecrübeli, takım için ter döken her futbolcumuza daha da artarak gösterilmesini diliyorum. Hedefimize yaklaşırken, sizlerin bu konuda bizlere bugüne kadar verdiğiniz ve vereceğiniz destekten dolayı teşekkür ediyorum. 
     Sizleri, Galatasarayımız'ı gerçekte ait olduğumuz, alışık olduğumuz yere, dünyanın gerçek futbol arenası Avrupa'ya taşımak üzere dayanışmamızı herkese göstermeye davet ediyorum.'' 
     
</TEXT>
</DOC>
