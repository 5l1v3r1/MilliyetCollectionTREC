<DOC>
<DOCNO> 308903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonsiy13.html </URL>
<DATE> 2005/01/24/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Kandilli Rasathanesi'nden Başbakan'a ''Tedbirler arttırılmalı'' 
</HEADLINE>
<TEXT>

     Başbakan Recep Tayyip Erdoğan'a Boğaziçi Üniversitesi BÜ Kandilli Rasathanesi ve Deprem Araştırma Enstitüsü Müdürü Prof. Dr. Gülay Barbarosoğlu'ndan tarafından brifing verildi. 
     Türkiye'de 2.5 günde bir 4 büyüklüğünde deprem olduğunu belirten yetkililer, bir an önce nazım planı yapılmasını ve binaların güçlendirilmesini istedi. 
     Enstitü Müdürü Prof. Dr. Gülay Barbarosoğlu, enstitü salonunda, yaklaşık yarım saat süren brifingte, rasathanenin yapısı ve işleri hakkında bilgi aktardı, Türkiye'deki depremsellik konusunu da istatistiki verilerle anlattı. 
     Prof. Dr. Barbarosoğlu, Türkiye nüfusunun büyük kısmının yaşadığı bölgelerin önemli bölümünün 1 ve 2. derecede deprem kuşağında olduğunu belirterek, istatistiki bilgilerin bunu doğruladığını söyledi. 
     104 yılda Türkiye'de 23 adet 7 ve 7'nin üzerinde deprem olduğunu, 122 adet de hasar verici deprem meydana geldiğini dile getiren Prof. Dr. Barbarosoğlu, 2003 yılı sismik verilerine göre her 2.5 günde bir 4 büyüklüğünde ve üzerinde bir depremin yaşandığını, 2004 verilerinin de bu doğrultuda olduğunu belirtti. Prof. Dr. Barbarosoğlu, Bu şunu göstermektedir. Türkiye bir deprem ülkesidir ve gerekli önlemleri bir an önce almak zorundayız" dedi. 
     Başbakan Recep Tayyip Erdoğan, daha sonra Ulusal Deprem İzleme Merkezi'ne otobüsle geçerek, burada merkez müdürü Dr. Doğan Kalafat'tan bilgi aldı. 
     Erdoğan, dün gece Kaş'ta meydana gelen deprem ile 17 Ağustos Marmara depremi ve Güney Asya'da meydana gelen depremin grafik görüntülerini inceledi. 
     Astrofizik Laboratuvarı'na geçerek burada bulunan teleskobu inceleyen Başbakan Erdoğan'a, teleskop hakkında Astronomi Laboratuvarı Başkanı Doç. Dr. Atila Özgüç tarafından bilgi verildi. 
     Başbakan Erdoğan, daha sonra Deprem Mühendisliği Ana Bilim Dalı binasına da geçerek, burada Prof. Dr. Mustafa Erdik'ten Türkiye'deki deprem erken uyarı sistemi ve fay hatları konusunda bilgi aldı. 

     
</TEXT>
</DOC>
