<DOC>
<DOCNO> 339569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonsiy11.html </URL>
<DATE> 2005/05/04/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Çek Cumhuriyeti Devlet Başkanı Türkiye'nin üyeliğini destekliyorum 
</HEADLINE>
<TEXT>

     Çek Cumhuriyeti Devlet Başkanı Vaclav Klaus, Türkiye’nin Avrupa Birliği AB üyeliğini desteklediğini bildirdi. 
     "Forum İstanbul" toplantısına katılmak üzere Türkiye’ye gelen Klaus, Swissotel’de basın toplantısı düzenledi. 
     Konuşmasına, basın toplantısına yaklaşık 15 dakika gecikerek geldiği için özür dileyerek başlayan Vaclav Klaus, "Gecikme nedenim, Sayın Cumhurbaşkanı ile telefon görüşmemdi. Bu görüşmede, iki ülkenin geleceği ile ilgili konular, özellikle Türkiye’nin AB’ye üyeliği konusu ele alındı" dedi. 
     Klaus, "Forum İstanbul"a katılmaktan ve "Demokrasiye Doğru" kitabının Türkçe’ye tercümesinden duyduğu memnuniyeti dile getirerek, sözlerini şöyle sürdürdü 
     "Son birkaç yıl içerisinde birçok ortamda birçok vesile ile şunu tekrarladım Türkiye’nin AB’ye üyeliğini tamamen destekliyorum. O yüzden İstanbul’da bunu çok açık bir şekilde ifade etmekten büyük memnuniyet duyuyorum. 
     Ben serbest ve entegre bir Avrupa’yı ve AB’ye girmek isteyen bütün ülkeleri destekliyorum. Bu entegrasyon projesine dahil olmak isteyen bütün ülkeleri gönülden destekliyorum. Kapalı bir AB’ye karşı çıkmaktayım ve kapalı AB fikrini kim destekliyor ve uğraşıyorsa onlara karşıyım." 
     
     "ÇEK CUMHURİYETİ İLE TÜRKİYE İLİŞKİLERİ SON DERECE OLUMLU" 
     Her zaman açık bir Avrupa’yı istediğini ve siyasi entegrasyona karşı olduğunu vurgulayan Klaus, "Siyasi konuları ön plana çıkararak bunu koz olarak kullananlara karşıyım. Açık bir AB’yi destekliyorum, özellikle bu AB içerisinde çok zengin bir kültürel mirası olan Türkiye gibi bir ülkeyi destekliyorum" diye konuştu. 
     Çek Cumhuriyeti Devlet Başkanı Klaus, ülkesi ile Türkiye arasındaki ilişkilerin de son derece olumlu olduğunu ifade ederek, iki ülkenin işbirliğinin gelecekte de bu şekilde süreceğini umduğunu kaydetti. 
     
</TEXT>
</DOC>
