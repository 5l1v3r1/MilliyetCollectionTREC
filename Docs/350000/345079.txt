<DOC>
<DOCNO> 345079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonspo21.html </URL>
<DATE> 2005/05/23/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Juventus şampiyon, Schalke 04 ve W. Bremen Devler Ligi'ni garantiledi 
</HEADLINE>
<TEXT>

     Avrupa futbolunun en iyi ligleri arasında gösterilen İngiltere’de Premier ligin geçen hafta tamamlanmasının ardından bu hafta da Almanya Birinci Ligi’nde 2004-2005 sezonu bitti. 
     İspanya ve İtalya’da ligin bitimine 1 hafta kala şampiyonlar belli olurken, ligden düşecek takımlar arasındaki mücadele nefesleri kesiyor. 
     İspanya’da şampiyon Barcelona, lig üçüncüsü Villarreal ile yaptığı mücadeleden 3-3 beraberlikle ayrıldı. Şampiyonlar Ligi’ni garantileyen Real Madrid, sahasında Atletico Madrid ile 0-0 golsüz berabere kaldı. 
     İki takımın ligden düşmesi kesinleşirken, ikinci lige düşecek son takımın Levante mi yoksa Mallorca mı olacağı son haftaya kaldı. 
     
     İTALYA 

     İtalya Birinci Futbol Ligi Serie A 2004-2005 sezonunun şampiyonu Juventus oldu. Juventus, ligin bitimine 1 hafta kala deplasmanda Livorno ile 2-2 berabere kalmasına karşın en yakın rakibi AC Milan’ın puan kaybıyla şampiyonluğunu ilan etti. Palermo ile evinde 3-3 berabere kalan AC Milan son haftaya girerken, 5 puan geriden gelerek ikincilikle yetinmek zorunda kaldı. 
     Emre Belözoğlu’nun takımı Inter, Sampdoria rdeplasmanından 3 puanı 1-0’lık skorla elde etti. Atalanta’nın ligden düştüğü haftada, 11. 
     sıradan 19. sıraya kadar olan tüm takımların ligden düşme tehlikesi içinde olması son haftaya çok heyecanlı müsabakalar bıraktı. 
     
     ALMANYA 

     Almanya Birinci Futbol Ligi’nde sezonun son maçları yapıldı. 
     Bayern Münih’in 2 hafta önceden şampiyonluğunu ilan ettiği Bundesliga’da Şampiyonlar Ligi ve UEFA Kupası’na katılacak takımlar da netlik kazandı. Bayern Münih, şampiyon olarak tamamladığı 2004-2005 sezonunun son maçında VfB Stuttgart’ı deplasmanda 3-1 yenmeyi başardı. 
     Hamit Altıntop’un forma giydiği Schalke 04, lig sonuncusu Freiburg ile yaptığı maçtan 3-2 üstün ayrıldı ve Şampiyonlar Ligi’ne katılmayı garantiledi. Milli futbolcu Ümit Davalalı Werder Bremen ise deplasmanda Kaiserslautern’i 2-1’lik skorla geçmeyi bildi ve son anda Avrupa’nın en büyüklerinin mücadele edeceği lige katılmayı başardı. 
     
     İSKOÇYA 

     İskoçya Premier Ligi’nde Glasgow Rangers şampiyon olarak 2004-2005 sezonunu tamamladı. Son ana kadar şampiyonluk yarışının devam ettiği ligde lig lideri Celtic son anda Motherwell’e sürpriz bir şekilde 2-1 yenilince şampiyonluktan oldu. İki takımın ezeli rekabetinde Rangers, Hibernian’ı 1-0’lık skorla geçti ve lig tarihinde 51. şampiyonluğuna ulaştı. 

     
</TEXT>
</DOC>
