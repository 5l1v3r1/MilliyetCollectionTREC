<DOC>
<DOCNO> 309067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/spor/axspo02.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Anelka Fener'de 
</HEADLINE>
<TEXT>


Sarı-Lacivertli yönetim, Fransız yıldızın transferinde mutlu sona ulaştı. Manchester City Kulübü ile dün gün boyu süren pazarlıkların ardından taraflar el sıkıştı 

NEVSAL ELEVLİ 


İndirime gittiler 
FENERBAHÇE'NİN, uzun süredir peşinde koştuğu Fransız yıldız Nicholas Anelka'nın işini bitirdiği öğrenildi. Sarı - Lacivertli yöneticilerin iki günden beri Manchester City Kulübü ile yoğun görüşmelerde bulunduğu ve sonunda iki tarafın el sıkıştığı kaydedildi. İngiliz kulübünün yüksek bonservis ücretinde indirime gitmesiyle transferi yılan hikayesine dönen Anelka'da mutlu sona ulaşıldı. 

Küçük pürüzler 
DAHA önce Anelka ile prensipte anlaşma sağlayan ve Manchester City'in yüksek bonservis ücretinde indirime gitmesini bekleyen Fenerbahçe Yönetimi'nin, Teknik Direktör Christoph Daum'un Ankaragücü maçından sonra yaptığı çıkışın ardından dün gün boyunca süren sıkı pazarlıklar sonrası istediği rakamı yakaladığı kaydedildi. Bu arada Anelka'nın menajeri ile küçük pürüzlerin kaldığı belirtildi. 

Hafta sonu gelecek 
YÖNETİM, bu pürüzleri de hallettikten sonra hafta sonunda Anelka'yı İstanbul'a getirmeyi planlıyor. Fransız futbolcunun transferinin ardından yabancı oyuncu sayısı yediye yükselecek olan Fenerbahçe, ya Pierre van Hooijdonk, ya da Fabiano'nun sözleşmesini fesh edecek. Daum'un, Hollandalı oyuncu ile yollarını ayırmak istemesine rağmen, yönetimin Fabiano'nun gitmesinden yana olduğu kaydedildi. 

Pres yaptılar 

ERDOĞAN DERMANCI 

ANKARAGÜCÜ maçının ardından ilk 11'de görev yapan oyunculara rejenerasyon yenilenme çalışması yaptıran Teknik Direktör Daum, yedeklere de dar alanda prese dayalı bir çalışma yaptırdı. Sarı - Lacivertliler'den Tuncay, Selçuk, Nobre, Aurelio, Serhat, Önder düz koşu yaparken, Alex, Rüştü, Luciano ile Servet ise salonda çalıştı. 
SARI - Lacivertliler bugünü dinlenerek geçirecek, yarından itibaren de Çaykur Rizespor maçının hazırlıklarına başlayacak. Fenerbahçeli oyuncular ve yöneticiler bugün Başbakan Recep Tayyip Erdoğan'ın açılışını yapacağı, eski yönetici Mehmet Ali Aydınlar'ın sahibi olduğu Acıbadem Kozyatağı Hastanesi'nin açılışına katılacak. 

Antrenör Hooijdonk 

Vefasını gösteriyor 
DAUM tarafından gözden çıkarılan, ancak Fenerbahçe Başkanı Aziz Yıldırım'ın desteğiyle kulüpte kalacağı açıklanan Pierre van Hooijdonk'a antrenörlük teklif edilecek. Sarı - Lacivertliler'i geçen sezon şampiyonluğa taşıyan Hollandalı oyuncuya vefasını gösteren Yıldırım'ın, bu oyuncuyu antrenörlük kursuna da göndereceği belirtildi. 

Daum ne diyecek 
FENERBAHÇE ile sezon sonunda biteceği sözleşmesini uzatmayı planlayan Daum'un ise bu öneriye sıcak bakmayacağı konuşuluyor. Geçen sezon teknik görüş ayrılıkları nedeniyle Alman hocayla tartışma ortamına giren Hooijdonk'a, İstanbul'a dönüşünde bu düşünce iletilecek. Bu arada yıldız futbolcunun idari koordinatör olarak görev yapması da gündeme geldi. 


</TEXT>
</DOC>
