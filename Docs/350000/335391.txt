<DOC>
<DOCNO> 335391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/spor/axspo01.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hep Mutlu'yuz 
</HEADLINE>
<TEXT>


Bulgaristan'daki Avrupa Halter Şampiyonası'nın ikinci gününde Halil Mutlu podyumu sarstı. Rakiplerine şans tanımayan Cep Herkülü, üç altın madalyayı boynuna takarak, kariyerinde onuncu zaferine ulaştı 


Bulgaristan'ın başkenti Sofya'da düzenlenen Avrupa Halter Şampiyonası'nın ikinci gününde Halil Mutlu rüzgarı esti. 
62 kiloda mücadele eden Mutlu, tüm rakipleri haklarını tamamladıktan sonra çıktığı koparma müsabakalarının, ilk denemesinde 135 kiloyu kaldırdı. İkinci hakkında 140 kiloyu kaldırarak altın madalyayı garantileyen sporcumuz, üçüncü şansını kullanmadı. Silkmede de rakiplerini geride bırakan milli haltercimiz, 165 ve 167.5 kiloları kaldırarak yine ilk sıraya kuruldu. Üçüncü hakkını silkmede de kullanmayan Mutlu, toplamda 307.5 kilo ile birincilik kürsüsüne çıkmayı başardı. 

Zafere doymuyor 
Kariyerinde 10. kez Avrupa Şampiyonu olan cep herkülü, en yakın rakibine 10 kilo fark attı. Bulgar Angelov'un 297.5 kilo ile gümüş madalya kazandığı müsabakalarda Rumen Jigau 295 kilo ile bronz madalyada kaldı. 
Dün bayanlarda podyuma çıkan iki sporcumuz ise ilk üçten uzak kaldı. 58 kiloda Seda İnce koparmada 87.5, silkmede 95, toplamda 182.5 kiloluk dereceleriyle 4. oldu. Aynı sıklette mücadele eden Aygül Alev Daşdelen de kopardama 85, silkmede 100, toplamda da 180 kiloyla 7. sırada yer aldı. 

'Rakibimiz yok' 

Bulgaristan'da düzenlenen Avrupa Halter Şampiyonası'nın ilk gününde milli takıma 3 altın madalya kazandıran Sedat Artuç, zaferinin tadını çıkarıyor. İki yıldır birincilik kürsüsünü rakiplerine kaptırmayan Artuç, "Bulgaristan'a birincilik için geldim, ikincilik bana yakışmazdı. Şampiyonada ilk günden üstünlüğümüzü gösterdik. Artık rakipsiziz" dedi. Geçtiğimiz yıl kendisiyle birlikte 56 kiloda mücadele eden Halil Mutlu'nun 62 kiloya çıkmasının Türkiye'nin yararına olduğunu kaydeden milli sporcu, "İki sıklette de birinci olarak, İstiklal Marşı'mızı tüm dünyaya ezberletiyoruz. Zaten Türkiye'nin en başarılı branşı halter. Bunu da şampiyonalarda gösterdiğimiz performansla ispatlıyoruz" açıklamasını yaptı. 


</TEXT>
</DOC>
