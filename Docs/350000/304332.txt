<DOC>
<DOCNO> 304332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/soneko16.html </URL>
<DATE> 2005/01/07/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Uğur Dershaneleri, ABD'de sanal ofislerle yayılacak... 
</HEADLINE>
<TEXT>

     Uğur Dershaneleri tarafından ABD'de kurulan Ugur Education'ın Başkanı Paul Brunson, şube sayısını artıracaklarını belirterek, ''Ancak öğrencilerle kendi okullarında buluşacağımız için bunlara sanal ofis olarak bakıyoruz'' dedi. 
     Brunson, Türkiye'den bir dershanenin ABD'de eğitim kurumu açmasının çok cesur bir yaklaşım olduğunu vurgulayarak, ''Bu, çok geniş vizyona sahip, pazarın büyüklüğünü anlayacak bir anlayışın göstergesi'' diye konuştu. 
     Bir yıldır faaliyette oldukları ABD'de Türkiye'deki dershanecilikten biraz farklı bir işleyiş yürüttüklerini belirten Brunson, üniversiteye hazırlık kursunu dershane çatısı altında değil, okulun tayin ettiği saatlerde okullarda verdiklerini söyledi. 
     Brunson, Türkiye'deki Uğur Dershaneleri'nin ÖSS için hazırladığı sistemde yer alan bazı prensipleri de uyguladıklarını, kendilerini ABD'de farklı kılanın bu prensipler olduğunu söyledi. 
     Şube sayısını artıracaklarını belirten Brunson, şunları kaydetti 
     ''Ancak, öğrencilerle kendi okullarında buluşacağımız için, bunlara sanal ofis olarak bakıyoruz. Bu şubeleri geniş binalar, büyük altyapı ve teknik yatırımlar gerektiren şekilde açmayacağız. Yani birebir öğrencilerle öğretmenlerin buluştuğu, iletişim halinde olduğu yerler olmayacak. Ayrıca danışmanlık hizmetini de okullara, evlere giderek veya telefon aracılığıyla vereceğiz.'' 
     
     ''10-15 YILDA BİRİNCİ OLMAYI HEDEFLİYORUZ'' 
     Paul Brunson, Washington'da 65 bin öğrenciye düşen eğitim harcamasının 1 milyar dolar olduğuna ve dolayısıyla eğitimde özel sektörün büyük bir payı bulunduğuna işaret etti. 
     Brunson, ''10-15 yıl sonra global pazar gözönünde bulundurulduğunda ABD'de birinci olmayı hedefliyoruz. Türkiye'deki dershane, müfredat geliştirme açısından çok iyi. Müfredat hazırlama alanında ABD de dahil iyi bir dershanecilik yok. Bizim ABD'de uyguladığımız çok etkili pazarlama teknikleri ve okullarına kadar gitmek gibi yaklaşımlar bize büyük avantaj sağlayacak'' diye konuştu. 
     ABD'de test hazırlığı, kayıt danışmanlığı, kültürel etkileşim programları ve İngilizce programları olmak üzere 4 alanda faaliyet gösterdiklerini ifade eden Brunson, bu alanların her birinin 5 yıl içinde çok karlı olacağını söyledi. 
     Brunson, özel eğitim alanında kar marjları yüzde 20-25 arasında değişen ABD'nin, dışardan gelecek özel eğitim kurumları için oldukça cazip bir pazar olduğunu vurguladı. 
     
</TEXT>
</DOC>
