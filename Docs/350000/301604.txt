<DOC>
<DOCNO> 301604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonsiy01.html </URL>
<DATE> 2004/12/28/ </DATE>
<TIME> 02.12 </TIME>
<AUTHOR>  </AUTHOR>
<HEADLINE>
Suriye Dışişleri Bakanı Erdoğan yeni ufuklar açtı 
</HEADLINE>
<TEXT>

     Dünya GÜRSOY ŞAM, DHA 

      SURİYE Dışişleri Bakanı Faruk El Şara, Başbakan Recep Tayyip Erdoğan'ın geçen hafta Suriye'ye yaptığı ziyareti çok başarılı olarak nitelendirerek, iki ülke arasındaki ilişkilerin istenilen seviyede ilerlediğini söyledi. 
     Suriye İlerici Ulusal Cephe'nin dün yaptığı 4'üncü olağan kongresinde konuşan El Şara, Erdoğan'ın Suriye gezisinin, çok önemli olduğunu vurgulayarak, "Bu gezi, Suriye Devlet Başkanı Beşar Esad'ın iki ülke ilişkilerinin kapılarını ardına kadar Türkiye ziyaretini tamamladı'' dedi. El Şara, iki ülke arasındaki ekonomik ilişkilerin önünde hiçbir engel olmadığını, geriye sadece bürokratik işlemlerin kaldığını söyledi. 
     
     ARAMIZDAKİ SINIR KALKTI 

     Türkiye ve Suriye arasındaki ilişkilerin 1997-1998 yılında askeri çatışmalara varacak kadar gerginleştiğini hatırlatan Suriyeli bakan, ancak bu ilişkilerin 6 yıldan az bir sürede çok iyi bir düzeye geldiğinin altını çizdi. Erdoğan'ın Suriye ziyareti sırasında imzalanan Serbest Ticaret Antlaşması'nın iki ülke arasındaki sınırı ortadan kaldırdığını belirten El Şara, sözlerine şöyle devam etti 
     "Türkiye-Suriye sınırı, düşman olmayarak, yatırım ve büyük hacimli ekonomik ilişkiler sınırına dönüştü. Aramızdaki sınıra barış ve dostluk hakim olacak. 1996-1998 yılları arasında Türkiye'de hakim siyaset, Suriye'ye düşmandı ve Suriye ile savaşmayı göze almıştı. Hatalı olan bu siyaseti Türk halkı çökertti çünkü Suriye Türkiye'nin kardeşi ve dostudur. Hatalar ne olursa olsun iki ülke arasındaki ilişkiler bir daha asla bu düzeye gelmeyecek. İlişkileri savaş sürecinden barış sürecine taşıyan şu andaki hükümetle ilişkilerimizi pekiştirmeye istekliyiz ve hiç bir zaman savaş sürecine dönmeye razı değiliz. Türkiye ile ilişkilerimizin gelişmesinden büyük memnuniyet duyuyoruz.'' 
     
     ALLAVİ HÜKÜMETİ IRAK'IN BÜTÜNÜNÜ TEMSİL ETMİYOR 

     Kongre'de siyasi parti temsilcilerinin sorularını da yanıtlayan Faruk El Şara, Irak'taki İyad Allavi hükümetiyle Arap ulusunun çıkarları için diyalog halinde olduklarını belirterek, Irak hükümetinin geçici olduğunu ve asla bütün Irak halkını temsil ettiğini iddia edemeyeceğini söyledi. Şam ziyareti sırasında Allavi ile olumlu görüşmelerde bulunduklarını ifade eden El Şara, bu hükümetin Irak'taki Amerikan işgalini onaylamadığından emin olduğunu kaydetti. Irak'ta önümüzdeki ay yapılacak seçimlerin başarılı olabileceği gibi başarısız da olabileceğini vurgulayan El Şara, "Seçimlerin, 30 Ocak'ta yapılmasından çok Irak'taki bütün bölgeleri ve halkı kapsaması önemli. Bu da seçimin halk açısından meşru olmasını sağlar" dedi. 
     
     İSRAİL BARIŞA ENGEL 

     İsrail'in Suriye ile yapılacak barış görüşmelerine engel olduğunu da savunan El Şara, şöyle devam etti "İsrail barış konusundaki kapılarını sadece Suriye'ye değil ABD'ye de kapatıyor. ABD İsrail'i barış yapmaya ikna edemeyerek, barış meselelerindeki inandırıcılığını azaltıyor. Bu da dünya ülkesi ABD'yi aciz kılıyor." 
     
</TEXT>
</DOC>
