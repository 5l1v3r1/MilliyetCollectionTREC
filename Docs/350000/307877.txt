<DOC>
<DOCNO> 307877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur16.html </URL>
<DATE> 2005/01/19/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
"NASA beynime çip yerleştirdi"... İHD'ye ilginç başvurular... 
</HEADLINE>
<TEXT>

     İnsan Hakları Derneği İHD Diyarbakır Şube Başkanlığı'na yapılan başvurular arasında göze çarpan ilginç istekler bulunuyor. 
     İHD Diyarbakır Şube Başkanlığı'ndan yapılan açıklamada, 2004 yılında kendilerine bin 470 başvuru yapıldığı belirtildi. 
     Açıklamada ilginç başvurular, şöyle sıralandı Selahattin Çelik'in 18 Kasım 2004 tarihinde şubeye yaptığı başvuruda, babasının, amcasının oğlu tarafından öldürüldüğü, mahkeme nedeniyle babasının kafatasının mezardan çıkarılarak, Adli Tıp Kurumu'na götürüldüğü, Adli Tıp Kurumu'nun, rapor hazırladıktan sonra kafatasını kendilerine teslim etmediği ileri sürüldü. 
     Hüseyin Giray'ın 6 Mart 2004 tarihinde yaptığı başvuruda, aynı gün Yeşil Kart başvurusu için Dicle Jandarma Komutanlığı'na gittiğini, yolda yürürken yolu işgal ettiği gerekçesiyle kendisine ceza kesildiğini belirterek, ''Halbuki ben kaldırımdan yürüyordum'' şeklinde savunma yaptığı kaydedildi. 
     Tevfik Peköz, 13 Aralık 2004'te yaptığı başvuruda, NASA tarafından vücuduna çip yerleştirildiğini ve bu şekilde Türkiye'yi izlediklerini belirtti. 
     Sıdıka Baran da, 29 Aralık 2004'e yaptığı başvuruda, babasının 1. Dünya Savaşı'na katıldığını, savaşta 7 gün esir kaldığını, daha sonra eve dönerek hastalandığını ve öldüğünü belirterek, babası adına gazilik maaşı almak istediğini belirtti. 
     Mehmet İnce ise 20 Ocak 2003 tarihinde yaptığı başvuruda, F.U. ile 15 yıldır imam nikahıyla birlikte yaşadığını ve bu evlilikten 4 çocuklarının olduğunu, eşinin ailesi tarafından kandırılarak evden ayrıldığını ve başkasıyla evleneceğini söyledi. 
     
</TEXT>
</DOC>
