<DOC>
<DOCNO> 302428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sonspo05.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Filenin Sultanları, 2004 mesaisine başlıyor... 
</HEADLINE>
<TEXT>

     Geride bıraktığımız 2003 yılında Avrupa ikinciliğiyle büyük çıkış yapan ve Dünya Kupası'nda 7. olan A Milli Bayan Voleybol Takımı, 2004 yılına da olimpiyat hedefiyle başlıyor. 
     ''Filenin Sultanları'', 5-10 Ocak tarihleri arasında Azerbaycan'da düzenlenecek 2004 Atina Olimpiyat Oyunları elemeleri için bu akşam başkent Bakü'ye gidecek. 
     Antrenör Reşat Yazıcıoğulları yönetiminde hazırlıklarını bir süredir İstanbul'da sürdüren ay-yıldızlı ekip, saat 22.00'de uçakla Bakü'ye hareket edecek. 
     
     YAZICIOĞULLARI ''HERKES KADAR ŞANSIMIZ VAR'' 
     A Milli Bayan Voleybol Takımı Antrenörü Reşat Yazıcıoğulları, 2003 yılında ilklere imza atan ''Filenin Sultanları''nın, 2004 Atina Olimpiyat Oyunları'na da katılacağına inandığını söyledi. 
     Amaçlarının milli takımı bulunduğu düzeyden daha yukarılara taşımak olduğunu ifade eden Yazıcıoğulları, ilk aşamada Bakü'de düzenlenecek elemelerde olimpiyat vizesini almak istediklerini kaydetti. 
     Bakü'de yapılacak elemelerde son Avrupa Şampiyonası'nda ilk 7 sırayı alan takımların da mücadele edeceğininin altını çizen Yazıcıoğulları, bunun bir ölçüde şampiyonanın rövanşı olacağını ve tüm takımlar kadar kendilerinin de şansı olduğunu bildirdi. 
     Grupta yer alan takımların güçlerinin birbirlerine eşit düzeyde olduğunu kaydeden Yazıcıoğulları, oyuncuların günlük performanslarının takımların galibiyetlerini belirleceğini söyledi. 
     Yazıcıoğulları, hazırlık dönemi içinde 3-4 oyuncunun gribal enfeksiyona yakalandığını, ancak bu oyuncuların elemelere dek tamamıyla düzeleceklerini bildirdi. 
     
     KADRO 
     Japonya'da yapılan 9. Dünya Kupası'nda mücadele eden 12 kişilik kadro, bu kez olimpiyat vizesi almak için ter dökecek. 
     Menajer Nafiz Pekel, antrenörler Reşat Yazıcıoğulları ve Ali Oktay, doktor Prof.Emin Ergen ve masöz Aygül Deniz'in de bulunduğu kafilede yer alan oyuncular şöyle 
     Bahar Urcu, Sinem Akap, Özlem Özçelik, Ayşe Gökçen Denkel, Natalia Hanikoğlu, Gülden Kayalar Eczacıbaşı , Esra Gümüş Yeşilyurt , Aysun Özbek, Gözde Kırdar, Neslihan Demir Vakıfbank Güneş Sigorta , Pelin Çelik Aycell Türk Telekomspor , Seda Tokatlıoğlu Ankara İller Bankası . 
     
     PROGRAM 
     5-10 Ocak tarihleri arasında başkent Bakü'de düzenlenecek elemelerde A Grubu'nda Azerbaycan, Polonya, Rusya ve Almanya, B Grubu'nda ise Türkiye'nin yanı sıra İtalya, Hollanda ve Bulgaristan mücadele edecek. 
     Türkiye, grubunda 5 Ocak Pazartesi günü İtalya, 7 Ocak Çarşamba günü Bulgaristan, 8 Ocak Perşembe günü de Hollanda ile karşılaşacak. 
     
     STATÜ 
     2 grupta toplam 8 takımın katılımıyla gerçekleştirilecek elemelerde, gruplarında ilk 2 sırayı alan takımlar yarı finale yükselecek. 
     Çapraz eşleşme sonrası maçlarını kazananlar 10 Ocak Cumartesi günü finale çıkacak ve kazanan takım Atina vizesi alacak. 
     
     AZERBAYCAN İLE 2 ÖZEL MAÇ 
     Ay-yıldızlı ekip, elemelerin yapılacağı Bakü'de, ev sahibi ülke Azerbaycan ile 2 özel karşılaşma oynayacak. 
     Milliler, yarın ve 3 Ocak Cumartesi günü, organizasyonun düzenleneceği salonda, Azerbaycan Milli Takımı ile hazırlık maçlarında karşı karşıya gelecek. 
     
     BİR OLASILIK DAHA VAR 
     Bakü'deki elemeler sonucu olimpiyat vizesi alacak şampiyon takımın yanısıra, gruplarında ilk 2 sırayı alacak diğer 3 takım için 2004 Atina Olimpiyat Oyunları'na katılmak açısından bir fırsat daha bulunuyor. 
     Yapılacak değerlendirme sonucunda, büyük olasılıkla bu 3 takımın mayıs ayı içinde Japonya'da düzenlenecek elemelerde mücadele etme hakkını kazanacağı bildirildi. 
     Antrenör Reşat Yazıcıoğulları, bu nedenle Bakü'deki elemelerde grupta ilk 2 sırayı almanın çok önemli olduğunu, maçlarda alınacak her setin bile büyük değer taşıdığını kaydetti. 
     
</TEXT>
</DOC>
