<DOC>
<DOCNO> 332944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko44.html </URL>
<DATE> 2005/04/13/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Unakıtan Abdestimizden şüphemiz yok 
</HEADLINE>
<TEXT>

     Maliye Bakanı Kemal Unakıtan, Al Baraka Türk'de Yönetim Kurulu Üyesi olarak görev yaptığı döneme ilişkin hayali ihracat suçlamaları için, ''Ne hayali ihracatla ne de naylon faturayla bir ilgim var. Çiğ yemedik, karnımız ağrımaz bizim'' dedi. 
     Unakıtan, İnşaat Sanayicileri İşveren Sendikası'nın İNTES geleneksel toplantısının ardından, gazetecilerin konuya ilişkin sorularını yanıtladı. 
     Daha önce Al Baraka Türk'ün Yönetim Kurulu üyesi olduğunu hatırlatan Maliye Bakanı, kurumun o dönemki çalışma sistemini anlattı ve bu sistemde krediyi alanla, krediyi veren arasında bir ilişki söz konusu olmadığını belirtti. 
     Krediyi kullananla Özel Finans Kurumu arasında bir fatura alışverişi olurken, o faturayı kullanan kimsenin yapmış olduğu işlemden Özel Finans Kurumu'nun da sorumlu tutulduğunu kaydeden Unakıtan, ''O dönemde benim de aralarında olduğum Al Baraka Türk yöneticileri, mahkemeye verilmiştik. Davalardan bazıları zaman aşımı nedeniyle kalktı. Bir tanesi devam ediyor. Mahkeme, beraat verdi. Ama Yargıtay usul yönünden bunu bozdu'' dedi. 
     
     ''SUÇ OLDUĞUNA İNANMIYORUM'' 
     Bunun yeni bir mesele olmadığını, daha önce de konuşulduğunu anlatan Maliye Bakanı, şöyle devam etti 
     ''Ben de orada Yönetim Kurulunda olduğum için. Takdir edersiniz ki, Yönetim Kurulunun da yapılan bütün işlerden haberi olmaz. Ama orada Yönetim Kurulu sorumludur. Geçmişin yanlış sisteminden ve yanlış kanunlardan kaynaklanan bir takım durumlar nedeniyle bu yüzlerce işadamının başında. Sadece benim değil. 
     Benim ne hayali ihracatla ne de naylon fatura ile bir ilgim var. Zaten Al Baraka Türk'ün de böyle bir şey yaptığına inanmıyorum. Onun da yapmadığına inanıyorum. Mahkemelerde gidişat da bu şekilde oluyor. Birisi bir rapor yazdı diye, ben politikaya atılmadan önce de bu vardı. Kimse bahsetmiyordu. Ben politikaya atıldım. Maliye Bakanı oldum. Şimdi her yerde Maliye Bakanı ile ilgili birşey mi oldu, hemen yazalım, iyi raiting yapsın deniyor. Bununla ilgili yeni bir durum sözkonusu değildir. Ben, suç olduğuna hiçbir şekilde inanmıyorum. Hem vicdanım rahat, alnım aktır. Abdestimizden şüphemiz yoktur. Çiğ yemedik, karnımız ağrımaz bizim. Onun için herkes işine baksın.'' Unakıtan, bu eski yanlış sistemin düzeltilmesi gerektiğini vurgularken, ''onu suçla, bunu suçla. Bilmem neyi suçla, olmaz'' diye konuştu. 
     Unakıtan, bir başka soru üzerine, bankalardaki üst düzey yöneticilerin aynı riski taşıdığını ifade etti. ''Bunlar ayrılsınlar mı, istifa mı etsinler '' diye soran Unakıtan, '' O zaman burada bir yanlışlık var. Hakikaten yapanla, yapmayanı ayırmak lazım. Burada bir adaleti ortaya getirmek lazım. Bu yanlışlığı bizim düzeltmemiz lazım'' açıklamasında bulundu. 
     
</TEXT>
</DOC>
