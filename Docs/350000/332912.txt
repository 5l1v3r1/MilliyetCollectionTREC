<DOC>
<DOCNO> 332912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko09.html </URL>
<DATE> 2005/04/13/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bulgaristan'a yeni sınır kapısı açılıyor... 
</HEADLINE>
<TEXT>

     Zeynep Akyıl AA 

Devlet Bakanı Kürşad Tüzmen, Bulgaristan'la Türkiye arasındaki önemli sorunlardan biri olan sınır kapılarına yönelik çalışmaların devam ettiğine işaret ederek, Kapıkule'ye alternatif olacak Hamzabeyli-Lesova sınır kapısının Haziran ayı başında açılacağını bildirdi. 
     Tüzmen, beraberindeki işadamları, bürokrat ve milletvekillerinden oluşan kalabalık bir heyetle geldiği Bulgaristan'ın başkenti Sofya'da gerçekleştirdiği temaslar hakkında basın mensuplarına bilgi verdi ve çeşitli konulardaki soruları yanıtladı. 
     Bulgaristan'da yaptığı görüşmelerin çok olumlu geçtiğini ve bunun iki ülkenin ticaret ve yatırım ilişkilerine katkıda bulunacağını anlatan Tüzmen, görüşmelerde iki ülke arasında sıkıntı yaratan ve özellikle yaz aylarına doğru uzun kuyrukların oluştuğu Kapıkule Kapısı'na yönelik düzenlemelerin ele alındığını söyledi. 
     Görüşmelerde, ''kapılarda bürokrasinin azaltılması, farklı kamu kuruluşlarının yaptığı çalışmaların tek bir birimden koordine edilmesi, gümrük işlemlerinin hızlandırılması, personel takviyesi gibi konularında yapılacak çalışmalarla ilgili bir komisyonun kurulmasının'' konuşulduğunu ifade eden Tüzmen, iki gümrük idaresinin 15 Mayıs tarihine kadar karşılıklı bu çalışmalarını son aşamaya getireceğini ve 31 Mayıs'ta Ankara da yapılacak KEK toplantısında çalışmaların tamamlanacağını kaydetti. 
     Sınır kapılarında artan ticaret hacmi ile büyük sorunlar yaşandığını, buna soydaşların gelişinin eklendiği zaman sıkıntıların daha da arttığını belirten Tüzmen, bunun da Türk ürünlerinin Avrupa pazarlarına çıkması sırasında kapılarda beklemesi gibi sonuçlar doğurduğunu ifade etti. 
     İki yıl önce Kapıkule'deki sıkıntılar konusunda Bulgaristan Ulaştırma Bakanı ile görüştüğünü ve geçici çözüm ürettiklerini hatırlatan Tüzmen, ''Şu anda kalıcı çözüm iki kapının da çok hızlı bir şekilde otomasyona kavuşması, teknik donanımımın sağlanması, iç cihazlarının artırılmasıdır'' dedi. 
     
     DIŞ TİCARET HACMİNE UYGUN ALTERNATİF KAPILAR 
     Sınır kapısı girişlerini AB'ye 2007 yılında girecek Bulgaristan'a ve daha sonra AB üyesi olacak Türkiye'ye yakışır şekle getirilmesini amaçladıklarını vurgulayan Tüzmen, bu amaçla hem finansmana hem de hızlı model çalışmalarına ihtiyaç olduğunu söyledi. 
     Türkiye'nin artan dış ticaret hacmine uygun alternatif kapıların yapılandırılmasının önemine işaret eden Tüzmen, şunları kaydetti 
     '' Dış ticaret hacmine uygun alternatif kapılar konusunda da Hamzabeyli Kapısı'nın biraz daha yükün azaltılması için kullanılabilir bir kapı olduğunu düşünüyoruz. Bu kapı ile ilgili yapılan çalışmalar tamamlanmış durumda. Önümüzdeki günlerde teknik çalışmaların son aşamaya getirilmesiyle Hamzabeyli Kapısı Haziran başında kullanıma açık hale getirilecektir. İki ülkenin başbakanları bu açılışta bulunacaklar ve uygun tarih belirlendiği zaman kapı açılacak. Kapılara başka alternatifler de üretmek lazım. 
     Bizim taşımacılık, turizm açısından son derece önemli olan TIR trafiğinin rahatlatılması, ikili üçlü kontrollerin teke indirilmesi, Bulgaristan yetkililerinin Türk gümrüklerinde, Türk yetkililerinin de Bulgaristan gümrüklerinde yer alması, karşılıklı olarak memur teatisinin yapılarak, iki ülkenin bürokrasiyi azaltılacak bir noktaya gelmesi düşünülen çalışmalar arasında yer alıyor.'' 
     
     ''BULGARİSTAN TEK TARİFELİ SİSTEME GEÇECEK'' 
     TIR geçişi konusunda Bulgaristan ve Türkiye'deki tarifelerin farklı olduğuna dikkat çeken Bakan Tüzmen, bu konuda Ulaştırma Bakanlığı'nın çalışmalarının devam ettiğini söyledi. 
     Tüzmen, 2007'de Bulgaristan'ın AB üyesi olmasıyla da tek tarife sistemine geçeceğini bildirdi. 
     Sofya'nın anayolların geliştirilmesi konusuna da değinen Tüzmen, ''Ulaşımı ne kadar hızlandırırsak ticaret hacminin artmasına o kadar yardımcı oluruz. Bizim amacımız bütün Avrupa ülkeleriyle, Balkan ülkeleriyle, Akdeniz, Karadeniz' tamamıyla bir serbest ticaret alanına çevirerek, yatırım ve ticaret ortamını en üst noktaya taşımaktır'' diye konuştu. 
     
     BÜYÜME RAKAMLARI VE BUNUN YANSIMALARI 
     Gazetecilerin büyüme rakamlarına ilişkin eleştirileri nasıl değerlendirdiğini sorması üzerine Bakan Tüzmen, şunları kaydetti 
     ''Rakamlar Türkiye'de küçük çıktığı zaman hiçbir zaman eleştirilmez, ama rakamlar gerçekten gözle görülür şekilde büyüdüğü zaman, başarı rakamsal olarak kesinleştiği zaman bununla ilgili çok söz söylenir. Dolayısıyla hiçbir şekilde şaşırmıyoruz, bunu olgunlukla karşılıyoruz. Yüzde 9.9'luk büyümenin arkasındaki en önemli nedene iyi bakmak gerekir. Aslında Türkiye'nin GSMH'si yaklaşık 300 milyar dolardır. Bunun yüzde 55'ine yakını dış ticaret olarak karşımıza çıkmaktadır. Bu önemlidir. Büyümenin alt detaylarını görmek istiyorsanız bu dış ticaret rakamlarına bakmak gerekir. Bunu da imalata dönük sanayi ve ihracata dönük sanayi yani yaratılan katma değerin Türkiye'de kaldığı ve işgücü olarak, kar olarak ve mal bedeli olarak Türkiye'de dönen değerleri toplamanız gerekir.'' 
     
     ''YABANCILARIN MÜLK EDİNMESİ İYİ BİR GÖSTERGE'' 
     Tüzmen, yabancıların Türkiye'deki yatırımlarına ilişkin olarak da bunun bir geçiş süreci olduğunu, yapılan yatırımların çoğunun portföy yatırımı olduğunu söyledi. 
     Yabancı sermaye yatırımı için bürokrasiyi azaltacak tedbirlerin önemini vurgulayan Tüzmen, şunları söyledi 
     ''İstikrarlı bir çizgi çizmek gerekiyor. Yabancı sermayeyi alınan kararlar, 'birden çok karar alınması, mahkemelerin bu konuda farklı kararlar alması' bizi biraz daha düşündürüyor. Ben bunu göstergesini yabancıların mülk alımlarında görüyorum. AB içerisindeki 50 yaşın üstündeki grubun -yaşamayı seven zor karar veren bir gruptur- gelip Türkiye'ye yatırım yapması, geleceği Türkiye'de gördüğünün açık bir göstergesidir. Bu tip yatırımlar artıkça Türkiye'ye yabancı sermaye özellikle AB'den daha hızlı bir şekilde gelecektir diye düşünüyorum.'' 
     
     ''GÜNEYDOĞU AVRUPA'DA ENERJİ TOPLULUĞU KURULACAK''- 
     Bu arada Bakan Tüzmen, Bulgaristan Ekonomi Bakanı Milko Kovaçev ile dün akşam saatlerinde tekrar bir araya geldi. 
     Kovaçev, Türkiye ve Bulgaristan'ın Güneydoğu Avrupa'da enerji topluluğu kurulması üstünde çalıştığını bildirerek, bu çalışmanın son aşamaya geldiğini, Avrupa komisyonun desteği ile bu yılın ilk yarısında bir anlaşma imzalamayı düşündüklerini kaydetti. 
     Bulgar Bakan, söz konusu anlaşmanın ikili ilişkilerde ticaret hacminin ne kadar verimli şekilde arttığının bir göstergesi olacağını sözlerine ekledi. 
     
</TEXT>
</DOC>
