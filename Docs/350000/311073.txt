<DOC>
<DOCNO> 311073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonspo32.html </URL>
<DATE> 2005/01/31/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Ankaragücü'ndeki uyum sıkıntısı teknik heyeti düşündürüyor... 
</HEADLINE>
<TEXT>

     Birinci Süper Lig'in ikinci yarısına yeni transferleriyle güçlendirdiği kadrosuyla başlayan, ancak ilk maçında sahasında Samsunspor'a 2-1 yenilen Ankaragücü'nde, takımdaki uyum sıkıntısı teknik heyeti düşündürüyor. 
     Transfer çalışmalarında, buldukları oyuncuları aldıklarını vurgulayan teknik direktör Sakıp Özberk, ''Kadrodaki yeni oluşumun getirdiği büyük olumsuzluklar yaşıyoruz'' dedi. 
     Devre arasında uzun süreli bir hazırlık dönemi geçiremediklerine dikkati çeken Özberk, ''İyi oyuncular aldık, takıma intibak sorunlarını en kısa sürede halletmemiz gerekiyor. Türkiye liglerinde mevkisinin en iyileri arasında yer alan Cenk bile uyum sorunu yaşıyor. Kaçırdığı penaltı nedeniyle ona tepki göstermektense camia olarak yardımcı olmalıyız'' diye konuştu. 
     
     SAMSUNSPOR MAÇI 
     Samsunspor maçının tipik bir lig mücadelesine sahne olduğunu belirten Özberk, ''Özellikle ilk yarıda, oyunun hızlandığı dakikalarda yakaladığımız pozisyonları değerlendiremedik. Buna paralel olarak, ikinci yarıda rakibin direnci de arttı'' dedi. 
     İlk yarıda sonuca gidememeleri nedeniyle rakibe kontraatak düşüncesini bıraktıramadıklarını vurgulayan Özberk, ''Aynı oyun planını maç sonuna kadar uyguladılar. Peşpeşe gelen 2 gol telaşlanmamıza neden oldu. Penaltı kaçmasa, sahada roller değişecek, telaş sırası rakibe gelecekti ama olmadı. Bu tip maçları almamız gerekiyor'' diye konuştu. 
     
</TEXT>
</DOC>
