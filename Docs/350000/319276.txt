<DOC>
<DOCNO> 319276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonsiy02.html </URL>
<DATE> 2005/02/28/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Camilere "turist" uyarısı Kurallara uysunlar 
</HEADLINE>
<TEXT>

     ANKARA ANKA 

Diyanet İşleri Başkanlığı, turistlerin cami ziyaretlerinde adabına uygun kıyafetler giymelerini ve cep telefonlarının kapatılmasına yönelik levha asılmasını istedi. 
     Diyanet İşleri Başkanlığı'nın genelgesinde, camilerin bahçelerini ve bahçe duvarlarını kirleten ve kötü görünüm arz eden unsurların giderilmesi ve cemaati rahatsız eden her türlü seyyar satıcı, dilenci ve ayakkabı boyacılarının cami önlerinden uzaklaştırılması istendi. Gerekli tedbirin alınması için müftülüklerin belediyeden yardım talep edebilecekleri de dile getirildi. Genelgeye göre, turistlerin cami ziyaretlerinde "cami adabına uygun kıyafetler" giymeleri sağlanacak, gelişigüzel saf tutulması, ayak basılan yerlere secde edilmesini önlemek ve secdede alnın geldiği yerin temiz olmasını sağlamak için renkli şeritler çekilecek, ayak basılan yerin, secde mahallinden ayrılması sağlanacak. 
     Cami görevlileri, cami temizliğiyle birlikte kılık - kıyafet, cübbe, sarık temizliğine azami dikkat edecek, sarıkları şeffaf naylon vb. malzemelerle kaplamayacak. Ayrıca camilerde, mübarek gün ve geceler nedeniyle muhtelif zikir aletleri eşliğinde zikir yapılmasına izin verilmeyecek. 
     Genelge uyarınca tuvalet temizliklerinde deterjan kullanılacak, kadın ve engellilerin kullanabileceği tuvaletler yaptırılacak. 
     
</TEXT>
</DOC>
