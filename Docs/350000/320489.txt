<DOC>
<DOCNO> 320489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur62.html </URL>
<DATE> 2005/03/03/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Laila'daki yangın... İzmarit atan 2 çalışan hakkında dava açıldı 
</HEADLINE>
<TEXT>

     Laila'nın 2 çalışanı hakkında, söndürmeden attıkları sigara izmaritinin yangına neden olduğu gerekçesiyle 2.5'ar yıla kadar hapis cezası istemiyle dava açıldı. 
     İstanbul Cumhuriyet Başsavcılığı'nca hazırlanan iddianamede, Beşiktaş Muallim Naci Caddesi'ndeki Laila Eğlence Merkezi'nin yaz sezonun bitmesi nedeniyle kapalı tutulduğu, burada elektrik teknisyeni olarak çalışan Aşur Cindar ve Mehmet Dereli'nin, 14 Ekim 2004 tarihinde eşya toplamak için söz konusu adrese geldikleri anlatıldı. 
     Sanıkların eğlence merkezinde 6-7 saat kadar çalıştıkları, yemek yedikleri ve sigara içtikleri belirtilen iddianamede, yangına da sanıkların çalışma sırasında içtikleri ve söndürmeden attıkları sigara izmaritinin neden olduğu öne sürüldü. 
     İddianamede, sanıkların ''tedbirsizlik ve dikkatsizlik sonucu yangına neden olmak'' suçundan 2.5'ar yıla kadar hapis cezasına çarptırılmaları istendi. 
     Davanın görülmesine, önümüzdeki günlerde İstanbul Asliye Ceza Mahkemesi'nde başlanacak. 
     
</TEXT>
</DOC>
