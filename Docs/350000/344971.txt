<DOC>
<DOCNO> 344971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sondun21.html </URL>
<DATE> 2005/05/23/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
ABD'de tecavüzcüler devletten Viagra yardımı almış 
</HEADLINE>
<TEXT>

     ABD’nin New York eyaletinde cinsel taciz ve tecavüz suçlarından hüküm giymiş onlarca kişinin, son beş yılda devlet sağlık sistemi aracılığıyla "Viagra" hapı aldığı ortaya çıktı. 
     New York eyalet yetkililerince yapılan bir araştırmada, 2000-2005 yılları arasında, söz konusu suçlardan hüküm giymiş 198 kişinin, devlet sağlık sigortası sistemi olan Medicaid aracılığıyla Viagra hapı aldıkları tespit edildi. 
     Devletten Viagra alan suçlular arasında iki yaşında çocuklara cinsel tacizde bulunanların dahi yer aldığını belirten eyalet hesaplarının kontrolünden sorumlu Alan Hevesi, Sağlık Bakanı Michael Leawitt’e bir mektup göndererek, bu kişilere vergi mükelleflerinin parasıyla Viagra gibi ilaçlar verilmesini önlemek için harakete geçilmesini istedi. 
     Hevesi, yaptıkları araştırma sonucu, bu sorunun 1998’de federal yetkililerin eyaletlerden Medicaid programına Viagra’nın da dahil edilmesini istemesiyle başladığını tespit ettiklerini belirtti. 
     New York’un iki senatöründen eski Başkan Bill Clinton’ın eşi Hillary Rodham Clinton da, yayımladığı bir açıklamayla, düşük gelirliler grubunu hedefleyen Medicaid programının amacı dışında kullanılmasının son derece rahatsız edici olduğunu ve bu soruna çözüm bulunması gerektiğini bildirdi. 
     
</TEXT>
</DOC>
