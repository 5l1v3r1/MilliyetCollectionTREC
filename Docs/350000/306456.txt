<DOC>
<DOCNO> 306456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/soneko33.html </URL>
<DATE> 2005/01/14/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Babacan Faiz oranları, Hazine tarihindeki en düşük oranlardır... 
</HEADLINE>
<TEXT>

     Devlet Bakanı Ali Babacan, faiz oranlarında düşüş eğiliminin, 2004 yılı boyunca devam ettiğini bildirdi. 
     2002 yılında yıllık ortalama 62.7 olan iskontolu Türk Lirası cinsinden iç borçlanma faizinin, 2004 yılında ortalama yüzde 24.7'ye gerilediğine işaret eden Babacan, ''faiz oranları yüzde 20 seviyesine ve altına doğru gerilemeye başlamıştır. Bugünün faiz oranları, Türkiye Cumhuriyeti Hazinesi'nin tarihindeki en düşük oranlardır ve rekor niteliğinde'' dedi. 
     Babacan, 2005 Finansman Programı ile 2004 gerçekleşmeleri konusunda, Hazine'de basın toplantısı düzenledi. 
     Türkiye'nin çok uzun yıllar büyük bütçe açıkları verdiğini, bunların sonucu olarak daha fazla borçlanma yapıldığını ifade eden Babacan, ''böylece daha yüksek borç faizi ödenmiş, borçlanma vadeleri kısalmış ve borç yükünün GSMH'ya oranı önemli ölçüde yükselmiştir'' dedi. 
     Babacan, kendi dönemlerinde ise bu tablonun, tamamen tersine dönmeye başladığını, göstergelerin bunu çok net şekilde ortaya koyduğunu vurguladı. 
     
     2004 GERÇEKLEŞMELERİ 

     Babacan, kamu finansmanında 2004 yılı gerçekleşmeleri konusunda bilgi verirken, şunları söyledi 
     ''2004 yılında da, 2003 yılında olduğu gibi ekonomik programımızın uygulamasında, kararlılığımız devam etmiş ve tüm politikalarımız çok ciddi disiplin içinde uygulanmıştır. Buna ek olarak, AB sürecine ilişkin gelişmelerle birlikte, geleceğe ilişkin olumlu beklentilerin güçlenmesi, yılın ikinci çeyreğinde global ekonomide yaşanan olumsuz gelişmelere rağmen, 2004 yılı finansman programının hedeflerine ulaşılmasına önemli katkı sağlamıştır. 
     2004 yılı boyunca faiz oranlarındaki düşüş eğilimi devam etmiştir. 2002 yılında yıllık ortalama 62.7 olan iskontolu Türk Lirası cinsinden iç borçlanma faizi, 2004 yılında yüzde 24.7'ye gerilemiştir. Bu yıl ortalamasıdır. Yılın sonuna doğru ikincil piyasalardaki faiz oranları yüzde 20 seviyesine ve altına doğru gerilemeye başlamıştır. 
     Bugünün faiz oranları, Türkiye Cumhuriyeti Hazinesi'nin tarihindeki en düşük oranlardır ve rekor niteliğindedir. İç boçrlanmanın ortalama vadesi ise 2002 yılında yıllık ortalama 9 ay iken, 2004 yılına 14.7 aya uzatılmış ve 2004 yılında 3 yıl vadeli sabit Türk Lirası cinsi tahvil ihracı gerçekleşmiştir.'' 
     
     ''TÜRKİYE'NİN RİSK PRİMİNDE DÜŞÜŞ VAR'' 

     Babacan, dış borçlanma maliyetlerinde de belirgin bir iyileşme sağlandığını, uluslararı sermaye piyalarında Türkiye'nin risk primlerinde ciddi düşüşler kaydedildiğini bildirdi. 
     10 yıl vadeli dolar cinsinden uluslararası tahvillerin ihraç risk primi 2002 yılı başında 700 baz puan iken, 2004 yılı Kasım ihracında 286 baz puana düştüğünü anlatan Babacan, şunları kaydetti 
     ''Yani oran olarak ifade edersek, yüzde 7'den yüzde 2.86'ya inmiştir. Benzer şekilde 2001 yılında ikincil piyasalarda bin 158 baz puana kadar çıkmış olan risk pirimi, 2030 vadeli dolar cinsinden tahvillerimizde bu yılın sonunda 299 baz puana düşmüştür. Bu da yüzde 11.58'den yaklaşık yüzde 3'e düşmüş demek.'' 
     
     "2005'TE 172.6 MİLYAR YTL TUTARINDA BORÇLANMA YAPILMASI ÖNGÖRÜLMEKTEDİR'' 

     Devlet Bakanı Ali Babacan, borç servisi projeksiyonları ve borçlanma dışı kaynaklara ilişkin hedefler çerçevesinde, 2005 yılında toplam 172.6 milyar YTL tutarında borçlanma yapılmasının öngörüldüğünü bildirdi. 
     Babacan, 2005 Finansman Programı ile 2004 gerçekleşmeleri konusunda, Hazine'de basın toplantısı düzenledi. 
     Ali Babacan, devirli garantili borç geri dönüşlerinde 654 milyon YTL tutarında tahsilat yapılmasının beklendiğini, böylece borçlanma dışı kaynakların, 2005 yılında 27.6 milyar YTL olmasının öngörüldüğünü söyledi. 
     172.6 milyar YTL tutarındaki toplam borçlanmanın 18.2 milyar YTL'sinin dış borçlanma, 154.4 milyar YTL'nin ise iç borçlanma yoluyla yapılmasının planlandığını belirten Babacan, 2005 yılında uluslararası sermaye piyasalarına tahvil ihracı yoluyla 5.5 milyar dolar civarında borçlanma yapılmasının da öngörüldüğünü söyledi. 
     Babacan, şöyle devam etti 
     ''Önceki yıllarda da uygulandığı gibi 2005 yılında da piyasa koşullarını dikkate alarak dış finansmanın bir bölümünün öne alınması yani 2006 yılına ait düşünülen finansmanın öne alınması ya da yeni finansman enstrümanları ihracı yoluyla dış finansman sağlanması da söz konusu olabilecek. 
     Ayrıca yeni stand-by kapsamında Uluslararası Para Fonu'ndan IMF 4.2 milyar dolar, Dünya Bankası'ndan ise 900 milyon dolar olmak üzere, toplam 5.1 milyar dolar program kredisinin 2005 yılında kullanılması hedeflenmektedir. 
     Yatırım projeleri kredilerine bakacak olursak da 2005 yılında yaklaşık 2 milyar dolarlık dış kredi kullanılması yatırım kredileri açısından öngörülmektedir.'' 
     
     İÇ BORÇ ÇEVİRME ORANI 

     Bakan Babacan, 176.5 milyar YTL tutarındaki iç borç servisine karşılık, 154.4 milyar YTL tutarında iç borçlanmaya gidileceğini de bildirirken, ''Yani 2005 yılında, iç borç çevirme oranının ortalama yüzde 87.5 olması beklenmektedir'' dedi. 
     Bu rakamın yıl için ortalama bir rakam olduğunu, herhangi bir hafta veya ayda bu rakamın altına indik, çok üstünü çıktı diye heyecanlanmaya gerek olmadığını belirten Babacan, bu rakamın yılın toplam ortalama rakamı olduğunu tekrar vurguladı. 
     Ali Babacan, 2005 yılında da borç yönetiminin, borçlanma maliyetinin azaltılması ve vadenin uzatılması hedefleri doğrultusunda yürütmeye devam edeceklerini belirtirken, bu amaçla enstrüman çeşitliliğinin artırılması çalışmalarının da sürdürüleceğini söyledi. Borçlanma politikalarının piyasa koşullarını yakından izleyen ve şefaflığa önem veren bir yapıda devam edeceğini belirten Babacan, şöyle devam etti 
     ''Hükümetimiz döneminde işçinin, memurun, emeklinin, çiftçinin, sanayicinin, işvereninin vergisini hesapsız, kitapsız, plansız, programsız, olarak harcamak asla söz konusu olmayacaktır. 
     Milletin alınteri bugüne kadar çok yüksek borçlanma faizleri ile düşüncesizce yapılan bütçe uygulamaları ile maalesef çarçur edilmiştir. Ama artık bu dönem tamamen kapanmıştır. Milletimizin tek bir kuruşunun bile hedefler doğrultusunda ve en rasyonel şekilde kullanılması bizim için büyük sorumluluktur. 
     Devletin de tek bir kuruşunun mutlaka hesabını yapacağız, kıymetini bileceğiz ve yerinde doğru bir şekilde harcanmasını sağlayacağız. Bu anlayış çerçevesinde, Türkiye'nin ulusal ve uluslararası piyasalardan, diğer güçlü ekonomiler gibi doğal yollardan ve makul maliyetlerle borçlanması temel hedefimizdir. Türkiye bu yolda 2 yıl gibi kısa bir süre içinde çok önemli mesafeler kaydetmiştir ve bu başarı önümüzdeki dönemde de korunacak ve artarak devam edecektir.'' 
     
</TEXT>
</DOC>
