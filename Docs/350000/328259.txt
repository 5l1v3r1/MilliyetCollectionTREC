<DOC>
<DOCNO> 328259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur30.html </URL>
<DATE> 2005/03/29/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Bir ibret öyküsü... Yılın doktoru nasıl felç oldu ... 
</HEADLINE>
<TEXT>

     Denizli'de ilkyardım eğitimi veren ve yılın doktoru seçilen Dr. Ece Nur Torun, bir süre önce geçirdiği kaza sırasında kendisine yapılan bilinçsiz müdahale sonucunda felç olduğunu savunarak, ''İnsanlar yardım etme düşüncesiyle yaralıya daha çok zarar veriyor'' dedi. 
     Torun, bir süre önce Denizli'den Tavas İlçesi'ne giderken içinde bulunduğu aracın takla atarak devrildiğini belirtti. Bu sırada kendisine yardım etmek isteyen vatandaşların bilinçsiz müdahalesi sonucu felç olduğunu iddia eden Dr. Torun, şunları söyledi 
     ''Otomobil ters halde duruyordu. Camdan dışarıya çıkmayı başaran arkadaşıma başımı desteklemesini söyledim. Bu sırada 10-15 kişilik bir grup yardıma geldi. Arkadaşımın yapmayın uyarılarını dinlemeden otomobili düzelttiler. Bu sırada ambulans geldi ve görevli arkadaşlar grubu uzaklaştırıp beni dışarı çıkardı. Ancak, otomobili düzeltme sırasında omuriliğim zedelenmiş. Bu nedenle boynumdan aşağısı felç oldu.'' Pamukkale ve Hacettepe üniversiteleri ile Gülhane Askeri Tıp Akademisi'nde gördüğü tedaviyle iyileşme sürecine girdiğini anlatan Torun, yavaş yavaş ayağa kalkabildiğini, ancak henüz yürüyemediğini ifade etti. 
     Her şeyin yolunda gitmesi halinde 1,5 yıl sonra mesleğine geri dönebileceğini, ancak sadece masa başında çalışmasının mümkün olacağını belirten Dr. Torun, ''Keşke o grup bana yardım etmeseydi'' diye konuştu. 
     Dr. Torun, kazalarda yaralıların, kurtarma adına karga tulumba taşındığını ifade ederek, ''İnsanlar, yardım etme düşüncesiyle daha çok zarar veriyor. Eğer ilkyardımı bilmiyorsak, öncelikle zarar vermemeye çalışmalıyız. İlkyardım çok önemli ve öyle televizyondan izlemekle de öğrenilmez. Bu ancak seminerle ve eğitim çalışmasıyla mümkün olur'' dedi. 
     Denizli 112 Acil Yardım İstasyonu'nda 1999 yılında göreve başladığını, Marmara ve Düzce depremlerinde sağlık ekiplerinde görev aldığını anlatan Dr. Torun, katıldığı kursla ''ilkyardım eğitimciliği'' sertifikası aldığını, bu konuda gönüllü eğitimcilik eğitimi verdiğini söyledi. 
     
     YILIN DOKTORU SEÇİLDİ 

     Denizli Sağlık Müdürlüğü'nün internet sitesinden alınan bilgiye göre Dr. Ece Nur Torun, bu yıl Denizli'de ''yılın doktoru'' seçildi. 14 Mart Tıp Bayramı kutlamaları kapsamında Ankara'da düzenlenen törende de Başbakan Recep Tayyip Erdoğan'ın elinden plaketini aldı. 
     Dr. Torun, aldığı ödülün kendisi için değerinin büyük olduğunu belirterek, ''Benim için iyi bir motivasyon kaynağı oldu. Çok hareketli bir yaşamım vardı. Amatör dağcılıkla uğraşıyordum. Paraşüt eğitimi almıştım. Yeniden eski günlerime dönebilmenin hayaliyle yaşıyorum'' dedi. 
     
</TEXT>
</DOC>
