<DOC>
<DOCNO> 345890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/siyaset/asiy.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dostların buluşması 
</HEADLINE>
<TEXT>


Şampiyonlar Ligi finali için İstanbul'a gelen İtalya Başbakanı Berlusconi, Erdoğan'la yemek yedi. İki dost lider, birbirlerine ön adlarıyla hitap etti 

SERHAT OĞUZ, ŞÜKRAN PAKKAN, ŞAKİR AYDIN İstanbul Fotoğraflar YURTTAŞ TÜMER, HÜSEYİN ÖZDEMİR 


İtalya Başbakanı Silvio Berlusconi, Başbakan Recep Tayyip Erdoğan'la birlikte Dolmabahçe'deki Başbakanlık Çalışma Ofisi'nde düzenlediği ortak basın toplantısında, AKP hükümetinin yüzde 10'a yaklaşan bir büyüme yakalaması ve enflasyonu yüzde 30-40'lar seviyesinden yüzde 10'lara düşürmesini eşine az rastlanır bir başarı olarak niteleyerek övgüler yağdırdı. İki lider birbirlerine ön adlarıyla hitap ederken, AKP'nin ekonomik politikalarına övgüler yağdıran Berlusconi, "Arkadaşım Tayyip'te, sorunlara yaklaşımı ve çözümünde kendimi görüyorum. Ben nasıl hareket ediyorsam o da aynı şekilde davranıyor" dedi. 

Erdoğan'la görüştü 
Atatürk Olimpiyat Stadyumu'nda oynanan Milan ve Liverpool arasındaki Şampiyonlar Ligi finalini izlemek için İstanbul'a gelen Berlusconi, dün Erdoğan'la görüştü. İstanbul Boğazı'nda tekneyle yaklaşık 1.5 saat gezinti yaparak öğle yemeği yiyen iki liderin basın toplantısı, Başbakanlık Çalışma Ofisi'nde düzenlenen ilk basın toplantısı olma özelliğini de taşıyordu. Erdoğan, Berlusconi'yle gerek kişisel, gerek ülkeleri arasında artan dostluğun birçok hayırlı gelişmeye vesile olduğunu belirterek, şunları söyledi 
"Hele hele bu dostluğumuz Türkiye'nin AB'yle ilgili görüşmeleri sürecinde de çok açık, net ortaya konmuştur. İşin başından bu yana dostum Silvio, gerek İtalya, gerek kişisel olarak desteğini açıkça ortaya koymuştur. İnanıyorum ki, bundan sonraki süreçte de desteği yanımızda olacaktır. Ekonomideki ikili münasebetlerimiz geldiğimizden bu yana sürekli olarak artış trendi içindedir. Bugün sohbetimizde de İtalya'dan gelen 300 bin turist sayısını az bularak bunu nasıl artıracağımızı müzakere etme fırsatı bulduk." 

'Yıllardır tanışıyoruz' 
Berlusconi ise, Erdoğan'la ilk tanıştığında hemen dostluklarının ortaya çıktığını ve bugün sanki yıllardır tanışıyormuşçasına konuşabildiklerini belirtti. Türkiye'nin 3 Ekim sonrası başlayacak müzakere sürecinde de İtalya'nın tam destek veren ülkeler arasında başı çekeceği sözünü veren Berlusconi, Türk ekonomisi hakkındaki övgülerini şöyle dile getirdi "Arkadaşımın başında olduğu hükümeti son yıllarda gösterdiği başarılardan dolayı takdir ediyorum. 2004 sonunda bu hükümetin sayesinde yüzde 10'a yaklaşan büyüme yakalandı ve tüm Avrupa ülkeleri arasında birinci duruma getirdi. Bu tabii ki Gayri Safi Milli Hasıla'ya göre. Ayrıca yüzde 30-40'larda olan enflasyon yüzde 10'un altına düştü. Bu çok rastlanan bir şey değil. İtalyan yatırımcılar, Türkiye'yi yatırıma değer önemli bir ülke olarak görüyorlar. Türkiye'de yatırım yapan İtalyan yatırımcı sayısı 300'e ulaşacaktır. Türkiye'ye gelen İtalyan turist sayısının da çok büyük oranda artacağını zannediyorum." 

'Sağ partileri ikna etmeye çalışıyorum' 

Fransa ve Almanya'da iktidara gelmesi muhtemel sağ partilerin, Türkiye'nin AB üyeliğine olumsuz bakışını değiştirmek için görüşmelere başladıklarını ve onlara kendi ülkelerinin değil Avrupa'nın menfaatini ön plana almalarını tavsiye ettiğini belirten Berlusconi, çalışmalara devam edeceğini de söyledi. İkili, samimi bir şekilde ofisin bahçesine çıkarken burada gazetecilerle sohbet ettiler. Berlusconi, Erdoğan'ın dünya aktörleriyle insani ilişkiler kurmayı başararak ülkesine son derece önemli bir rol oynattığını belirterek, "Geçenlerde görüştüğüm ABD Başkanı Sayın Bush'un kendilerine olan selamını ilettim ve kendisini ülkesine beklediğini aktardım" dedi. Berlusconi, Milan- Liverpool maçında da her zamanki gibi İtalyan geleneklerine göre şans getirmesi için parmaklarını çapraz olarak tutacağını söyledi. Maçla ilgili esprili yorumlar da yapan Berlusconi, "Gerçeği şu anda açıklıyorum. Bilirsiniz ben boşa vakit harcamayı sevmem. Bu randevuyu çok önce tespit etmiştik. Bunun üzerine Milanlı futbolculara finale çıkmalarını emrettim ve böylece iki işi bir arada yapabilirim dedim" diye konuştu. 

Notlar... 
Tercihi bardak çay 

Milan - Liverpool maçını izlemek üzere 12 saatliğine İstanbul'a gelen İtalya Başbakanı Silvio Berlusconi, oldukça yoğun bir gün geçirdi. Berlusconi, özel bir uçakla saat 13.10'da Atatürk Havalimanı'na indi. Berlusconi'ye Devlet Konukevi'nde fincanda yorgunluk çayı ikram edildi ancak konuk başbakan, ince belli cam bardakta çay istedi. Geri götürülen fincanın yerine cam bardakta demli çay geldi. Özel uçağına bürokrat ve milletvekillerini almayan Berlusconi'ye küçük oğlu Luigi eşlik etti. Berlusconi'nin uçağından çeşitli kutu ve çantalar içerisinde birçok hediye paketi çıktı. Erdoğan'la görüşmesinin ardından Milanlı futbolcuların konakladığı Polat Reneissance Oteli'ne doğru hareket eden Berlusconi, yolda stada giden rakip Liverpool taraftarlarıyla karşılaştı. Berlusconi'yi fark eden taraftarlar, Liverpool lehine tezahüratta bulundular. Futbolcularla basına kapalı bir görüşme yapan Berlusconi, oyunculara şans dileyen bir konuşma yaptı. Erdoğan, Berlusconi'yi otomobile kadar uğurladıktan sonra GS Başkanı Özhan Canaydın'ı kabul etti. 

</TEXT>
</DOC>
