<DOC>
<DOCNO> 327123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur13.html </URL>
<DATE> 2005/03/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Spreyle gasp .. 
</HEADLINE>
<TEXT>

     Ali ÖZKAYA İZMİR, DHA 

      İZMİR'in Kemeraltı Çarşısı'nda, depo olarak kullandıkları bir dükkanda para sayan sigara dağıtım elemanı 26 yaşındaki Hüseyin Yeğen'in gözüne sprey sıkan 2 kişi, 6 bin YTL'yi alarak kaçtı. 
     Saat 13.30 sıralarında, Kızlarağası Hanı yakınındaki 876 Sokak 39 numarada bulunan ve depo olarak kullanılan boş dükkandaki masada, sırtı kapıya dönük olarak para sayan Hüseyin Yeğen saldırıya uğradı. İçeri giren iki erkekten biri, bir sigara firması adına Kemeraltı Çarşısı'nda dağıtım yapan Yeğen'i saçlarından tutup başını geriye döndürürken, diğeri yüzüne sprey sıktı. Yeğen'in sigara verdikleri işyerlerinden topladığı ve saymak için masanın üstüne koyduğu 6 bin YTL parayı alan gaspçılar kaçtı. 
     Gözlerinin yanmaya başlamasıyla geçici körlük yaşayan Yeğen, bağırarak yardım istedi. Çevredekilerin ve dükkana gelen iş arkadaşlarının yardımıyla bir göz kliniğine götürülen Yeğen tedavi edildi. Spreyi sıkmalarıyla birlikte gözlerinin yandığını ve büyük bir acı hissettiğini söyleyen Yeğen, "Ceplerimde daha fazla para vardı. Görseler onu da alırlardı'' dedi. Yüzüne sprey sıkanın genç ve esmer tenli olduğunu, saçını çekeni ise göremediğini söyledi. Haber verilmesiyle olay yerine gelen polis soruşturma başlattı. 
     
</TEXT>
</DOC>
