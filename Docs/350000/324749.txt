<DOC>
<DOCNO> 324749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/soneko24.html </URL>
<DATE> 2005/03/18/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Yönetim Kurulu Başkanı Berber Erdemir, her türlü özelleştirmeye açık 
</HEADLINE>
<TEXT>

     Ereğli Demir Çelik İşletmeleri ERDEMİR Yönetim Kurulu Başkanı Recai Berber, özelleştirme çalışmalarının devam ettiğini ve Erdemir'in her türlü özelleştirmeye açık olduğunu söyledi. 
     Dünya Bankası ve The Economist Dergisi'nin ortaklaşa düzenlediği ''AB Yolunda Türk Ekonomisi'' konulu panele katılan Berber, gazetecilerin Erdemir'in özelleştirilmesine ilişkin sorularını yanıtladı. 
     Berber, CHP ile bazı sivil toplum örgütlerinin, bu özelleştirmeye karşı çıkması konusunda ''bizim misyonumuz Erdemir'in özelleştirilmesidir, özelleştirilmemesi değildir''dedi. 
     Kendilerinden önceki dönemde, Erdemir'in hangi noktada olduğunu herkesin bildiğini ifade eden Berber, ''Erdemir, tekrar eski günlere dönmeyecek. Biz üzerimize düşeni yapıyoruz, onların anlayacağı dilden konuşursak behemehal Erdemir özelleşecektir'' şeklinde konuştu. 
     Berber, özelleştirme yöntemine ilişkin soru üzerine, henüz bir karar verilmediğini, buna ilişkin görüşleri de kamuoyu ile değil, özelleştirme idaresiyle ilgili bakanla paylaştıklarını belirtti. Berber, ''biz, bu iktidarın getirdiği yönetimiz. Erdemir, her türlü özelleştirmeye açıktır''açıklamasında bulundu. 
     
     CHP YETKİLİLERİ NE DİYOR 
     Berber, bazı CHP yetkililerinin, Erdemir Yönetim Kurulu'nun görevden alınacağı yönündeki iddiaların hatırlatılması üzerine de şunları dile getirdi 
     ''Ben, bu iktidar tarafından olağanüstü genel kurulla görevlendirildim. Dolayısıyla bizi takdir etmelerine teşekkür ediyorum. Rakiplerimizde bizi takdir ediyor. Ama onların bize sahip çıkmasına gerek yok. Biz göreve getirenler zaten takdir ediyor edecektir.'' Erdemir Yönetim Kurulu Başkanı Berber, bu kuruluşun 'blok satış yoluyla özelleştirileceğine' dair haberler bulunduğunu belirten bir gazeteciye de, ''Beklentiler o ise Özelleştirme İdaresi de bu beklentileri dikkate alır. İdare, bu ilgiyi dikkate alarak blok satış kararı verebilir''karşılığını verdi. 
     Berber, yabancıların Erdemir'e gösterdiği ilgi konusunda da, herkesin başka nedenlerle ilgi gösterebileceğini ama bunun hem ülke hem de Erdemir açısından güzel bir gelişme sayılması gerektiğini ifade etti. 
     
</TEXT>
</DOC>
