<DOC>
<DOCNO> 315707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun40.html </URL>
<DATE> 2005/02/16/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İsrail İran 6 ay içinde atom bombası teknolojisine sahip olacak 
</HEADLINE>
<TEXT>

     İsrail Dışişleri Bakanı Silvan Şalom, ''İran'ın 6 aya kadar atom bombası teknolojisine sahip olacağını'' söyledi. 
     İngiltere Dışişleri Bakanı Jack Straw ile görüşmek üzere Londra'da bulunan Şalom, gazetecilere yaptığı açıklamada, ''Sorun, İran'ın 2011, 2010 veya 2009 yılında atom bombasına sahip olabileceği değil. Biz, İran'ın bugünden itibaren tüm deneyleri tamamlayarak atom bombasının nasıl imal edileceği bilgisine sahip olacağını tahmin ediyoruz'' dedi. 
     İran'ın 6 aya kadar atom bombası imal etme teknolojisine sahip olabileceğini söyleyen Şalom, ''Böylesine uçta bir rejim, yalnız İsrail için değil, dünya için sorundur'' diye konuştu. 
     ''İran'ın geliştirdiği uzun menzilli füzelerin Avrupa'yı vurabilecek yetenekte olduğunu'' savunan Şalom, ''İran nükleer bomba imal etmek için elinden geleni yapıyor. Böylesine aşırı uçta bir rejimin atom bombasına sahip olması kabustur'' dedi. 
     Şalom, ''İran'ın bölgelerinde birçok terör saldırısına dahil olduğu'' iddiasında bulundu ve ''Aşırı sertlik yanlılarını tecrit etmek ve İran'da ılımlıları kuvvetlendirmek için elden gelen gayret gösterilmelidir'' şeklinde konuştu. 
     İsrail Savunma Bakanı Şaul Mofaz, İran'ın iki yıl içinde atom bombasına sahip olabileceğini söylemişti. İsrail dış istihbarat teşkilatı Mossad da, geçen ay, İran'ın nükleer bomba imali için temel gerekçe olan uranyum zenginleştirme işleminin eşiğine geldiğini öne sürmüştü. 
     İngiltere, Fransa ve Almanya, Tahran hükümetiyle müzakerelerde bulunarak, Uluslararası Atom Enerjisi Ajansı sayesinde nükleer araştırmaların barış amaçlı olması yönünde aşama kaydetmişlerdi. 
     Tahran yönetimi, nükleer enerji araştırmalarının bütünüyle elektrik üretimi gibi sivil amaçlı programlar için yürütüldüğünü belirtiyor. 
     
     İSRAİL-FİLİSTİN BARIŞI 
     İsrail Dışişleri Bakanı Şalom, İsrail-Filistin barışının kurulması yolunda İngiltere Başbakanı Tony Blair'in bizzat girişimde bulunmasının çok olumlu bir girişim olduğunu belirtti. 
     Şalom, 1 Mart'ta Londra'da yapılacak uluslararası toplantıya İsrail hükümetinin katılmayarak Filistin Ulusal Özerk Yönetimi'nin reform çalışmalarını ''etkilemeyeceğini'' söyledi. 
     Filistin Devlet Başkanı Mahmud Abbas'ın İsrail Başbakanı Ariel Şaron ile yaptığı görüşmenin ardından oluşan atmosferde terörün önlenmesi için değerlendirilecek fırsat yolunun ''dar'' olduğunu söyleyen Şalom, ''Sabah terör saldırısı, öğleden sonra cenaze, akşam güzel otellerde latif müzakereler... Bu yapılamaz. Barış fırsatı var, ama bu kapı sonsuz açık durmaz'' diye konuştu. 
     Londra'da 1 Mart'ta düzenlenecek toplantıya BM Genel Sekreteri Kofi Annan ve ABD Dışişleri Bakanı Condoleezza Rice ile çoğu Avrupa ve Arap ülkelerinden 20 kadar ülkeden dışişleri bakanının katılması bekleniyor. 
     
</TEXT>
</DOC>
