<DOC>
<DOCNO> 326320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonsiy27.html </URL>
<DATE> 2005/03/23/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Unakıtan SEKA'nın malını biz koruruz 
</HEADLINE>
<TEXT>

     Maliye Bakanı Kemal Unakıtan, Balıkesir SEKA fabrikası konusunda yargının kararının bekleneceğini belirterek, ''SEKA'nın malını biz koruruz'' dedi. 
     TBMM Genel Kurulu, Başkanvekili Ali Dinçer başkanlığında saat 14.00'te toplandı. Dinçer, gündeme geçmeden önce 3 milletvekiline söz verdi. 
     CHP Balıkesir Milletvekili Orhan Sür'ün, Balıkesir SEKA fabrikası ile ilgili gündemdışı konuşmasını yanıtlayan Maliye Bakanı Unakıtan, fabrikanın en yüksek fiyatı veren Albayrak Şirketi'ne satıldığını belirterek, ''1.1 milyon dolar satış bedelinin düşük olduğu'' eleştirilerine karşı, ''Bunlar normaldir. Unutulmamalı ki ihale herkese açıktı ve şeffaftı'' dedi. 
     Bursa İdare Mahkemesi'nin satışla ilgili iptal kararı verdiğini hatırlatan Unakıtan, Danıştay kararının beklendiğini ifade etti. Özelleştirme İdaresi Başkanlığı'nın ÖİB da fabrikanın geri verilmesi için dava açtığını belirten Unakıtan, ''Albayrak Şirketi, 'Verin masrafımı, alın fabrikayı' diyor. Biz de masrafı ödemeden almak istiyoruz. Mahkemenin kararına göre hareket edilecek'' dedi. 
     ÖİB'nin fabrikayı verirken tespit yaptığını kaydeden Unakıtan, ''fabrikanın talan edildiği'' iddiasının gerçeği yansıtmadığını söyledi. Unakıtan, ''Fabrikadan bir şey alıp götürülse bile parasını isteriz. Yargının kararını beklemek zorundayız. Bu arada, sanki SEKA'nın malını koruyormuş gibi oralara gidip fotoğraf çektiriyorsunuz. SEKA'nın malını biz koruruz'' diye konuştu. 
     
     TEŞVİK YASASI 
     Maliye Bakanı Kemal Unakıtan, Bayburt Bağımsız Milletvekili Ülkü Güney'in Teşvik Yasası eleştirilerine yanıt verirken de teşvik kapsamına alınan bazı illerde altyapı eksikliği nedeniyle yatırımın fazla yapılmadığını söyledi. 
     ''Yatırımın illa Teşvik Yasası ile geleceği diye bir şey yok'' diyen Unakıtan, hükümetin Türkiye'yi yatırım ortamına kavuşturduğunu, enflasyonun ve faizlerin düşmesiyle sağlıklı bir yatırım ortamının sağlandığını ifade etti. Yatırımların her ilde eşit olamayabileceğini anlatan Unakıtan, yatırımların artması için her türlü önlemi alacaklarını bildirdi. 
     
     SİVAS'TAKİ TOPRAK KAYMASI 
     Sivas'ın Koyulhisar İlçesi'nde meydana gelen toprak kayması, Meclis kürsüsüne taşındı. 
     CHP İstanbul Milletvekili Mehmet Ali Özpolat, Sivas'ın Koyulhisar İlçesi'nde meydana gelen toprak kaymasıyla ilgili gündemdışı konuşmasında, hükümetin faciayla ilgili siyasi sorumluluğu alarak hareket etmesi gerektiğini söyledi. Bayındırlık ve İskan Bakanı Zeki Ergezen'in deprem konusundaki sözlerini ''fal bakmak' olarak değerlendiren Özpolat, ''Gittiğimiz her yerde vatandaşlar, 'Bakanın kastettiği yer bizim kentimiz mi '' diye endişeyle soruyorlar. Bu mu hükümet etme sorumluluğu'' dedi. 
     Başkanvekili Ali Dinçer ise faciada yaşamını kaybedenlere Allah'tan rahmet, yakınlarına başsağlığı diledi. 
     Ormancılık Haftası'nın kutlandığına işaret eden Dinçer, ''Bu facia, ormancılığın ve erozyonla mücadelenin önemini bir kez daha gösterdi. İnşallah Türkiye, Ormancılık Haftası'nda, Heredot'un dediği gibi meşe denizi için bize adım attırır'' dedi. 
     Koyulhisarlı olan AK Parti Sivas Milletvekili Selami Uzun da oturduğu yerden söz alarak, facia bölgesindeki çalışmalara ilişkin bilgi verdi. ''Acımız dışında başka bir sıkıntı yok'' diyen Uzun, öngörülemeyen bir facianın meydana geldiğini ve bölgede heyelan ile ilgili herhangi bir şikayet ya da iddia olmadığını kaydetti. 
     
</TEXT>
</DOC>
