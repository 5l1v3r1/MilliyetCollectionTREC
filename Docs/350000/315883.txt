<DOC>
<DOCNO> 315883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur42.html </URL>
<DATE> 2005/02/16/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Roche Genel Müdürü Yöneyman ve 8 kişi sağlık kontrolünden geçti 
</HEADLINE>
<TEXT>

     Sosyal Sigortalar Kurumu'na SSK fahiş fiyatla ilaç alımına ilişkin yürütülen soruşturma kapsamında gözaltına alınan ve halen sorguları süren Roche Müstahzarları Sanayi A.Ş.'nin Türkiye Genel Müdürü Faruk Yöneyman'ın da aralarında bulunduğu 9 kişi, sağlık kontrolünden geçirildi. 
     İstanbul Organize Suçlar Şube Müdürlüğü'nden çıkartılan ve kelepçesiz oldukları görülen Yöneyman ve diğer 8 kişi, Fatih Adliyesi'nde bulunan Adli Tabiplik'e götürüldü. 
     Burada sağlık kontrolünden geçirilen 9 kişi, sorgu ve diğer işlemlerinin tamamlanması için şubeye geri getirildi. 
     Yöneyman ve diğer 8 kişinin, yarın Beşiktaş'taki İstanbul Cumhuriyet Savcılığı'na sevk edilecekleri öğrenildi. 
     
     SERBEST KALAN 2 KİŞİ İÇİN GİYABİ TUTUKLAMA 

     Ankara'da gözaltına alındıktan sonra İstanbul'a getirilen ve mahkemece serbest bırakılan 5 kişiden 2'si hakkında gıyabi tutuklama kararı çıkarıldı. 
     Soruşturmayı yürüten İstanbul Cumhuriyet Savcısı Nazmi Okumuş'un, SSK Kurum Başkan Vekili Sait Ersoy, SSK Sağlık İşleri Genel Müdürü Prof. Dr. Servet Rüştü Karahan, SSK İlaç ve Eczacılık Daire Başkanı Hülya Özdemir ile eski SSK Başkan Vekili Nazmi Güleyüpoğlu ve eski SSK Sağlık İşleri Genel Müdürü Prof. Dr. Orhan Canpolat'ın önceki gün nöbetçi mahkeme tarafından serbest bırakılmasına yaptığı itiraz, İstanbul 10. Ağır Ceza Mahkemesi'nce değerlendirildi. 
     Bu inceleme sonucu, ''bilirkişi raporunda, Orhan Canpolat ve Hülya Özdemir'in ihaleye fesat karıştırdıkları, görevi kötüye kullandıkları ve Roche firmasından ilaçların alınmasında sorumlulukları bulunduğunun belirtilmesi'' dikkate alınarak, Canpolat ve Özdemir hakkında gıyabi tutuklama kararı çıkartıldı. 
     İnceleme sonucu, Ersoy, Karahan ve Güleyüpoğlu'nun serbest bırakılmasına savcılığın yaptığı itiraz ise reddedildi. 

     
</TEXT>
</DOC>
