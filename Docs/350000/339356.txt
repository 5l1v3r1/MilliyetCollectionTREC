<DOC>
<DOCNO> 339356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonyas13.html </URL>
<DATE> 2005/05/03/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Cinsel istismara uğrayan çocukların yüzde 10'u 6 yaşından küçük... 
</HEADLINE>
<TEXT>

     Türk Psikologlar Derneği Başkanı Prof. 
     Dr. Ayşe Yalın, daha çok 9-11 yaş arası çocukların cinsel istismara uğradıklarını, istismarda kız-erkek oranının çok farklı olmadığını belirterek, cinsel istismara uğrayan çocukların yüzde 10’unun 6 yaşından küçük olduğunu söyledi. 
     Gazi Üniversitesi Mesleki Eğitim Fakültesi Konferans Salonu’nda, "Çocuk İstismarı ve İhmali" konulu panel düzenlendi. 
     Panelde konuşan Marmara Üniversitesi Adli Tıp Anabilim Dalı öğretim üyesi Prof. Dr. Oğuz Polat, Türkiye’de çocukları sokağa iten nedenlerin altında çocuk istismarının yattığını belirterek, toplumda çocuk haklarıyla ilgili bir bilincin hala oluşamadığını söyledi. 
     Her çocuğun kendi yaşının gerektirdiği rolü yaşamak zorunda olduğunu vurgulayan Polat, artık fiziksel istismarın yanında ekonomik istismarın da çocukları etkilediğini anlattı. 
     Çocuk istismarının, her türlü "fiziksel, cinsel, duygusal istismar ve ihmal" olarak incelendiğini kaydeden Polat, yapılan bir araştırmaya göre, İstanbul’da ortaöğretimde dayak görülme sıklığının yüzde 87 olduğunu, dayak nedeniyle kadın sığınma evine gitmek zorunda kalan annelerin yüzde 91’inin de çocuğunu dövdüğünü ifade etti. 
     
     YÜZDE 57’Sİ ÖZ BABANIN CİNSEL İSTİSMARI 
     Polat, çocuk istismarının, toplumun tüm kesimlerini ilgilendiren sosyal bir olgu olduğunu belirterek, cinsel istismara genel olarak 8-11 yaş grubu arasındaki çocukların maruz kaldığını kaydetti. 
     Çocuk istismarı tipleri içerisinde, cinsel istismarın saptanmasının en zor tür olduğunu kaydeden Polat, çoğunlukla gizli kalan ve gün yüzüne çıkmayan cinsel istismarın, özellikle kısa ve uzun dönemli etkileri açısından önemine işaret etti. 
     Prof. Dr. Polat, mahkemelere yansıyan ensest olgularında, çocuğa istismarın yüzde 57’sinin öz baba tarafından, yüzde 4’ünün öz ağabey, yüzde 3’ünün yakın akraba, yüzde 26’sının ikinci akraba tarafından yapıldığının ortaya çıktığını kaydetti. 
     
     CİNSEL İSTİSMARA UĞRAYAN ÇOCUK... 
     Türk Psikologlar Derneği Başkanı Prof. Dr. Ayşe Yalın da çocuklara cinsel istismarın dünyada 1700’lü yılara dayandığını anlattı. 
     Cinsel istismarı, "bir erişkinin cinsel gereksinim ya da istekleri için çocuğu doyum kaynağı olarak kullanması" şeklinde tanımlayan Yalın, daha çok 9-11 yaş arası çocukların cinsel istismara uğradıklarını anlattı. Cinsel istismara uğrayan çocuklarda kız-erkek oranının çok farklı olmadığını vurgulayan Yalın, cinsel istismara uğrayan çocukların yüzde 10’unu, 6 yaş ve altındaki çocukların oluşturduğuna işaret etti. 
     Cinsel istismarın, çocuğun sağlığını ve her türlü gelişimini olumsuz yönde etkilediğini vurgulayan Yalın, cinsel istismara uğrayan küçük çocuklarda, "aşırı hareket ve aşırı talepkar olma ile kendini gösteren hiperaktivite, mutsuzluk, ağlama, itaatkar olma, hiç bir şeye ilgi göstermeme, öfkeli saldırgan olma, diğer çocuklara veya oyuncaklara cinsel içerikli davranışlarda bulunma, parmak emme, cinsel organıyla oynama" gibi tepkilerin gelişeceğini anlattı. 
     Prof. Dr. Yalın, biraz daha büyük çocuklarda ise "okul başarısında gerileme, yeme, uyku bozuklukları, depresyon, cinsel eylemlerde artış" gibi davranışların görülebileceğini kaydetti. 
     
</TEXT>
</DOC>
