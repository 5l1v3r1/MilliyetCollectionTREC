<DOC>
<DOCNO> 345549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/spor/spo03.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Eli kolu bağlandı 
</HEADLINE>
<TEXT>


Galatasaray'da Hagi ile yolları ayırma planları kesinlik kazanmadı. Sarı-Kırmızılılar'ın, teknik direktör adaylarıyla yapılan ilk görüşmelerden olumlu sonuç alamadığı iddia edildi. Koeman da listeye eklendi 

CÜNEYT KARAKAYA 


100. yılında şampiyonluğu Fenerbahçe'ye kaptıran Galatasaray'da Hagi bilmecesi devam ediyor. Sarı - Kırmızılı yönetimin, teknik direktör adayları ile yapılan ilk görüşmelerden sonuç alamaması nedeniyle Rumen hoca konusunda kesin kararını açıklayamadığı öğrenildi. 
Galatasaray Yönetimi'nin, Denizlispor maçının sonuna kadar girişimlerini sürdüreceği ve bir haftalık zaman dilimi içinde son kararını vermeyi planladığı bildirildi. 
Gündemde yer alan teknik direktör adaylarının, yeni sezonda Şampiyonlar Ligi'ne kalma şansının azalması nedeniyle geri adım attığı iddia edildi. Ayrıca görüşülen her teknik adamın, birkaç oyuncuyu transfer ettirme şartı da Galatasaray Yönetimi'ni zora soktu. 

Koeman sesleri 

ERHAN TELLİ 

Sarı - Kırmızılılar'ın, Hollanda'da yaşayan bir Türk iş adamı aracılığıyla geçtiğimiz sezon Ajax'ı çalıştıran Koeman'ı da listesine aldığı öğrenildi. Sezonun bitmesiyle birlikte Ajax'taki görevini bırakan Hollandalı çalıştırıcı ile pazarlıklar yoğun bir şekilde sürüyor. 
Galatasaray, Koeman'dan da istediği sonucu alamazsa diğer alternatiflerle temaslara başlayacak. 

Rui Costa hayali 

Yeni sezonun transfer girişimlerine şimdiden başlayan Galatasaray, Milan'ın Portekizli yıldızını kiralamak için yeniden harekete geçti 

Galatasaray Yönetimi, yeni sezonda transfer bombası patlatmak için kolları sıvadı. Sarı - Kırmızılılar'ın, Milan'ın Portekizli yıldızı Rui Costa için yeniden harekete geçtiği öğrenildi. Başkan Özhan Canaydın'ın, başarılı oyuncuyu kiralayabilmek için kesenin ağzını açtığını bildirildi. Canaydın'ın, yıldız futbolcu için 2.5 milyon Euro'yu gözden çıkardığı konuşuluyor. Galatasaraylı yöneticiler, Rui Costa gibi bir oyuncunun Türkiye'de fırtına gibi eseceği ve taraftarları yeniden tribüne çekeceği görüşünde birleşiyor. 

Locatelli uçtu 
Ara transfer döneminde Galatasaray'ın gündemine giren Bologna'nın orta saha oyuncusu Locatelli'nin Parma ile ön protokol imzaladığı bildirildi. Galatasaray'dan uzun süre haber bekleyen başarılı oyuncunun, sözleşme konusunda hiçbir öneri gelmemesi üzerine İtalya'da kalma kararı aldığı öğrenildi. Locatelli sezon sonunda Parma ile sözleşme imzalayacağını medyaya açıkladı. 

Taraftardan moral aşısı 

Denizlispor maçının hazırlıklarına dün başlayan Galatasaray'da, taraftarlar Fenerbahçe yenilgisiyle birlikte iki hedeften de olan takımlarına sahip çıktı. İdmanı izleyen yaklaşık 50 taraftar, Hagi'ye sevgi gösterilerinde bulunurken, "Allah'a şükür, Hakan Şükür" yazılı bir de pankart açtılar. Antrenmana arka adalesinde çekme olan Hakan Şükür, Fenerbahçe maçında sol ayak bileği burkulan Ayhan ve sezonu kapatan Hasan Şaş katılmadı. Song ve Tomas ise takımdan ayrı düz koşu yaptı. Antrenmanı izleyen Ergun Gürsoy ve Fatih Gökşen, çalışma öncesi Gheorghe Hagi ile kısa süreli bir görüşme yaptı. 

Rumenler'in Hagi iddiası 

Romanya'da yayınlanan spor dergisi Prosport, Galatasaray Teknik Direktörü Gheorghe Hagi'nin gelecek yıl Steaua Bükreş'in başına geçeceğini iddia etti. Derginin haberinde Steaua Bükreş Başkanı Becali'nin, "Hagi benim ilk tercihim" açıklamasına da yer verildi. Bu arada Hagi'nin de transfer dedikodularıyla ilgili olarak, "Bükreş'te görev yapmak bana şeref verir" dediği iddia edildi. 

'Hakan Yakın Young Boys'ta' 

Devre arasında büyük umutlarla Galatasaray'a transfer olan, ancak yeterli şans bulamayan Hakan Yakın'ın, İsviçre 1. Lig takımlarından Young Boys ile anlaştığı iddia edildi. İsviçre'de yayınlanan "Le Matin" gazetesi, Hakan Yakın ile Young Boys'un yeni spor direktörü, eski milli futbolcu Marcel Hottiger'in görüşerek, her konuda anlaşmaya vardığını yazdı. 

Fatih Akyel'e PAOK kancası 

Başkan Özhan Canaydın'ın, "Ben görevde olduğum sürece transferi gerçekleşmeyecek" dediği Fatih Akyel rotayı Yunanistan'a çevirdi. Galatasaray'dan umudunu kaybeden yıldız futbolcunun PAOK ile görüştüğü öğrenildi. Geçtiğimiz günlerde Selanik'e gittiği iddia edilen Fatih Akyel'in önümüzdeki günlerde Yunan Ligi takımıyla imza atması bekleniyor. 



</TEXT>
</DOC>
