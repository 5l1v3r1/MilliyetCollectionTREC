<DOC>
<DOCNO> 346839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/siyaset/asiy.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşılıklı sertleştiler 
</HEADLINE>
<TEXT>


Erdoğan 'Baykal çelişkide' 
Baykal 'Ben aynı çizgideyim' 


'Baykal çelişkide' 

Başbakan Erdoğan, Baykal'a yüklendi Bir tarafta Mescid-i Aksa'da el bağlayacaksın, namaza duracaksın, öbür tarafta geleceksin Kuran'ın öğrenilmesine karşı çıkacaksın. Bunun anlaşılır bir yanı yok. Karşıysanız gizlemeyin, inanın bu daha saygındır" 

ŞAKİR AYDIN İstanbul 

Başbakan Recep Tayyip Erdoğan, yeni TCK'nın 263. maddesinde yapılan değişiklikle kaçak eğitim kurumu açanlara verilecek hapis cezasının bir yıla indirilmesine "Terör eğitimi yapılabilir" diye tepki gösteren CHP Genel Başkanı Deniz Baykal'a, "Bir tarafta Mescid - i Aksa'da el bağlayacaksın, namaza duracaksın, öbür tarafta geleceksin Kuran'ın öğrenilmesine karşı çıkacaksın. Bunun anlaşılır bir yanı yok" yanıtını verdi. 
Birlik Vakfı'nın kuruluşunun 20. yıldönümü nedeniyle Cemal Reşit Rey Konser Salonu'nda düzenlenen "Sivilleşme ve Demokratikleşme" konulu toplantıya katılan Erdoğan, inancına güvenenin inanç hürriyetinden korkmayacağını söyledi. Erdoğan, şöyle devam etti 
"Halkının yüzde 99'u Müslüman olan Türkiye'de, kalkıp da kendi dininin kitabını öğrenmeye yönelen insanlara veya öğrenmek isteyenlere 'burada bizce bir zorlama yok' m ni olacak adımlar atmanın yanlış olduğunu ifade etmek isterim. Bu konuda yanlış yaklaşım içerisinde olanlara mesajımdır bunu kalkıp da herhangi bir terör örgütünün aracı olarak değerlendirme yanlışına girmek, bu ülkede Müslümanlara saygısızlıktır. Hiçbir zaman bu ülkede Kuran'ını öğrenmeyi bir terör örgütü için araç olarak, bir istismar aracı olarak değerlendirme yanlışına giremezsiniz. Girdiğiniz anda bu millet sizi affetmez. Meclis'ten çıkan yasayı kalkıp bir yere yönlendirmek, 'Bu Kuran kursları ile alakalı' demek yanlışın ta kendisidir. Bu ülkede insanlarımızın hassasiyetleri üzerinde lütfen kimse oynamasın." 

'Açıkça söyleyin' 
"Halkın büyük bir çoğunluğu Müslüman. Tabii ki dininin gereğini öğrenecek. Tabii ki kitabını öğrenecek. Ondan sonra kalkıp da 'Din elden gidiyor' diye bağırmanın anlamı yok. 'Misyonerler ülkeyi istila etti' demenin anlamı yok. Hem böyle bağıracaksın, ondan sonra kendi kitabını öğrenene karşı çıkacaksın. Bu ne menem bir şey. Bunun anlaşılabilir hiçbir yanı yok. Onun için burada, düşünce sahibini samimi olmaya davet ediyorum. Karşı çıkabilirsiniz. Karşıysanız, çıkın çok açık ve net söyleyin, gizlemeyin. 'Biz öğrenilmesine karşıyız' deyin. İnanın bu daha saygındır." 

Tabulardan bıktık 

Boğaziçi Üniversitesi'nde ertelenen konferansla ilgili değerlendirmelerde bulunan Erdoğan, "Bırakalım herkesin ne söyleyeceğini, ne söylediğini görelim. Onlar söyledikten sonra biz de ne söyleyeceksek söyleyelim. Şunu unutmayalım düşüncesine güvenen düşünce hürriyetinden korkmamalıdır" dedi. 
Erdoğan, bu tür çekincelerin başka grupların "gard" almasını gerektirdiğini ifade ederek, şöyle konuştu "Gard alanların olduğu bir ülke olmayalım. Rahat olalım, rahat konuşalım. Aksi takdirde tabuların çatıştığı bir dünya kurarsınız ki, biz tabuların çatıştığı dünyadan bıktık." 

'AB balıklama atlıyor' 
"AB ile ilgili kesimlerin bu tür tartışmaların üzerine balıklama atladığını" dile getiren Erdoğan, "Bu tür kesimlerin derdinin Türkiye'ye nasıl başka faturalar çıkarabiliriz" olduğunu söyledi. 

Gözlükle inceledi 

Başbakan Erdoğan, kongreyle ilgili kitapçığı incelerken gözlük taktı.Erdoğan'ın konuşması bittikten sonra salonda bulunan yaşlı bir kişi, "Güzel söylüyorsun da bunları kim yapacak " diye seslendi.Erdoğan, dün sabah evinden çıkarken de makam aracına yaklaşan türbanlı bir kızla arabanın camından bir süre sohbet etti. 

'Ben aynı çizgideyim' 

Baykal, Erdoğan'a cevap vermekte gecikmedi Çelişki, Taliban liderlerinin önünde diz çöküp ondan sonra 'Milli Görüş gömleğini çıkardım, artık muhafazak r oldum' deme anlayışındadır 

SİNAN TOROS İstanbul 


CHP Genel Başkanı Deniz Baykal, Başbakan Recep Tayyip Erdoğan'ın "Bir tarafta Mescid - i Aksa'da el bağlayacaksın, namaza duracaksın, öbür tarafta geleceksin Kuran'ın öğrenilmesine karşı çıkacaksın" sözlerine, "Çelişki, Taliban liderlerinin önünde diz çöküp ondan sonra, 'Milli Görüş gömleğini çıkardım, artık muhafazak r oldum' deme anlayışındadır" karşılığını verdi. 
Atatürk Havalimanı'nda soruları yanıtlayan Baykal, şöyle konuştu 
"Çelişki Başbakan'dadır. Başbakan gerçekten daha önceki çizgisinden çıkmış mıdır, çıkmamış mıdır, sorulması gereken soru bu. Ben aynı çizgide devam ediyorum. Başbakan değiştirdiği gömleği tekrar giymeye çalışıyor. Tehlikeli olan, bir siyasi partinin ulusun partisi olmaktan çıkıp cemaatlerin partisi haline dönüşmesindedir. Bugün AKP'de öyle bir eğilim var." 
Kuran kursuna karşı olmanın söz konusu olmadığını vurgulayan Baykal, şunları kaydetti 
"Her Müslümanın hakikati öğrenmesi ve bu konudaki eğitim kurumlarından yararlanması hakkıdır. Devletin görevi de bunu sağlamaktır. Bu konuda bir tartışma yok. Tereddüt bununla ilgili değil. Sorun kanunsuz eğitim kurumlarının sorumlularına ne yapılacağı ile ilgilidir. Kuran eğitimi kanunsuz bir iş değil. Ama Kuran'ı, dini bahane ederek eğer bir başka şeyin eğitimi yapılıyorsa, bu kanunsuz bir durum ortaya çıkarır." 

'Hizbullah olayı' 

Türkiye'nin Hizbullah olayını yeni yaşadığına dikkat çeken Baykal, şöyle konuştu 
"Cemaat okulları, çeşitli kisvelerle açılan okullar, bunun içinde terör eğitimi, şiddet eğitimi çok rahatlıkla yapılır. Bir süre önce Türkiye, Hizbullah tablosunun içinden kendisini güç çıkardı. Hizbullah'ın merkezi basıldı, bilgisayar kayıtlarından binlerce insanın adı çıktı. Bu insanlar nerede eğitildi, onları kimler eğitti. Onlara karşı etkin bir mücadele ihtiyacı çok açıkça ortadadır. Başbakan'ın konuyu saptırmaması lazım. Daha önce kendisi Kuran kursuna karşı mı çıkıyordu " 

AKP gizli gündemini gösteriyor 

AKP'nin gerçek yüzünün ortaya çıktığını savunan Baykal, "AKP'nin gizli gündemi kendisini gösteriyor. İktidar şimdi gerçek çehresiyle değerlendiriliyor anlayışına gelmeye başlamıştır. Kırılma, değişme AKP'dedir" dedi. Ülkeyi yönetme konumunda olan bir siyasi partinin tüm ulusun partisi olduğunu unutmamasına ihtiyaç olduğunu kaydeden Baykal, şunları söyledi "Tehlikeli olan, bir siyasi partinin ulusun partisi olmaktan çıkıp cemaatlerin partisi haline dönüşmesindedir. Bugün AKP'de böyle bir tehlike görüyorum. AKP maalesef artık 70 milyon partisi olmaktan, çeşitli alt grupların, cemaatlerin partisi haline dönüşmeye başlıyor." 

5 SORU 5 CEVAP 
Tartışma noktaları 

GÖKÇER TAHİNCİOĞLU Ankara 

1 Yeni Türk Ceza Kanunu'nun TBMM Genel Kurulu'nda değiştirilen "kanundışı eğitim kurumları" ile ilgili düzenlemesi neyi içeriyor 
Yeni TCK'nın 263. maddesinde, "kanun ve nizamlara aykırı olarak okul veya dershane, kurs, eğitim merkezi açanlara, buralarda öğretmenlik yapanlarla bunları çalıştıranlara 1-3 yıla kadar hapis cezası verilir" hükmü yer alıyordu. Bu madde değiştirilerek bu suçu işleyenlerin 3 aydan 1 yıla kadar hapis veya para cezasına mahk m edileceği hükmü getirildi. Böylece, terör örgütlerinin eğitim kurumu açmasını engellemek için çıkarılan maddedeki suçu işleyenler, cezaevine girmekten kurtuldu. 

2 Başbakan, düzenlemeye yönelik "yasadışı - kaçak Kuran kursu" ifadesini neden "kanundışı" diye düzeltti 
Erdoğan, önceki gün "yasadışı - kaçak Kuran kursları" ifadesini "kanundışı" şeklinde düzeltti. Erdoğan'ın düzeltme gereğini, "yasadışılık" genellikle, terör örgütleri için kullanılan bir kavram olduğundan duyduğu yorumları yapıldı. 

3 Mevcut Kuran kursları kanundışı mı 
Diyanet İşleri Başkanlığı tarafından açılmışsa hayır. Erdoğan "Kuran'ı öğrenmeye herhalde kimse suç ifadesini kullanmaz" dedi. Ancak istihbarat birimleri, yakın dönemde, Diyanet'in kontrolü dışında açılan binlerce Kuran kursunun ve caminin, Hizbullah gibi örgütlerin arka bahçesi haline geldiğini ortaya çıkardı. 

4 Cumhurbaşkanı Sezer düzenlemeyi veto ederse, Öcalan'ın yeniden yargılanma ihtimali var mı 
Sezer'in maddeyi veto etmesi halinde yeni TCK, 1 Haziran'da mevcut haliyle yürürlüğe girmiş olacak. Ancak kulislerde bunun Öcalan'ın yeniden yargılanmasına neden olabileceği konuşuluyor. 
Yeni TCK yasalaştırılırken, Öcalan'ın ömür boyu hapse mahkum edildiği mevcut TCK'nın, "vatana ihanet" başlıklı 125. maddesinde, suçun işlenmesi için "elverişli bir fiil" bulunması gerektiği değişikliği yapıldı. Bazı hukukçular, bu değişiklikten dolayı Öcalan'ın yeniden yargılanması gerektiğini savununca, söz konusu ifade TBMM Genel Kurulu tarafından maddeden çıkarıldı. Ancak Sezer, maddeyi veto ederse, bu da 1 Haziran'da yürürlüğe girmeyecek. 

5 Yeni TCK'daki değişikliklerle imar affı getirildi mi 
- Evet. Yeni TCK'nın 184. maddesinde, ruhsat almadan veya ruhsata aykırı bina yapan ve yaptıranların, buralara elektrik, su, telefon bağlayanların, buralarda ticari faaliyet yürütenlerin 2 yıldan 5 yıla kadar hapisle cezalandırılması öngörülüyor. TBMM Genel Kurulu'nda yapılan son değişiklikle, maddenin 12 Ekim 2004'ten önce yapılmış hiçbir bina için uygulanmaması düzenlemesi getirildi. Böylece, bu tarihten önce kaçak bina yapan, buralarda ticari faaliyet yürütenlerin tamamı, cezalandırılmaktan kurtulmuş oldu. 


</TEXT>
</DOC>
