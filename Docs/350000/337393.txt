<DOC>
<DOCNO> 337393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonsiy05.html </URL>
<DATE> 2005/04/27/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
AKP, parti ombudsmanını devre dışı bıraktı 
</HEADLINE>
<TEXT>

     AKP yönetimi, siyasi partiler içinde yalnızca kendi tüzüğünde bulunan ve "Parti Ombudsmanı" olarak tanınan Parti İçi Demokrasi Hakem Kurulu'nu, enerji yolsuzluğuyla ilgili hakkında fezleke hazırlanan Ağrı Milletvekili Cemal Kaya olayında devre dışı bıraktı. 
     AKP'nin kuruluşu aşamasında gündeme gelen Parti İçi Demokrasi Hakem Kurulu, Başbakan Recep Tayyip Erdoğan'ın ısrarlı isteğiyle parti tüzüğüne konuldu. AKP, Parti İçi Demokrasi Hakem Kurulu'na tüzüğünde yer vererek, siyasi partiler içinde "parti ombudsmanına" görev veren ilk parti konumunu da elde etti. Siyasi partilere örnek olması ve AB süreciyle birlikte Türkiye genelinde de uygulamaya konulacak ombudsmanlık kurumuna örnek olması açısından da tüzüğe alınan Kurul'un, "Parti üyeleriyle ilgili yapılacak bir işlemde, yaşanacak görüş ayrılıklarına disiplin işlemlerinden önce çözüm bulmasının" amaçlandığı belirtildi. 
     Enerji yolsuzluğu davasında hakkında fezleke hazırlanan Ağrı Milletvekili Cemal Kaya ile parti yöneticileri Dengir Mir Mehmet Fırat ve İdris Naim Şahin için izlenecek tavrı belirlemek üzere konunun çözümü için Kurul'a gönderilmesi istendi. Parti yönetiminin Fırat ve Şahin için bir işleme kesinlikle gerek olmadığı görüşünde ısrarı üzerine parti içinde, "Cemal Kaya hakkında izlenecek prosedür parti ombudsmanı tarafından belirlensin" görüşü ifade edildi. 
     Ancak parti yönetimi, konuyu doğrudan değerlendirip, Kaya ile birlikte milletvekilliğinden istifa kararını alarak, parti ombudsmanını devre dışı bıraktı. 
     AKP içinde bu durum, "Parti ombudsmanı tüzükte yazıldığıyla kaldı" eleştirilerine neden oldu. 
     AKP'de "Siyasi partilere ve Türkiye çapındaki ombudsmanlığın oluşturulmasına örnek olması" amacıyla tüzüğe konulan Parti İçi Demokrasi Hakem Kurulu, bugüne kadar sadece İstanbul Milletvekili Emin Şirin'in parti yönetimini eleştirisi sırasında çalıştırıldı. Kurul, Şirin'in parti yönetimine yönelik eleştirileri üzerine önüne gelen anlaşmazlık hakkında bir çözüm bulmak yerine topu yeniden parti yönetimine atarak Şirin'in AKP'den istifasının yolunu açmıştı. 
     
</TEXT>
</DOC>
