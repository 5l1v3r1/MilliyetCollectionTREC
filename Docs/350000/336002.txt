<DOC>
<DOCNO> 336002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur36.html </URL>
<DATE> 2005/04/22/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Sperm davasında tanık hemşireden şok iddialar... 
</HEADLINE>
<TEXT>

     Neşet KARADAĞ DHA 

      BAŞKALARINDAN aldığı sperm ile muayenehanesine gelen kadın hastaları hamile bıraktırmakla suçlanan Çukurova Üniversitesi ÇÜ Tıp Fakültesi Kadın Hastalıkları ve Doğum Anabilim Dalı öğretim üyesi Prof. Dr. İsmet Köker ile 12 doktorun 3'er yıl hapis istemiyle yargılandığı davada, tanık olarak dinlenen aynı bölüm hemşiresi Fatma Karabulut, eşsiz gelen hastalara dışardan sperm getirtildiğini ileri sürdü. Hemşire Karabulut, "Spermlerin öğrencilerden ve çalışan personelden alındığını duydum'' dedi. 
     1996- 2001 yılları arasında yasalara aykırı sperm nakli yaptıkları iddiasıyla Prof. Dr. Köker ve 12 doktor hakkında, Adana 4'üncü Asliye Ceza Mahkemesi'nde Görevi kötüye kullanmak' suçundan 3'er yıl hapis cezası istemiyle dava açıldı. İlk duruşmaya katılan Prof. Dr. Köker, tüp bebek çalışmalarında başka erkeklerden sperm alındığı suçlamalarının doğru olmadığını öne sürerken, ihtisas tezi hazırlamak için doktorlar ve asistanların dışarıdan sperm topladıklarını iddia etmişti. Yine daha önceki duruşmalara katılan tutuksuz sanık doktorlardan Dr. A.Hakim Arısoy, iddialarla ilgili, "Duymadım, görmedim, bilgim yok'' derken, Dr. Özgür Kayaselçuk ve Cem Cengiz de, başkalarından sperm alındığını görmediklerini öne sürerek kendilerini savunmuştu. 
     Tamamı tutuksuz sanıkların gelmediği, sanık avukatları ve Ç.Ü. avukatının katıldığı son duruşmada, sperm skandalı sırasında Kadın Hastalıkları ve Doğum Anabilim Dalı'nda hemşire olarak görev yaparken, skandalın ortaya çıkmasıyla Günlük Hasta Servisi'nde görevlendirilen ve skandal patlamadan önce de dekanlığa bu konuda şikayette bulunduğu anlaşılan Fatma Karabulut ile Radyoloji Ana Bilim Dalı'nda görevli hemşire Emine İnce tanık olarak dinlendi. 
     Her gün 3- 5 hasta kadının eşsiz olarak geldiğini ve kendilerine dışarıdan sperm temin edilip uygulama yapıldığını iddia eden hemşire Karabulut, şunları söyledi 
     
     ASİSTANLAR SPERM GETİRİRDİ 

     "Ben 1997- 2001 arasında Balcalı Üniversitesi Kadın Hastalıkları Ana Bilim Dalı bölümünde hemşire olarak çalışmıştım. Prof. Dr. İsmet Köker, bu bölümde öğretim üyesiydi. Aynı zamanda dışarıda muayenehanesi vardı. Kendi hastalarını bize, muayenehaneden ellerine verdiği pusulalarla veya telefonla gönderir ve bu hastalarla ilgilenmemizi, ilgili asistanın bulunmasını isterdi. Asistanı bulurduk. Sorduğumuzda bu hastalara aşılama yapılacağını, ancak sperm odalarına alınmalarının gerekli olmadığını söylerdi. Hastanın eşinden sperm odasında sperm alınmazdı. O gün için nöbetçi olan asistan elinde bir tüple sperm getirirdi. Biz kendisine bu spermi nereden temin ettiğini sorduğumuzda bize Siz orasına karışmayın' diye yanıt verirdi.'' 
     
     SPERMLERİ DÖKÜYORDUM' 

     Kadın hastalar eşleriyle geldiği zaman spermin, sperm odasında temin edilmesi için hastanın eşine odanın anahtarını verdiklerini anlatan hemşire Karabulut, "Bu şekilde aşılama yapılırdı. Fakat bazı kadın hastalar yalnız gelirlerdi. Eşsiz gelen hastalar için asistanlar tüp içerisinde sperm getirirlerdi. Ben dışarıdan getirildiğini bildiğim spermleri döküyordum. Kullandırmıyordum. Ancak, kullanıldığı zamanlar da oluyordu. Son çalıştığım bir yıl içinde görevli olduğum her gün için 3- 5 hasta bu şekilde eşsiz olarak gelir ve kendisine dışarıdan sperm temin edildiğini ve uygulama yapıldığını görürdüm'' diye konuştu. 
     Başka kişilere ait spermlerle aşılama yapıldığını aynı bölümde görevli Prof. Dr. Mehmet Ali Vardar'a anlattığını da belirten hemşire Karabulut, "Hoca ayağa kalkıp İsmet Köker'i kastederek Allah kahretsin, biz bu adamı daha önce uyarmıştık. Yine mi başladı ' diye tepki gösterdi. Engel olacağını söylemişti. Bölüm Başkanı Oktay Kadayıfçı ile koridorda tartıştıklarını da duymuştum'' dedi. 
     
     SPERMLER ÖĞRENCİLERDEN 

     Mahkeme Başkanı Mikail Aşar'ın spermlerin nereden temin edildiği sorusuna hemşire Karabulut, "Spermlerin öğrencilerden ve çalışan personelden alındığını duydum'' yanıtını verdi. 
     Hemşire Emine İnce de, 1985'de hastanenin Kadın Hastalıkları ve Doğum Kliniği'nde göreve başladığını belirterek, "1999'da buradan ayrıldım. Görev yaptığım sıralarda gelen hastalardan bazıları eşli, bazıları eşsiz gelirdi. Yine bazıları elinde sperm tüpü ile gelirdi. Bu spermlerin nereden temin edildiğini bilemem. Baba olmayan kişilerden sperm temin edildiği yönünde söylenti vardı. Hastalardan bazıları bize eşlerinden dolayı çocuklarının olmadığını ve İsmet beyin kendilerine yardımcı olacağını söylüyordu'' dedi. 
     Duruşma, 2001'de ortaya çıkan bu olay sonrası hastanede eğitimlerini tamamlayıp, çeşitli illere atanan sanık doktorlarla, tanık doktor ve hemşirelerin dinlenmesi için ertelendi. 
     
</TEXT>
</DOC>
