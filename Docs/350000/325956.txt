<DOC>
<DOCNO> 325956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy47.html </URL>
<DATE> 2005/03/22/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Erdoğan ''Bayrağımıza yönelik alçakça yaklaşımları kabul etmeyiz'' 
</HEADLINE>
<TEXT>

     Başbakan Recep Tayyip Erdoğan, Türk bayrağına yönelik çirkin ve alçakça yaklaşımların kabul edilmeyeceğini söyledi. 
     Erdoğan, Brüksel'de düzenlediği basın toplantısında, Çanakkale şehitlerini anma vesilesiyle yaptığı konuşmada, bir şeyi özellikle vurguladığını belirterek, şöyle konuştu 
     ''Bayrağımız milletimizin, ortak tarihimizin, kültürümüzün bir simgesidir. Bayrağımızın üzerinde herhangi bir spekülasyona, farklı tasarruflara girilmesini, bayrağımıza yönelik bu tür çirkin ve alçakça yaklaşımlar içerisinde bulunulmasını, bu milletin birer ferdi ve evladı olarak hiçbir zaman kabul etmemiz mümkün değildir.'' İçişleri Bakanı Abdülkadir Aksu'nun hemen gerekli takibatı başlattığını belirten Erdoğan, ''yazılı ve görsel medyadaki fotoğraflardan hareketle soruşturma yapılıyor. Bayrağı bu çocukların elinden alan polislerin ifadesine göre bunlar çocuk, kısa zamanda yakalanacakları bize bildirildi'' dedi. 
     ''Nevruz gösterileri bizim ortak kültürümüzün ortaya konulduğu kutlama günlerimizdir'' diyen Erdoğan, ''maalesef bu yıl da nedense ağırlıklı olarak Mersin merkez seçildi. Mersin'de, kutlamalar öncesi provokasyon amacıyla hazırlanmış malzemelerle 12 kişi yakalandı, tutuklandı. Ardından olaylar esnasında 18 kişi tutuklandı. Ankara, Eskişehir, Kocaeli, Muş, İstanbul'da da bu tür tutuklamalar yapıldı. Masumane gösteriler adı altında olayın illegal bir yapıya döndürülmesi bizi üzmektedir. Hükümet olarak tamamımız gereken adımları kararlılıkla atıyoruz ve atacağız'' diye konuştu. 
     Erdoğan, bu olaya hükümetin duyarsız kalmasının mümkün olmadığını, yasal çerçeve içinde yapılması gerekenlerin yapılacağını belirterek, ''biz bunun için varız ve bunun için bu yolda yürüyoruz. Hiçbir zaman bayrağımıza laf ettirmeyiz'' ifadelerini kullandı. 
     
     "Sözümüzün arkasındayız" 

     Başbakan Recep Tayyip Erdoğan, Türk hükümetinin, Ankara Antlaşması ek protokolünün imzalanması konusunda verdiği sözün arkasında olduğunu söyledi. 
     Brüksel'de düzenlediği basın toplantısında, Avrupa Halk Partileri EPP zirvesinde AK Parti'yi temsil etmek üzere geldiği Belçika'daki temasları hakkında ayrıntılı bilgiler veren Erdoğan, dün akşam, Yunanistan Başbakanı Kostas Karamanlis ile bir çalışma yemeğinde buluştuğunu belirterek, şunları söyledi 
     ''Türkiye ile Yunanistan arasındaki ilişkileri gözden geçirme fırsatımız oldu. Enerji ve turizm başta olmak üzere ekonomik ilişkilerimizi ele aldık. Aramızdaki mevcut dış ticaret hacmini kısa zamanda 1,8 milyar dolardan 5 milyar dolara nasıl çıkaracağımızı görüştük. Enerji koridoru ve doğalgaz hattı konusunda da hattı bir an önce bitirip en kısa zamanda Karamanlis ile birlikte hudutta bunun açılışını yapmayı hedefliyoruz. Bu konuda siyasi iradeyi ortaya koyduk.'' Yunanistan'ın 17 Aralık öncesinde Türkiye'ye verdiği desteğin, Türkiye'nin AB'ye katılım sürecinde de devam edeceğini belirten Erdoğan, bu sürecin hangi aşamasında olunduğunu Karamanlis ile birlikte değerlendirdiklerini bildirdi. 
     Ankara Antlaşması'nın ek protokolünün imzalanması konusunun da gündeme geldiğini belirten Erdoğan, ''Verdiğimiz sözün arkasında olduğumuzu bildirdim'' dedi ve uzmanların çalışmalarının tamamlanmasının ardından bu adımın atılacağını ifade etti. 
     
     EPP ZİRVESİ 

     EPP liderler zirvesi toplantısında AK Parti'yi temsil ettiğini belirten Erdoğan, zirvede, son zamanlarda Maastricht kriterleri konusunda yaşanan sıkıntıların, bütçe açıkları konusunun müzakere edildiğini, Hırvatistan'ın durumuyla ilgili son gelişmelerin ele alındığını bildirdi. 
     ''AK Parti olarak gözlemci üye sıfatıyla bu toplantıya katıldık'' diyen Erdoğan, Türkiye'nin AB'ye katılım müzakerelerinin başlamasının ardından ortak üyeliğe geçiş sürecinin de başlayacağını, EPP Başkanı Wilfired Martens'in bunu ifade ettiğini belirtti. 
     Erdoğan, şöyle konuştu 
     ''Bu çalışmalarda, Türkiye'nin dünyaya açık bir dış politika anlayışını geliştirmek gayretinde olduğumuzu vurgulamak isterim. Bu, uzun soluklu bir süreçtir. Adımlarımızı emin, güvenli bir şekilde atmak durumundayız. Bunun sonucunda Türkiye içte ve dışta güven ve istikrarını geliştirirerek devam ettirecektir. Son dönemde bu güven ve istikrarın oluşu ülkemizi ekonomide belli bir noktaya taşımıştır. Enflasyon rakamlarında, faiz oranlarının düşüşünde, büyüme hızında, kişi başına milli gelirin ciddi manada yükselmesinde kendini ortaya koymuştur. Artık sadece projede kalan bir Türkiye değil, raflarda yarım kalmış projelerin tamamlandığı bir Türkiye var. Bunları yaparken sosyal politikalar noktasındaki anlayışını geliştiren bir Türkiye olarak yatırımlara çok daha ağırlık veriyoruz. Dostlarımızla bir dayanışma içinde, onları Türkiye'ye çekme gayreti içindeyiz.'' 
     
     "Biz işimizi iyi biliyoruz" 

     Başbakan Recep Tayyip Erdoğan, AB'ye katılım süreciyle ilgili olarak, ''biz işimizi iyi biliyoruz, dersimizi çok iyi çalıştık'' dedi. 
     Brüksel'deki temasları hakkında basını bilgilendiren Erdoğan, bir soru üzerine, 17 Aralık'tan sonra Türkiye'de rehavet görüldüğüne ilişkin söylentilerin asılsız olduğunu belirterek, şöyle dedi 
     ''Görüştüğüm Avrupalı meslektaşlarımdan rehavet konusunda en ufak bir eleştiri gelmedi. Bunlar arasında AB Komisyonu Başkanı, AB Dönem Başkanı da var. İşlerin tamamen belirlenen yol haritası çerçevesinde yürütüldüğünü, en ufak bir sıkıntı olmadığını söylediler. Gelişmeleri takip ettiklerini belirttiler. Ankara'da, 8 Şubat'ta toplanan Troyka'dan sonra AB Komisyonu üyesi Olli Rehn de, uluslararası basının karşısında açıklama yaptı. Herhangi bir rehavetin söz konusu olmadığını, yol haritasının uygulanmakta olduğunu ifade etti. Benim anlamadığım bir şey var İşin sorumlusu, takipçisi olan kişiler, liderler bunu söylerken, öbür tarafta rehavet gibi ifadeler kullanılıyor. Biz işimizi biliyoruz, dersimizi çok iyi çalıştık.'' Bugün görüştüğü AB Dönem Başkanı Lüksemburg Başbakanı Jean-Claude Juncker'in de her şeyin iyi gittiğini ifade ettiğini belirten Erdoğan, ''Bunun dışında duyduklarıma itibar etmiyorum. İşin muhatabı kimse onunla konuşur, bu işi değerlendiririm. Gönül huzuru içerisindeyiz'' dedi. 
     Erdoğan, 17 Aralık öncesi ve sonrası atmosferlerinin karıştırılmaması gerektiğini belirtterek, ''önce atılması gereken tohumlar tarlaya atıldı. Uyum yasaları gerçekleşti. Şimdi uygulama süreci içerisindeyiz. Yoğun bir gayret içerisindeyiz'' diye konuştu. 
     
     6 MART OLAYI 

     Erdoğan, 8 Mart'taki Dünya Emekçi Kadınlar Günü'nden iki gün önce İstanbul'da yapılan gösteriye polisin müdahelesiyle ilgili olarak sorulan bir soru üzerine, şunları söyledi 
     ''6 Mart'ta, İstanbul'da bir olay cereyan etmiştir. Gönlümüz böyle bir olayın cereyan etmesini istemezdi ama olaya tek taraflı bakarsak hata ederiz. Olay yasal bir gösteri değil, tamamen illegal bir gösteridir. Bir terör örgütünün başındaki şahsın propogandasını yapmaya yöneliktir. Orada bir bayana karşı tavır asla tasvip edilecek gibi değildir. Nitekim tespitler yapılmış, tahkikat neticesinde 6 polis açığa alınmıştır. Avrupa Parlamentosu Başkanı Josep Borrell dahil herkesle bunları konuştuk. Biz bu yola işkenceye sıfır tolerans anlayışıyla çıktık, bu şekilde götüreceğiz. Farklı bir yaklaşım mümkün değildir. Her zaman söylüyorum Biz damdan düşerek geldik, bu işin inceliklerini, hassasiyetini iyi biliriz. Özgürlükçülük anlayışımızı en ideal şekilde uygulamanın gayreti içerisinde olacağız. AB ülkelerinin liderlerine de bunu söylüyoruz. Bizi, ideolojik yaklaşımlar içerisinde olan kurum veya kuruluşlardan izlemesinler, kendi elemanlarını göndersinler. Bireysel hataları Türkiye Cumhuriyeti'ne fatura etmeye kalkarsanız, bu da insaf dışı olur diye düşünüyorum.'' ''Dedikodulara iltifat ediyorsak ülkemize yazık ederiz'' diyen Erdoğan, reformların yapıldığını, uyum yasalarının çıktığını, bu yasaların uygulamaya sokulmakta olduğunu belirterek, ''Devlet ciddiyeti içerisinde bu işi yürütüyoruz. Bu işin takvimi belirlenmiştir'' dedi. 
     Erdoğan, ''Biz nasıl üzerimize düşeni yapıyorsak, muhataplarımız da muhakkak üzerlerine düşeni yapacaklardır'' diyerek, yasaların uygulamasında aksaklıklar görülmesi, zaman içinde eksikliklerin ortaya çıkması halinde bunların düzeltilmesi için gerekenin yapılacağını söyledi. 
     
</TEXT>
</DOC>
