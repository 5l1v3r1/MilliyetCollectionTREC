<DOC>
<DOCNO> 324081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonspo07.html </URL>
<DATE> 2005/03/16/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Kabze kulübeye, Necati sahaya... 
</HEADLINE>
<TEXT>

     Hasan Kabze'nin İstanbulspor karşısındaki üç gollük şovuna rağmen, Hagi Necati'den vazgeçmedi. Ankaraspor maçında Hasan kulübede olacak. 
     
     Hocasını utandırmamıştı 

     Beşiktaş derbisinde gördüğü kırmızı kart nedeniyle cezalı duruma düşen Necati Ateş, İstanbulspor maçında forma giyme şansını kaybetmişti. Teknik direktör Gheorghe Hagi, hafta boyunca alternatiflerini değerlendirmiş, Olimpiyat Stadı’ndaki randevuda taze kan Hasan Kabze’ye görev vermişti. Genç golcü de ilk kez Galatasaray formasıyla 11’de çıktığı karşılaşmada hocasının yüzünü kara çıkarmamış, Cim Bom’un 3-0’lık galibiyetinde tüm gollerin altına imzasını atmıştı. 
     
     
     Kabze sonradan girecek 

     Ancak Hasan Kabze’nin bu performansı bile Gheorghe Hagi’nin, Necati Ateş’ten vazgeçmesine yetmedi. Rumen hocanın, sezon başından bu yana tüm maçlarda 11’de sahaya sürdüğü Necati’ye Ankaraspor maçında da formayı teslim edeceği, Hasan’ı ise yedek soyunduracağı öğrenildi. Kabze’nin hırsından da memnun olan teknik adamın, genç golcüyü sonradan oyuna süreceği bildirildi. Formaya daha yakın olan Necati, muhtemel görev değişimiyle ilgili düşüncelerini aktardı 
     
     Necati Kim hakederse... 

     Tribünde oturmak tabii ki her futbolcu gibi benim için de zordu. İstanbulspor maçında Hasan çok iyi oynadı, attığı üç golle kalitesini ispatladı. Diğer arkadaşlarım da çok iyiydi. Her zamanki gibi, 11’e girmek için çok çalışıyorum. Takdir hocamın olacak. Her zaman olduğu gibi hakeden formayı giyecek. Galatasaray’ın kazanması için kimin oynaması gerekiyorsa, o sahada olacak. Ancak şundan eminim, kim oynarsa oynasın, elimizden gelenin en iyisini yapacağız." 

     
</TEXT>
</DOC>
