<DOC>
<DOCNO> 310457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/yasam/yas03.html </URL>
<DATE> 2005/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk başkomiser eroinle yakalandı 
</HEADLINE>
<TEXT>


Alman polisinin düzenlediği uyuşturucu operasyonunda biri yeşil pasaportlu başkomiser, 4 Türk tutuklandı. Polis, Türklerin evinde 7.5 kilo eroin ele geçirdi 

TOLGA ŞARDAN Ankara MEHMET AKTAN RECAİ AKSU Mönchengladbach 

Emniyet Genel Müdürlüğü Kaçakçılık ve Organize Suçlarla Mücadele Dairesi ile projeli takip çalışması yapan Alman Kriminal Teşkilatı dedektifleri, 13 Ocak'ta Mönchengladbach'ta 3 Türk kardeşin evlerine operasyon gerçekleştirdi. 
Rheydt semtiyle Viersen kasabasındaki evlere yönelik baskınlarda yatak odasındaki bir dolapta plastik torbalar içinde 7.5 kilo eroin ele geçirildi. Alman polisince "eroin kuryesi olduğu" iddiasıyla gözaltına alınan Başkomiser İsa Taşpınar'la birlikte yerel savcılığa çıkarılan 5 zanlıdan dördü tutuklanarak cezaevine gönderildi. 

Vücuduna yapıştırmış 
Taşdemir'in eroin paketlerini, uçakla Amsterdam veya Düsseldorf üzerinden, göbeği ve bacaklarına bantla yapıştırarak taşıdığı belirlendi. Yapılan araştırmada Taşdemir'in, geçen yıl sonunda da Güney Almanya'ya 4 kilo uyuşturucu madde götürdüğü ortaya çıktı. 
Mönchengladbach polisi, Taşdemir'in yeşil pasaportu nedeniyle vize ve sıkı kontrole gerek kalmadan Almanya'ya girdiğini açıkladı. Savcılık ise, Taşdemir ve ikisi daha önce iltica talebinde bulunan kardeşlerle ilgili ayrıntılı bilgi vermedi. Bu arada Emniyet Genel Müdürlüğü de, Başkomiser Taşpınar hakkında "müstafi" uygulaması başlattı. 

Uyuşturucu kursu gördü 

Almanya'da eroinle yakalanan Başkomiser İsa Taşdemir, özel bir uyuşturucuyla mücadele kursu için Hollanda'ya gönderilmişti 

Başkomiser İsa Taşpınar, 1991'den 2003'e kadar görevli olduğu İstanbul Avcılar Emniyet Komuta Kontrol Merkezi ile Bakırköy İlçe Emniyet Müdürlüğü'nde, bir bıçakla yaralamaya ilişkin üstlerine bilgi vermediği gerekçesiyle kıdem tenzilatı aldı. İstanbul Narkotik Şube'de görevlendirilen Taşpınar, bir süre önce uyuşturucuyla mücadele konusunda özel kurs almak üzere Hollanda'ya gönderildi, ancak disiplinsiz davranışları nedeniyle narkotik uzmanlığı branşından çıkarılarak 2003'te Diyarbakır'a tayin edildi. 'Sarhoşluk', 'göreve gelmeme' gibi Disiplin Tüzüğü'ne aykırı hareketten birden fazla ceza alan Taşpınar, yakalanmadan önce, Diyarbakır'dan, annesini tedavi ettireceği gerekçesiyle 6 aylık ücretsiz izin aldığı kaydedildi. Yetkililer de, Taşpınar'ın daha önce de izin alarak yurtdışına şüpheli çıkışlar yaptığının belirlendiğini söyledi. 


</TEXT>
</DOC>
