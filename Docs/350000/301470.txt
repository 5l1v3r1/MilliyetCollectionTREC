<DOC>
<DOCNO> 301470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/spor/axspo01.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevgi var, güven yok 
</HEADLINE>
<TEXT>


Ümraniye'de, arkadaşlık ortamı bir türlü yaratılamıyor, 100. yılda yaşanan aile birliği mumla aranıyor. İspanyol hocaya "Baba" deniliyor, ama Juanfran nedeniyle tepki de alıyor 


Üç büyüklerin seyir defteri 

Kanatları Kırık Kartal Bilal MEŞE - 3 


Akaretler'den çıkıp, Ümraniye'deki ilk yarıyı sıkıntılı tamamlayan Kartal Yuvası'na yelken açalım. Avrupa'da kendi ipini çeken, ligde karanlığa yelken açan Beşiktaş'ın TAŞ 'lığından eser yok, BEŞİK gibi sallanıyor 
Bu tablonun oluşmasında en büyük faktör yönetimin uyguladığı yanlış transfer politikası... Ancak bir gerçeği de vurgulamadan geçmek haksızlık olur. Zamanın kısıtlı oluşu, yanlış transfer politikasını da birlikte getirdi. Del Bosque çıkıp, ortaya, "Bu transferleri ben yapmadım" diyebilir, bu gerekçenin arkasına sığınabilir. Ancak müthiş bir olgunluk içinde sıkıntıları dışarı vurmuyor, elindeki malzemeden en iyisini çıkarmak için boğuşuyor 
Bosque ilginç bir hoca... Yönetim, hakemlere "isyan" bayrağını açarken, o doğru yolu seçti, sessiz kaldı. Takım kötü oynuyor, bireysel hatalar ön plana çıkıyor, buna rağmen Bosque medya önünde oyuncularına sahip çıkıyor. Ama aynı Bosque, iş özeleştiriye geldiği zaman, kapalı kapılar ardında gürlüyor. 

"Kandırıyorsunuz 
Parma maçı sonrası soyunma odalarında sessizliği Del Bosque bozuyor ve açıyor ağzını, yumuyor gözünü 
"Antrenmanlarda formayı kapmak için herşeyi yapıyorsunuz, ama maça gelince tık yok. Sizin samimiyetinize güvendiğim için beni kandırıyorsunuz. Çoluk - çocuğa rezil olduk" 
Kartal Yuvası'ndan kulağımıza gelen fısıltılar da bir hayli ilginç... Sezona kötü başlayan, şampiyonluk yarışından uzaklaşan Kartal'da en büyük faktörün arkadaşlık ortamının yeterli düzeyde olmaması, herkesin kafasına göre takılması gösteriliyor. Ümraniye'de dört oyuncu dışında takımın neşe kaynağı yok. Herkes 100.yıldaki arkadaşlık ortamının geri gelmesini istiyor, takım içinde bunu sağlayacak ağabeyin olmayışından yakınıyorlar. 
İspanyol hocanın altı aylık süreçte zaman zaman Akaretler'e dil uzatması, müthiş tepkilere de neden oldu. Bazı yöneticilerin, "Bize dil uzatacağına, işini yapsın. Hala ideal on biri bulamadı. Kaldı ki, kulübün bir çalışanı. Başka ülkede olsa hemen kapının önüne koyarlar" çıkışları yoruma açık... 

Prens Juanfran 
Del Bosque'ye, Ümraniye'de güven yok... Güvenin olmadığı yerde başarıdan kim söz edebilir Bu ortamın oluşmasındaki en büyük faktör ısrarla alınmasını istediği Juanfran... Bosque'yi seviyorlar, ancak güvenmiyorlar. Juanfran için Ümraniye'den yükselen seslere kulak verelim 
"Asıl prens Ahmed Hassan değil, Juanfran'dır. Adamı 4 milyon Euro'ya aldı. Kurtarıcı olarak oyuna sokuluyor. Bırakın kurtarıcı olmayı, yeniden oyundan alınıyor. Takımı biz kurtarıyoruz, ama parayı da Del Bosque'nin prensi Juanfran götürüyor. Adalet bunun neresinde " 
Ümraniye'de sanıldığı gibi herşey güllük - gülistanlık değildi. Kadroya giremeyenlerin isyanı, hocayla sert tartışmalara da sık sık sahne oldu Kartal Yuvası. Bodo maçı öncesi yapılan son antrenmanda kadroya giremeyen Berkant, İspanyol hocayla tartıştı. Berkant'ın, hocasına, "Beni bitirmek istiyorsunuz" diye bağırdıktan sonra kapıları tekmelediğini de biliyoruz. 

Cordoba'yı sildi 
Sezon başından bu yana Kartal Yuvası'nda en çok tartışılan konu Kolombiyalı file bekçisi Cordoba. Cordoba ve Ronaldo ile ilgili inanılmaz senaryolar yazıldı sıkça Geçtiğimiz sezon özellikle Cordoba ile ilgili "Maç satıyor" söylentilerine Ronaldo da eklendi şu sıralarda da. İddialara göre yönetim iki futbolcunun geçtiğimiz sezon bu tür işlere karıştıklarını kapalı - kapılar arasında tartışıp, duruyor. Ortada belge yok, ancak inanıyorlar. 
Biraz tarihi geri çekelim, Lucescu - Del Bosque zirvesine yelken açalım... Lucescu, öğrencileriyle ilgili bilgileri meslektaşına aktardığı sırada, Datcu'nun takımda kalmasını istedi. Ancak Cordoba, Datcu'dan memnun değildi, sürekli tecrübeli hocanın antrenmanlarından yakınıyordu. Kolombiyalı file bekçisinin, "Yat kalkla, şutlarla kaleci antrenmanı olmaz" diye Datcu'ya isyan bayrağını çekmesi sonunu hazırlayan başka faktör olarak ortaya çıktı. 
Del Bosque'nin kaleyi Cordoba'ya kapatmasındaki diğer bir faktör Ramazan'ın genç oluşuydu. Ramazan'ın hatalı goller yemesine karşın sürekli şans bulmasını dostlarımız bize şöyle anlattı 
"Real Madrid'in kalecisi Casillas'ı bugünlere getiren Del Bosque'dir. İspanyol hocanın Ramazan'da ısrarlı oluşunun temelinde 'Yeni bir Casillas yaratacağım' düşüncesi yatıyor". 

İkisi de Baba 
Ümraniye'de hem Lucescu'ya, hem de Del Bosque'ye oyuncular baba lakapı taktılar. Futbolcuların iki hocayla ilgili tespitlerini aktaralım 
"Elbette ikisinin de artıları var. Lucescu'nun en büyük artısı Türkiye'yi, Türk futbolcusunu ve de takımları tanımasıydı. Bunlara ilaveten rakipleri, oyuncuları en ince ayrıntısına kadar anlatıyordu. Del Bosque'nin artısı, sürekli duran top ve taktik çalışması yaptırması. Lucescu duran top çalışmasına pek ilgi göstermiyordu". 
Del Bosque'yi seviyorlar, ancak Lucescu'yu da arıyorlar. Bunun en sıcak örneği de Tümer Metin'in bir söyleşisinde kullandığı cümleler 
"Lucescu bizi rakiplere karşı hazırlarken daha planlıydı. Avrupa'da oynayacağımız ve tutmam gereken oyuncunun kramponuna kadar öğretirdi". 
Del Bosque'nin disiplinli bir hoca olduğunu biliyoruz. Bu altı aylık süreçte İspanyol hoca disiplinden hiç taviz vermedi. Futbolcuların antrenmanlara geliş - gidişlerine müthiş özen gösterdi. Çalışmalara geç gelenlere bin dolar para cezası kesildi, kokusu da bugün çıkıyor. Kötü sonuçlar, Ümraniye'de doğal olarak parasal sıkıntılar yarattı. Futbolcular sezon başından bu yana 10 bin dolar Bodo, 15 bin dolar da Fenerbahçe maçından kazandılar, hepsi o kadar. Para sıkıntısı çekenler yönetimin kapısını çalamadı, sürekli kaybettikleri için istemekte zorlandılar. 
Bosque şu sıralarda İspanya'da tatilde... Geri dönüp, dönmeyeceği net değil İspanyol hocanın yönetim kanadındaki gelişmelerden bir hayli rahatsız, karar aşamasında olduğu belirtiliyor. Yönetimin, özellikle Juanfran konusunda zaman zaman İspanyol hocayı sorguladığı hatta, "Bu adamı sen getirdin, uyum bir kenara, bu futboluyla yararlı olması söz konusu değil. Camiadan müthiş tepkiler alıyoruz, hesabını vermek de size düşer" diyerek köşeye sıkıştırdığı kulaktan kulağa dolaşıyor. 

Bir asansör hikayesi 

KORAY Büyükasar, yönetime seçilmiş, ancak adı bir olaya karıştığı için ayrılmıştı. Son Divan Kurulu toplantısı, Ritz Carton Otel'inde yapılıyordu. Toplantı bitmiş, asansör tıka basa dolmuştu. Büyükasar o kalabalıkta, önce seçildiği sonra bıraktığı yönetime atıp tutmaya, hatta argo sözlerle ortalığı çınlatmaya başlamıştı. Ama aynı asansörde, öfkesini kustuğu o yönetimden Kıvanç Oktay da vardı ve görmemişti. Konuşup, söylenmeye devam ederken, bir anda Oktay ile göz göze geliyor ve yüzü bir anda kireç gibi oluyordu. 

'Avrupa'yı düşün' 
GÖZTEPE maçı sonrası Bosque, oyuncularıyla Atatürk Havalimanı'nda vedalaşıyor, tek tek ellerini sıkıyor. Sıra İbrahim Akın'a geldiğinde, İspanyol çalıştırıcı gelecek vaad eden genç oyuncusuna, önce "Sana izin yok" diyor, ardından da "Avrupa'yı düşün" diyerek ince mesaj veriyor. 

Ümraniye unvanları 

Carew Sırık - Uzun boyundan dolayı 
İbrahim Üzülmez Köy ağası Deli ibrahim - Tüm yatırımları köyüne yaptığı için 
Ahmed Hassan Cimri - Hesap kitap yapıyor, sürekli para konusunda ağlıyor 
Veysel Taş kafa Sessiz adam 
Berkant Rapcı - Ümit Davala'nın klibinde oynadığı için 
Çağdaş Çatko 
Fatih Sonkaya Dadaş - Kurban 
Tayfur, Ali Güneş, Berkant, Tayfun, Tümer Almancılar 
İbrahim Toraman Gece kuşu 
Kıvanç Oktay Pozitif enerji kaynağı 

Fran'ın talibi çok 

İspanyol Real Betis ile Atletico Madrid, Beşiktaşlı futbolcu için devreye girdi. Betis'in kiralık, Madrid'in ise takas teklifi getireceği bildirildi 

MEHMET ÇİFTÇİ 

Menajerle buluştu 
BEŞİKTAŞ'IN elden çıkarmaya kararlaştırdığı Juanfran için iki İspanyol kulübü devreye girdi. Juanfran'ın menajeri önceki gece Real Betis yöneticileri ve Teknik Direktör Serra Ferrer ile bir araya geldi. Betis'in, sol kanatta Luis Fernandez'den istediği verimi alamaması, Castellini'nin de sakat olması yüzünden Juanfran için teklif götürmeye kararlaştırdığı ifade edildi. 

Bonservisi çok 
İSPANYOL medyasındaki haberlere göre Real Betis, Juanfran için 4 milyon Euro bonservis ücreti isteyen Beşiktaş'a kiralama teklifi götürecek. Bu arada sezon başında Juanfran'ı transfer etmek için büyük uğraş veren Atletico Madrid'in de yeniden kolları sıvadığı öğrenildi. Atletico'nun da bonservis ücretini yüksek bulduğu, bu nedenle oyuncu takası önereceği ifade edildi. 

Rossel Carew olmaz 

BARCELONA kulübünün dış transferden sorumlu yöneticisi Sandro Rossel, Beşiktaş ile Carew konusunda temasa geçtikleri haberlerini yalanladı. Rossel, Norveçli oyuncunun menajerinin kendilerine başvurduğunu belirtti, "Biz de kendisini masaya yatırmış, ancak Avrupa kupalarında oynadığını öğrenince askıya almıştık. Zaten duyumlarımıza göre, Beşiktaş 5 milyon Euro fiyat biçmiş. Bu şartlarda alamayız. Biz 6 ay kiralık düşünmüştük. Ancak sonuçsuz bir girişim olacağı için Beşiktaş ile hiç görüşmedik" dedi. 

Bosque'nin tek şartı 

İSPANYOL Teknik Direktör'ün, ülkesine gitmeden önce iki mevkiiye transfer istediği öğrenildi. Bosque'nin, bir oyun kurucu ve bir golcü istediği, "Aksi takdirde istikrarsızlık devam eder" diye rapor verdiği bildirildi. Yönetimin bu konuda menajerlerden birçok teklif aldığı, Yunanlı Basinas konusunda da çalışmalarını hızlandırdığı ifade edildi. Yunanlı oyuncunun da istekli olduğu vurgulandı. Bu arada yönetim Latif Ayaz'ın istifasını kabul etti. 

Ersen'de rakip çıktı 

SİYAH - Beyazlılar, Denizlispor'da forma giyen eski oyuncuları Ersen Martin'i transfer etmek için pazarlıklarını sürdürüyor. Ancak ara transfer için kolları sıvayan Başkent ekibi Ankaraspor'un da, golcü oyuncu için devreye girmesi ortalığı karıştırdı. Ankara yönetiminin kesenin ağzını açtığı, ama Almanya'da bulunan Ersen Martin'in, Beşiktaş'ı istemesi nedeniyle, pazarlıkların sürdüğü bildirildi. 


</TEXT>
</DOC>
