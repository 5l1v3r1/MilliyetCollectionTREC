<DOC>
<DOCNO> 340978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonspo32.html </URL>
<DATE> 2005/05/09/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Atletizm Federasyonu Başkanı'ndan, Kop'un 'kukla' suçlamasına yanıt 
</HEADLINE>
<TEXT>

     Atletizm Federasyonu Başkanı Mehmet Terzi, "Süreyya Ayhan Kop ve Yücel Kop olaylarını, birbirinden ayrı olarak değerlendiriyoruz" dedi. 
     Federasyon başkanı Mehmet Terzi, Türkiye Spor Yazarları Derneği Ankara Şubesi’nde düzenlediği basın toplantısında, son zamanlarda Yücel Kop’un kendisiyle ilgili yaptığı açıklamalara tepki göstererek, şöyle konuştu 
     "Biz Süreyya Ayhan Kop ve Yücel Kop olaylarını birbirinden ayrı olarak değerlendiriyoruz. Ancak Yücel Kop sürekli olarak Atletizm Federasyonu’nun Süreyya Ayhan olayında kasıtlı olarak hata yaptığını söylüyor. Ben de kendisine yanıt olarak IAAF’nin 38.7 kuralını öne sürüyorum. Bu kural, eğer bir atlet tarafından yargılama talep edilirse, bu yargılama için kurulun gecikmeksizin toplanması ve atletin bu isteğinin federasyona bildirildiği tarihten itibaren 2 ay içinde yapılması gerektiğinden, federasyonun da tüm yargılama vakalarını ve bunların tarihlerini, statülerini IAAF’a bildirmesi yükümlülüğünden, ayrıca IAAF’ın tüm yargılamalara gözlemci olarak katılma hakkına sahip olduğundan bahsediyor." 
     
     KUKLA SUÇLAMASI 

     Mehmet Terzi, Yücel Kop’un kendisiyle ilgili olarak, Gençlik ve Spor Genel Müdürü Mehmet Atalay’ın kuklası olduğu yönündeki iddialara da yanıt verdi. 
     Terzi, başkanlık görevine seçimle geldiğini, dolayısıyla da kimseye diyet borcu olmadığını söyledi. 
     Kop çifti tarafından federasyon bünyesinde her şeyin gizli olarak yapıldığı izlenimi yaratılmaya çalıştığını ifade eden Terzi, "Oysa bize bu konuyla ilgili yazı gönderilmeden önce IAAF yetkilisi tarafından telefon açılıyor. Gelecek olan faksın gizli tutulması gerekliliği hatırlatılıyor. Gönderilen yazıların tamamına yakınında da "gizli" ibaresi bulunuyor. Ben bu durumda nasıl olur da federasyon muhattap alınarak gönderilen yazıları her isteyene veririm" diye konuştu. 
     Federasyon başkanı Terzi, numune alımı konusunda olumsuzluklar yaşanmasanın tek nedeninin Yücel Kop olduğunu vurgulayarak, şunları söyledi 
     "IAAF’den 5 Ağustos tarihinde yazı geldikten sonra 6 Ağustos’da sakatız açıklaması yapılıyor. 1 Ekim’de de savunmayı kabul etmiyoruz yazısı geldikten sonra bir basın toplantısı düzenleyerek numunenin pozitif çıkmadığını söylüyorlar. Zaten sorun numune verilmemesinden kaynaklanıyor. Sözünü ettiğim tüm bu konuların elit bir sporcunun antrenörü olarak Yücel Kop tarafından bilinmesi, en azından bu süreç içinde öğrenilmesi gerekirdi. Kendisine etrafına fütursuzca sataşmak, hakaretler yağdırmak yerine, IAAF’nin anti-dopingle ilgili bölüm 3’ün çevirisini temin ederek bilgilenmesini öneririm. Bu şekilde uygulamalarımızın neye göre yaptığımızı, uygulamalarımızın şahsi olup olmadığını bir nebze olsun anlamış olur diye ümit ediyorum." Spor teşkilatının, Kop çiftine kapılarını sonuna kadar açtığını ve bugüne kadar isteklerinin tümünün yapıldığının altını çizen Terzi, "Bütün imkanlar kendilerine tanınmasına rağmen Yücel Kop, sporcusunu olimpiyatlara hazırlayamamıştır. Dolayısıyla da hem cahilliği, hem de tavırlarıyla, başarılara imza atmış ve ileride atacağını düşündüğümüz Süreyya Ayhan’ı malesef ki bugünkü duruma getirmiştir. Kimsenin Süreyya Ayhan ile bir derdi yoktur. Kendisinin ileride elde edeceği başarılar bizim de göğsümüzü kabartacaktır. Ancak yaptığı işi bilmeyen ve eline yüzüne bulaştıran kişi Yücel Kop’tur." Kendisinin başkan olarak kaldığı süre içinde Yücel Kop tarzındaki antrenörlerin atletizm camiasında görev alamayacağını kaydeden Terzi, "Federasyonumuz IAAF’a bağlıdır ve onların kurallarına uymakla yükümlüdür. Dolayısıyla yaptığımız tüm uygulamalar kurallar doğrultusunda yapılmıştır. Ben, işin içine süreç içinde oluşmuş şahsi konuları karıştıracak kadar amatör bakmıyorum" dedi. 
     
     KAMP TARTIŞMASI 

     Mehmet Terzi, Kop çiftini kamp konusunda tüm içtenliğiyle federasyona davet ettiğini vurgulayarak, "Amacım, hem onları teselli etmek, hem de bundan sonra ileriye dönük olarak birlikte neler yapabileceğimizi belirlemek ve bizden beklentilerini öğrenmekti" dedi. 
     Kamp isteklerinin federasyona ulaştıktan sonra incelemek üzere Hukuk Kurulu’na gönderildiğini kaydeden Terzi, "Ancak Hukuk Kurulu, raporunda bu talebin yerine getirilmesinin IAAF kurallarına göre uygun olmadığını belirtti. Gönül isterdi ki sporcumuza federasyonun imkanları dahilinde sonuna kadar destek olalım. Ancak kurallar elimi kolumu bağlıyor" diye konuştu. 
     
     IAAF’A CEVAP 

     Terzi, IAAF’nin Atletizm Federasyonu’na gönderdiği istisnai durumlarla ilgili mektuba ise cevap yazdıklarını ve bu durumun istisnai duruma girebileceği kanaatini taşıdıklarını belirttiklerini söyledi. 
     Atletizm Federasyonu’nun IAAF’a gönderdiği yazıda, şu görüşlere yer verildi 
     "Söz konusu süreç içinde Süreyya Ayhan Kop’un da sorumlu olduğunun bilincindeyiz. Ancak sürecin başından itibaren yaşanan olumsuzluklarda başrolü, antrenörden ziyade sporcunun kocası olarak davranan Yücel Kop oynamıştır. Sporcu da bu süreç boyunca sporcu gibi davranmamış, daha çok kocasının etkisinde kalan bir eş gibi davranmıştır. Biz Yücel Kop’un şu sebeplerden dolayı sorumlu olduğunu düşünüyoruz Yücel Kop’un kendisinden talep edilmediği halde 16 Ağustos 2004’te yaptığı itiraf, duruşma esnasındaki beyanları, çeşitli tarihlerde medyaya verdiği demeçler, sporcunun menajeri Jos Hermens’in 21 Nisan 2005 tarihindeki sorumlu kişinin Yücel Kop olduğunu belirten açıklaması. Tüm bu anlatılanlar göz önünde bulundurulduğunda, vakanın istisnai duruma girebileceği kanaatini taşımakla birlikte vakayı sizin takdirinize bırakıyoruz." 
     
</TEXT>
</DOC>
