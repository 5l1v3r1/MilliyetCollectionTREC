<DOC>
<DOCNO> 342310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sontur11.html </URL>
<DATE> 2005/05/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Irak'ta kaybolan Türk TIR şoförü ABD'li askerler hapse atmış .. 
</HEADLINE>
<TEXT>

     Çalışmak üzere gittiği Irak’ta kaybolduğu bildirilen Kütahyalı TIR şoförü İbrahim Yavuz, evine döndü. 
     İbrahim Yavuz, AA muhabirine yaptığı açıklamada, geçen yıl bir arkadaşı aracılığıyla Kuveyt’te bulunan bir şirkette şoför olarak işe başladığını söyledi. 
     Bu şirkette 3 ay çalıştıktan sonra konvoy eşliğinde Bağdat’ta bulunan Amerikan üssüne gıda malzemesi götürmek için yola çıktığını ifade eden Yavuz, şöyle konuştu 
     "Amerikalı askerlerin koruması eşliğinde Kuveyt’ten Bağdat’a ulaştık. Önümde giden cip aniden dönüş yapınca, kullandığım TIR’ın frenleri tutmadı. Ben de yolda bulunan insanlara çarparak ölümlerine neden olmamak için aracımı yoldan çıkardım. Daha sonra yanıma gelen askerler, frenlerimin tutmadığını ve insanlara çarpmamak için yoldan çıktığımı anlatmama rağmen konvoydan çıkacağına insanlara çarpsaydın 
     diyerek, beni tutuklayıp cezaevine koydular." Ebu Garib’in de aralarında bulunduğu 3 cezaevinde çok zor ve kötü koşullarda yaşadığını, kendisini sorgulamak için gözlerini bağladıklarını, el ve ayaklarını kelepçelediklerini belirterek, sürekli ölüm korkusuyla yaşadığını anlattı. İbrahim Yavuz, 8 ay boyunca çok zor koşullarda süren hapis hayatından, Türkiye Büyükelçiliği’nin devreye girmesiyle kurtulduğunu ifade ederek, "Serbest bırakıldıktan sonra Türkiye Büyükelçiliği’ne geldim ve o anda kendimi evimde gibi hissettim. Elçiliğimizde bana elbise aldılar, istediğim yemekleri yedirdiler ve uçak biletimi alarak, beni memleketime sağsalim gönderdiler" diye konuştu. Ailesine kavuşması nedeniyle çok mutlu olduğunu dile getiren Yavuz, "yargısız infaz" yapılarak 8 ay boyunca haksız yere cezaevinde tutulduğunu, zararının, kendisini çalıştıran Kuveyt merkezli şirket tarafından karşılanmasını istediğini söyledi. 
     
</TEXT>
</DOC>
