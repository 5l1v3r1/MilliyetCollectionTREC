<DOC>
<DOCNO> 305851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonspo31.html </URL>
<DATE> 2005/01/12/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Böyle ceza görülmedi Takım ligden ihraç edildi ve sahası kapatıldı 
</HEADLINE>
<TEXT>

     Şanlıurfa 1. Amatör Küme'de Bozovagücüspor ile Ceylanpınar Demirspor arasında yapılan karşılaşmada maçın hakemine taşla saldırıldığı gerekçesiyle İl Tertip Kurulu, evsahibi ekibi bir alt kümeye düşürerek, bu sezon ligden ihracına ve sahasının süresiz kapatılmasına karar verdi. 
     A.A muhabirinin aldığı bilgiye göre, Bozava Stadı'nda hafta sonunda yapılan ve Ceylanpınar Demirspor'un 2-1 kazandığı karşılaşmanın ardından Bozoovagücü'nden İmam Çeviker kulüp başkanı ve takım kaptanı , Aziz Dartar, Mehmet Yılmaz, Ahmet Ergin, Reşat Elmas, Sait Özgül, Mehmet Gül ve Bekir Özgül isimli futbolcular maçın hakemleri Halil Kaçmaz, Ahmet Değmenci ve Murat Aykaç'ı dövdükten sonra, bununla da yetinmeyip seyircilerle birlikte hakemleri saha dışında mahalle aralarına dek kovaladı. 
     
     EVE SIĞINIP CANLARINI KURTARDILAR 
     Bir eve sığınarak linç edilmekten kurtulan hakemler, polis ekiplerinin yardımıyla güvenli bir alana götürüldü. Olayların ardından gözaltına alınan 8 futbolcu, Cumhuriyet Savcılığı'nda ifade verdikten sonra tutuksuz yargılanmak üzere serbest bırakıldılar. 
     Bunun üzerine İsmet Yardımcı başkanlığında toplanan İl Tertip Kurulu, Futbol Talimatları Yönetmeliği'nin ilgili maddesi gereği Bozovagücüspor'u bir alt kümeye düşürerek, bu sezon için ligden ihracına ve sahasının süresiz kapatılmasına karar verdi. 
     Bu arada omzunda ''çatlama'' belirlenen yan hakem Murat Aykaç'a 10 gün işgörmez raporu verildi. İl Disiplin Kurulu'na sevk edilen futbolcularla ilgili kararın gelecek hafta verileceği bildirildi. 
     Şanlıurfa Amatör Spor Kulüpleri Federasyonu Başkanı Mehmet Aktaşoğlu, A.A muhabirine yaptığı açıklamada, şiddetin amatör küme maçlarına bile yansıdığını söyledi. 
     Futbolun barış, dostluk ve kardeşik mesajlarını içermesi gerektiğini ifade eden Aktaşoğlu, ''Ne yazık ki bu maçta hakemlerimiz şiddete maruz kalmış, hatta canlarını zor kurtarmışlardır. Böylesi bir olayda taviz veremezdik. Bunun için toplanan İl Tertip Komitesi şiddet uygulayanlara gerekli cezayı vermiştir'' dedi. 
     
</TEXT>
</DOC>
