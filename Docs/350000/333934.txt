<DOC>
<DOCNO> 333934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/yazar/okur.html </URL>
<DATE> 2005/04/16/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
THY'de büyük sınav 
</HEADLINE>
<TEXT>


Yönetişim, Türkiye'nin en ciddi konusu. Yönetişim konusunda iyi sınav veremeyen kurum ise THY. 
THY Genel Müdürü Abdurrahman Gündoğdu hafta başı izine ayrıldı. Görevine dönmeyeceği söyleniyor. Kulislerden yansıyanlar Gündoğdu'nun THY Yönetim Kurulu Başkanı Candan Karlıtekin ile bir türlü anlaşamadığı yönünde. Yapılan yorumlara göre, 'yönetim stratejileri birbirine uymuyor.' 
Oysa Karlıtekin ile Gündoğdu birbirini yeni tanımıyor. Her ikisi de Başbakan Tayyip Erdoğan'ın İstanbul Büyükşehir Belediye Başkanlığı döneminde Büyükşehir Belediyesi kadrosuna girdiler. Önemli görevler üstlendiler. Hatta Ulaştırma Bakanı Binali Yıldırım, İDO'nun başında iken, Karlıtekin İstanbul Büyükşehir Belediyesi'nde İştirakler Daire Başkanı'ydı. 
Eski dostlar nasıl düşman oldu Yol ayrımında üç temel konu belirleyici. Birincisi, karar alamama. İkincisi, yanlış kadrolaşma. Üçüncüsü, güven. 
THY 1.8 milyar dolar cirosu, 110 trilyon karı, 8 bin çalışanı, 70 uçaklık filosuyla 100 noktaya uçuyor. Siyasetçinin her zaman yakından izlediği bir kurum. Rekabetin kıran kırana yaşandığı dönemde çok iyi yönetilmesi gereken bir şirket. 

Büyük hatalar 
İşte yönetim kurulu başkanı ile genel müdürü karşı karşıya getiren en önemli konulardan biri THY, 50 yeni uçak aldı. 5 uçak daha gelecek. Filonun yenilenmesi ile ilgili filo planı tam 6 ay bekledi. Gecikmeli çıktı. Ayrıca üç ay önce Başbakan'a uçak aldığını açıklayan THY, bu kararını hala uygulamaya geçiremedi. 
2003'te yaşanan bir sorun var ki çok önemli. Hacca gidip görevini yapanlar dönüşte 18 saat Cidde Havalimanı'nda bekledi. Bir diğer konu 25 dakikalık tarife hatası yüzünden THY'nin atlattığı büyük kriz Gelin görün ki bu hataları yapanlar terfi etti. 
İddia o ki genel müdür işin ehli olmayan kişileri göreve getirdi. Terfi ettirdi. Yönetim kurulu başkanı bu duruma çok sinirlendi. Bilgisi, vitrini, hayata bakışıyla vizyoner olan, rakamlara inanan hattta ismi bir dönem Hazine Müsteşarlığı için geçen Karlıtekin, sonunda patladı. Çabuk karar alamayan genel müdürlüğe, bilgisi yeterli olmayan ama sürekli terfi eden kadrolara tepki gösterdi. Ve yollar ayrıldı. 

Kararı kim verecek 
Pazartesi yapılacak genel kurul bu yüzden çok önemli. Çünkü Gündoğdu aynı zamanda THY yönetim kurulu üyesi. THY özelleştirme nedeniyle Maliye Bakanı Kemal Unakıtan'a bağlı. Sivil Havacılık ve Devlet Hava Meydanları, işletmeciliği nedeniyle Ulaştırma Bakanlığı'na bağlı. Bu noktada bir karmaşa ve kafa karışıklığı yaşanıyor. Aynı takımın ayrılmaz üçlüsü Binali Yıldırım, Karlıtekin, Gündoğdu şimdi ne yapacak 
Zorlu sınav Ulaştırma Bakanı Yıldırım'da. Bu hafta Başbakan'la durumu görüştüğü söylenen bakan Yıldırım mı konuyla ilgili karar verecek Yoksa Kemal Unakıtan mı Herkes bunu bekliyor. 
THY içinde yaşanan yönetim krizi, soğukkanlı biçimde aşılmaya çalışılıyor. AKP açısından farklı ve yeni bir durum ve büyük sorun. Görünen o ki bu haliyle kararı Erdoğan vermek zorunda kalacak. 



</TEXT>
</DOC>
