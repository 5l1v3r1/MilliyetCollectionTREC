<DOC>
<DOCNO> 331583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonyas31.html </URL>
<DATE> 2005/04/08/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Chicago Tribune 'Duvara Karşı', ABD'de hit olmaya aday... 
</HEADLINE>
<TEXT>

     ''Duvara Karşı'' filmine geniş yer ayıran Chicago Tribune gazetesi, filmin ABD'de de bir hit haline gelme potansiyelinin bulunduğunu yazdı. 
     Yönetmenliğini Fatih Akın'ın yaptığı, başrollerini Birol Ünel ve Sibel Kekilli'nin oynadığı bol ödüllü filmin konusu ve çarpıcı sahnelerinden genişçe bahseden gazete, Akın'ın kültür nesil çatışmasını konu aldığı filminin, Amerikalıları zorla yabancı oldukları bir alana taşıdığını kaydetti. 
     Ünel ve Kekilli'ye performanslarından dolayı övgüler dizen gazete, diğer filmlerinden de bahsettiği 31 yaşındaki yönetmen Akın'ın doğuştan bir sinemacı olduğunu yazdı. 
     Akın'ın bir hikayeyi nasıl anlatacağını çok iyi bildiğini ve Türk asıllı bir Alman olarak her iki toplumu da çok iyi resmettiğini belirten gazete, hem düzenli aile yaşantılarıyla eski Türk göçmenleri, hem de zevk arayışındaki yeraltı, seks ve uyuşturucu dünyasını filminde başarılı bir şekilde yansıttığını kaydetti. 
     ''Duvara Karşı''nın başarılı olmakla birlikte mükemmel olmadığını da yazan gazete, filmin bazı kısımlarında yönetmenin karakterleri cezalandırarak seyirciyi şok etmeye çalıştığı hissi doğurduğu ifade edildi. Ancak gazete, filmin bir bütün olarak dahi ve işine hakim bir filmcinin seyirciyi esir alan başarılı bir eseri olduğunu belirtti. 
     Berlin Film Festivali'nde Altın Ayı dahil en büyük beş ödülü kazanan filmin, eleştirel Avrupa seyircisi için bir hit haline geldiğini, Amerika'da da bir hit haline gelme potansiyelinin bulunduğunu belirten Chicago Tribune, ''Neticede sefahat, korku ve arzu evrenseldir'' diye yazdı. 
     
</TEXT>
</DOC>
