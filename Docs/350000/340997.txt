<DOC>
<DOCNO> 340997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sontur07.html </URL>
<DATE> 2005/05/09/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Ambulansta fuhuş yaparken yakalandılar... 
</HEADLINE>
<TEXT>

     Bakırköy’de ambulans içerisinde fuhuş yaptıkları gerekçesiyle gözaltına alınan 2 kişi, savcılıkça serbest bırakıldı. 
     Ataköy 5. Kısım alt geçitteki bir ambulans içerisinde gece saatlerinde uygunsuz vaziyette kişilerin bulunduğu ihbarını alan polis, olay yerine giderek aracı kontrol etti. 
     Ambulans sürücüsü R.K. ile kendisini "Zeliha" diye tanıtan ve travesti olduğu bildirilen B.K. gözaltına alındı. 
     Geceyi Ataköy Polis Merkezi Amirliği’nde geçiren iki kişi, sorgu ve işlemlerinin tamamlanmasının ardından Bakırköy Adliyesi’ne sevk edildi. Bu kişiler, savcılık sorgusunun ardından serbest bırakıldı. 
     R.K’nin savcılıkta verdiği ifadesinde, Merter’de yol kenarında gördüğü B.K’yı eve götürmek üzere ambulansa aldığını ileri sürerek, B.K’nın birlikte olma isteği üzerine Ataköy 5. Kısım’a gittiklerini ve bu sırada yakalandığını söylediği öğrenildi. 
     
     BELEDİYE İŞ AKDİNİ FESHETTİ 

     Bakırköy Belediyesi, ambulansta fuhuş yaptığı gerekçesiyle gözaltına alınan ve savcılıkça serbest bırakılan araç sürücüsünün iş akdinin fesh edildiğini açıkladı. 
     Belediyeden yapılan yazılı açıklamada, ambulans sürücüsü R.K’nin, 7 Mayıs 2005 akşamı görevli olduğu ambulans aracı ile belediye 
     başkanlığının tüm birim ve amirlerinin bilgi ve yetkisi dışında davrandığı, İş Kanunu’nun gerektirdiği işlerin dışında hareket ettiği belirtildi. 
     Açıklamada, "R.K’nin, işçinin kusurlarını düzenleyen İş Kanunu’nun 25. maddesinin 2. fıkrasına göre bildirimsiz fesh yoluyla iş akdi fesh edilmiştir. Karar, Bakırköy Belediyesi Disiplin Kurulu tarafından oy birliğiyle alınmıştır" denildi. 
     Ataköy 5. Kısım’da ambulans içerisinde B.K. adlı travesti ile önceki gece yakalanarak gözaltına alınan R.K, dün çıkarıldığı Bakırköy Adliyesi’nde savcılık tarafından serbest bırakılmıştı. 
     

     
</TEXT>
</DOC>
