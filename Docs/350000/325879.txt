<DOC>
<DOCNO> 325879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/soneko29.html </URL>
<DATE> 2005/03/22/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Şener Bankacılık Yasa Tasarısı hakkında çalışmalarımızı tamamladık 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Bankacılık Yasa Tasarısı ile ilgili yapılacak çalışmaları tamamladıklarını ve herhangi ihtilaflı bir nokta kalmadığını söyledi. 
     Telekom Dünyası Dergisi tarafından düzenlenen ''GSM Sektöründe Yeni Teknolojiler ve Rekabet'' sempozyumu sırasında gazetecilerin sorularını yanıtlayan Şener, Bankacılık Yasa Tasarısı ile ilgili olarak sürdürülen çalışmaların son aşamaya geldiğini belirtti. 
     Şener, BDDK tarafından hazırlanan taslağı Başbakanlık'a gönderdiklerini ifade ederek, şunları söyledi 
     ''Başbakanlık bünyesinde ilgili kurumlarla birlikte tekrar görüşmeler yapıldı. Bu görüşmelerden sonra bazı noktalarda kurumlar arasında farklı yaklaşım tarzları vardı. Bu farklı yaklaşım tarzlarını telif etmek maksadıyla birkaç gün önce ben ilgili kurumların başkanlarını çağırdım. Beraber mesai yaptık ve hangi konunun ne şekilde düzenlenmesi gerektiğiyle ilgili son noktayı koyduk. Şu anda metnin çerçevesi bellidir. Sadece redaksiyonla ilgili olarak Başbakanlık'ta çalışmalar devam ediyor. Redaksiyon tamamlandıktan sonra TBMM'ye gönderilecek.'' Şener, tasarının TBMM'ye ne zaman gönderileceğinin sorulması üzerine, ''Benim açımdan olay bitmiştir. Biz yapılacak çalışmaları tamamladık. Herhangi ihtilaflı bir nokta kalmadı. Sadece metnin bazı kısımlarının düzenlemesi yapılacaktır. Bunun da çok kısa süre içerisinde tamamlanacağını söyleyebilirim. Öyle zannediyorum ki, kısa bir süre içerisinde TBMM'ye gidecektir'' dedi. 
     
     ''9 ARTI 3 FORMÜLÜ'' 
     Bir gazetecinin, bazı konularda anlaşmazlıklar bulunduğunu anımsatarak, ''Örneğin bankaların tasfiye mi edilmesi yoksa Fon'a mı devredilmesi... Bu, hangi yolla aşılacak '' diye sorması üzerine Şener, bu konularla ilgili belirlemelerin yapıldığını ve iki yöntemin benimseneceğini söyledi. 
     Şener, şöyle devam etti 
     ''Bu iki yöntemden birine BDDK karar verebilecektir. Nedir o iki durum İlgili banka, sorunlu banka, bankacılık faaliyetlerinden men edilecek ve tasfiyeye alınacaktır veya Fon'a devredilecektir. Yani TMSF'nin yönetim ve denetimine geçecektir. Burada da sürecin belli bir süre içinde tamamlanması gerekecektir.'' Şener, aynı gazetecinin ''Yani 9 artı 3 formülü yasada var'' sözlerine, ''evet'' karşılığını verdi. 
     Abdüllatif Şener, kredi kartlarıyla ilgili kanun tasarısı metninin de gayri resmi olarak kendisine geldiğini belirterek, ''Bankaların, diğer kesimlerin de itirazları varsa bu itirazları dinleyeceğiz. Metin üzerinde görüşlerini alacağız, en sağlıklı neyse onu yapmaya çalışacağız'' diye konuştu. 
     
     KREDİ KARTLARI YASA TASARISI 
     Bankalar arasında kredi kartlarıyla ilgili farklı faizler uygulandığına işaret eden Şener, gayri resmi olarak kendisine gelen kredi kartlarıyla kanun tasarısı taslağında faiz oranlarıyla ilgili herhangi bir düzenleme olmadığını kaydetti. 
     Şener, şöyle devam etti 
     ''Ancak bankalar faizi başlattıkları tarihi farklı, faizi uyguladıkları tutarı da farklı şekillerde belirlemektedirler. Buna bağlı olarak hangi faiz toplamına nereden ulaşıldığı konusu müşteriler arasında anlaşılmaz bir noktaya gelmektedir. Bendeki taslak metninde bu noktalarda bir düzenleme var. Örneğin bankalar faizi kredi borcunun ödenmeyen kısmına işleteceklerdir veya faizin başlama tarihi ödemesi gereken tarihten itibaren başlar deniliyor. Belli bir faiz hesaplama biçimine düzen getiriliyor. 
     Fakat, taslakta faiz oranlarıyla ilgili bir sınır görülmüyor. Bununla birlikte bazı kuruluşlar özellikle sivil toplum kuruluşları bankaların uygulayabilecekleri azami faizle ilgili bir sınırın konulması gerektiğiyle ilgili taleplerini iletiyorlar. Ancak, bu konularda henüz bir karar verilmemiştir. Daha doğrusu taslak metin tam olgunlaşarak resmen henüz bize gelmemiştir. Geldikten sonra üzerinde düşünürüz.'' 
     
     PETROL FİYATLARI 
     Abdüllatif Şener, 56 doların üzerindeki petrol fiyatının Türkiye'nin enflasyon hedefini etkileyip etkilemeyeceğinin sorulması üzerine, enflasyon hesaplarını sağlıklı şekilde yaptıklarını vurgulayarak, şöyle konuştu 
     ''Uluslararası petrol fiyatlarındaki çıkışlar, hangi dilimler arasında nasıl seyrederse etsin, bizim enflasyon hedefimizi bozucu nitelikte olmayacaktır. Elbette getireceği yükler, maliyetler var ama, bunların hepsi yıllık programımızı yaparken hesaplanmış hususlardır. Yıl sonu enflasyon hedefimiz yüzde 8'dir. Şu andaki enflasyonun seyir düzeyine baktığımızda hükümetin enflasyon programını rahatlıkla gerçekleştireceği anlaşılmaktadır.'' 
     
</TEXT>
</DOC>
