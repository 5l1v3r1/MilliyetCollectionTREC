<DOC>
<DOCNO> 327813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/soneko39.html </URL>
<DATE> 2005/03/28/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
ATO Başkanı İşsizliğin önüne geçmek için istihdam ofisi oluşturduk 
</HEADLINE>
<TEXT>

     Ankara Ticaret Odası ATO Başkanı Sinan Aygün, Ankara'da indirim günleri düzenleyeceklerini ve indirimlerin ekim ve mart ayında olacağını bildirdi. 
     Ankara Valisi Kemal Önal, Aygün ve beraberindeki ATO yönetim kurulu üyelerini kabul ederek bir süre görüştü. 
     Aygün, kabulde yaptığı konuşmada, işsizliğin önüne geçmek için istihdam ofisi oluşturduklarını ve internet ortamında oda üyelerinden eleman arayanlar ile iş arayanları buluşturmayı amaçladıklarını anlattı. Aygün, ''Ankara'nın istihdam sorunu çözüm bulacağız, üstümüze düşeni yapacağız'' dedi. 
     Valilik tarafından ayıplı mal satanlar tespit edildiğinde para cezası kesildiğini hatırlatan Aygün, bundan sonra tespit edilen ayıplı mal satanların kendilerine de bildirilmesini istedi. Aygün, ''ayıplı mal satanları bize bildirirseniz, biz de yeni TOBB Kanunu uyarınca, uyarma, kınama, geçici süre üyelikten çıkarma veya para cezası verebiliriz'' dedi. 
     Ankara'da işportacılığın önlendiğini ve bu durumu çok sevindirici bulduklarını anlatan Aygün, böylece kayıtlı esnafa karşı oluşan haksızlık durumunun önlendiğini söyledi. 
     Ankara'da kapkaç ve hırsızlık olaylarının azalmasından dolayı Vali Önal'a teşekkür eden Aygün, LPG'li araçları pimi çekilmiş bir bombaya benzetti ve bu konuda gerekli önlemlerin alınmasını istedi. 
     
     VALİ ÖNAL 
     Ankara Valisi Kemal Önal da ayıplı mallar konusunda tutulan zabıtların, bugünden itibaren ATO'ya gönderilmesi için talimat vereceğini bildirdi. 
     ''Ankara'da son kapkaç olayı önlene kadar görevimizi yapmış saymıyoruz'' diyen Önal, Ankara'da kapkaç yakalama oranının 2003'de yüzde 23 iken, 2004'de yüzde 52'ye ulaştığını söyledi. 
     Önal, hırsızlık olaylarında da geçen yıla göre yüzde 7 oranında azalma olduğunu kaydetti. 
     
</TEXT>
</DOC>
