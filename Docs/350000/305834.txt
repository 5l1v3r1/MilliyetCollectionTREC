<DOC>
<DOCNO> 305834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonspo14.html </URL>
<DATE> 2005/01/12/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Eşref Apak, yeni antrenörüne kavuştu... 
</HEADLINE>
<TEXT>

     Olimpiyat Oyunları'nın bronz madalyalı ismi milli çekiççi Eşref Apak, yeni antrenörüne kavuştu. 
     Atmalarda dünyanın sayılı antrenörleri arasında yer alan Belarus'dan Konstantsin Astapkovich, Ankara'da süren milli takım kampına katılarak, Eşref Apak ile çalışmalara başladı. 
     Ankara Naili Moran Atletizm Sahası'ndaki ilk antrenmanda, rekortmen sporcuyla adeta hasret gideren Astapkovich, ''Eşref çok kaliteli bir sporcu. Yaptığı dereceler ve elde ettiği başarılar da bunun en büyük kanıtı. Ancak teknik açıdan eksikleri var ve 1 yıl boyunca teknik çalışacağız'' dedi. 
     Hedeflerinin 80 metrenin üzerine çıkmak ve burada kalmak olduğunu ifade eden Belaruslu antrenör, çekiç atmanın zor bir branş olduğunu ve Eşref ile beraber ellerinden gelenin en iyisini yapacaklarına inandığını sözlerine ekledi. 
     Belaruslu antrenörünün gelişiyle moral açıdan büyük motivasyon kazandığını ifade eden Apak ise, ''Yeni antrenörümü yakından tanıyorum. Çok iyi anlaşıyoruz. Astapkovich ile büyük başarılara imza atacağız'' diye konuştu. 
     
     ATMALARDA MARKA 

     Sporculuk yaşantısı boyunca birçok ulusal ve uluslararası şampiyonluğa imza atan Konstantsin Astapkovich, antrenörlüğe başladığı 1999 yılından bu yana da atletizm dünyasının önemli isimlerinin çalıştırıcılığını yaptı. 
     Konstantsin Astapkovich, kardeşi, Dünya ve Olimpiyat ikincisi ünlü çekiççi Igor'un antrenörlüğünün yanısıra Svetlana Sudak, Dzmitry Hancharuk, Vladimir Sasimoviç, Dzmitry Shako ve Alex Vashilo gibi isimlerin çalıştırıcılığını da yaptı. 
     
     ENKA DESTEĞİ 

     Olimpiyat Oyunları sonrası Eşref Apak'a sahip çıkarak milli sporcuyu renklerine katan ENKA Spor Kulübü, antrenör konusunda da desteğini esirgemedi. 
     Astapkovich'in Türkiye'ye gelişinde federasyonla ortak bir çalışma gerçekleştiren kulüp, Belaruslu çalıştırıcının federasyonda görev alması için gereken bürokratik işlemler gerçekleştirilene dek Türkiye'deki masraflarını da karşılamayı üstlendi. 
     
</TEXT>
</DOC>
