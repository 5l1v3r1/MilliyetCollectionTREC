<DOC>
<DOCNO> 318157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun19.html </URL>
<DATE> 2005/02/24/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
KKTC'de seçim süreci başladı... İşte yasaklar... 
</HEADLINE>
<TEXT>

     KKTC'de 17 Nisan Pazar günü yapılacak Cumhurbaşkanlığı seçimiyle ilgili süreç, resmen başladı. 
     Yüksek Seçim Kurulu'nun YSK yazılı duyurusunda, değiştirilmiş şekliyle 1976 Seçim ve Halkoylaması Yasası'nın 79. maddesi uyarınca, bugünden itibaren seçim yasaklarının yürürlüğe girdiği belirtildi. 
     Seçim günü olan 17 Nisan'a kadar sürecek yasaklar çerçevesinde, kamuda istihdam, terfi veya nakil işlemleri, iskan-eşdeğer uygulamaları, alçak orman arazisi kiralama, kırsal bölgelerde arsa dağıtımı, T ticari taksi izni verme, tabanca ruhsatı verme, yurttaşlık işlemleri, temel atma ve açılış törenleri, nutuk ve demeçler ve bunların yayını, makam ve resmi hizmet araçlarının gezilerde kullanılması, protokol gereği bile olsa karşılama ve uğurlama törenleri bugünden itibaren yapılamayacak. 
     YSK'nın ilan ettiği seçim takvimine göre, siyasi partiler 8 Mart tarihine kadar Cumhurbaşkanlığı için aday belirleyecek ve 11 Mart'ta adaylık için YSK'ya başvuracak. 20 Mart'ta adayların kesinleşmesinin ardından 21 Mart'ta YSK tarafından adaylar ilan edilecek. 
     Cumhurbaşkanlığı seçimi için propaganda dönemi 22 Mart'ta başlayacak. Seçimlerle ilgili kamuoyu yoklama ve araştırmalar, 2 Nisan'dan sonra yayınlanamayacak. Propaganda dönemi ise 16 Nisan'da sona erecek. 
     
</TEXT>
</DOC>
