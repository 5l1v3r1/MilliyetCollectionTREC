<DOC>
<DOCNO> 305765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko17.html </URL>
<DATE> 2005/01/12/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Dow Jones İstanbul 20'ye talebin çoğu yabancılardan geldi 
</HEADLINE>
<TEXT>

     İstanbul Menkul Kıymetler Borsası İMKB Başkanı Osman Birsen, Türkiye'nin ilk Borsa yatırım fonu Dow Jones İstanbul 20'nin DJIST halka arzının, piyasanın kurumsal yatırımcı konusundaki ana eksikliğini ortadan kaldırabilecek hızlı değişimi getireceğini söyledi. 
     DJIST'in halka arzı nedeniyle düzenlenen tanıtım toplantısında konuşan Birsen, ABD'de 1993 yılından itibaren kullanılmaya başlanan söz konusu enstrümanın, Avrupa'ya 2000'li yılların başında geldiğini, bu anlamda Türkiye ile Avrupa arasındaki farkın birkaç yıla dayandığını kaydetti. 
     Piyasanın ana eksikliğinin kurumsal yatırımcı olduğunu belirten Birsen, ''Bu yeni enstrüman, eksikliğimizi bir şekilde ortadan kaldırabilecek hızlı değişimi de önümüzdeki dönemde bize getirecektir'' dedi. 
     Modern ve sofistike enstrümanların yaratılmasının, belli altyapı yatırımlarına bağlı olduğunu dile getiren Birsen, İMKB'nin gelişimine değinirken de, işlem hacmi açısından dünya borsaları içinde 22. sıraya yerleştiklerini bildirdi. 
     Birsen, ''2004 yılı içinde net olarak, yabancı sermaye olarak Borsamız kanalıyla ekonomiye kazandırılan miktar 1 milyar 426 milyon dolardır. Bu büyük bir girişi ifade ediyor. Bu tesadüf olamaz. Demek ki biz doğru yolda hareket ediyoruz'' diye konuştu. 
     Takasbank Genel Müdürü Emin Çatana da yatırım fonları arasına bu yeni aracın katılmasının, sermaye piyasalarına çok olumlu katkı sağlayacağını ifade etti. 
     Fiba Holding Yönetim Kurulu Başkan Vekili ve Finansbank Yönetim Kurulu Murahhas Üyesi Ömer Aras ise bu girişimin Borsa'ya olan ilgiyi artıracağına inandığını söyledi. 
     Aras, yatırımcı için basit ve tercih edilen Borsa yatırım fonlarının, 23 ülkede işlem gördüğünü belirterek, şunları kaydetti 
     ''Biz 24. ülke olarak listeye giriyoruz. Bu ürün, gelişmiş piyasalarda kısa sürede büyük işlem hacmine ulaşıyor. Türkiye'de de bu hızlı büyümeyi sağlayacağını ümit ediyoruz. Borsa yatırım fonları eminim Türk sermaye piyasalarında bir dönüm noktası oluşturacak ve yatırımcı sayısını artıracaktır.'' 
     
     ''2 GÜNDE 12-13 MİLYON DOLARLIK SATIŞ OLDU'' 
     Finans Portföy Genel Müdürü Zafer Onat da piyasaları etkilememesi için gelebilecek olası yoğun talebe karşı halka arzı kısıtladıklarını ifade ederek, ''2 günde 12-13 milyon dolarlık satış oldu'' dedi. 
     DJIST'te hem yerli hem de yabancı yatırımcıları hedeflediklerini vurgulayan Onat, ''Talebin çoğunluğu yabancı yatırımcılardan geldi. Birkaç gün içinde Türkiye'ye hiç yatırım yapmamış yabancı yatırımcılardan talep geldi'' diye konuştu. 
     Türkiye'nin halka açık 20 büyük şirketine ortak olma imkanı yaratacak olan Dow Jones İstanbul 20, uluslararası sermaye piyasalarında etkinliğiyle tanınan Dow Jones Indexes, American Stock Exchange ve Carter Ledyard Milburn'un katkılarıyla oluşturuldu. 
     Fon kuruculuğunu Finansbank'ın üstlendiği DJIST'in, fon yöneticiliğini ise Finans Portföy yürütecek. Halka arz edilecek pay sayısı 5 milyon olarak belirlenen DJIST'in halka arz büyüklüğü 30 milyon YTL olarak, satılabilir toplam büyüklüğü ise yaklaşık 180 milyon YTL olarak ifade ediliyor. 
     14 Ocak Cuma günü İMKB'de işlem görmeye başlaması beklenen DJIST kapsamında bulunan şirketler şunlar 
     ''Akbank T.A.Ş., Anadolu Efes Biracılık ve Malt Sanayi A.Ş., Arçelik A.Ş., Doğan Şirketler Grubu Holding A.Ş., Doğan Yayın Holding A.Ş., Enka İnşaat ve Sanayi A.Ş., Ereğli Demir ve Çelik Fabrikaları T.A.Ş., Ford Otomotiv Sanayi A.Ş., Hacı Ömer Sabancı Holding A.Ş., Hürriyet Gazetecilik ve Matbaacılık A.Ş., Koç Holding A.Ş., Migros Türk T.A.Ş, Turkcell İletişim Hizmetleri A.Ş., Türkiye Garanti Bankası A.Ş., Türkiye İş Bankası A.Ş., Türkiye Petrol Rafinerileri A.Ş., Türkiye Şişe ve Cam Fabrikaları A.Ş., Türk Otomobil Fabrikaları A.Ş., Vestel Elektronik Sanayi ve Ticaret A.Ş., Yapı ve Kredi Bankası A.Ş.'' 
     
</TEXT>
</DOC>
