<DOC>
<DOCNO> 314889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sonsiy03.html </URL>
<DATE> 2005/02/13/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Türkiye, ISAF komutasını devraldı... 
</HEADLINE>
<TEXT>

     Mehmet Toroğlu AA 

Türkiye, Afganistan'daki Uluslararası Güvenlik ve Yardım Kuvveti'nin ISAF komutasını, 6 ay süreyle, Kabil'de düzenlenen törenle Avrupa Kolordusu'ndan EUROCORPS devraldı. 
     Afgan milli marşının çalınmasıyla başlayan törende ilk sözü alan EUROCORPS'ın ISAF 6. dönem komutanı Korgeneral Jean Pierre Py, Afganistan'ın güvenlik ve uluslararası toplumla bütünleşmesinin sağlanması için Bonn'da başlatılan sürecin son aşamasında olduklarını, bugüne kadar Afgan halkı için yapılanların gurur verici olduğunu söyledi. 
     ''Kalbimizi koyarak, çabalarımızı yürüttük'' diyen Korgeneral Py, Afgan halkına daha iyi bir yaşam sağlayabilmek için ellerinden geleni yaptıklarını kaydetti. 
     ISAF'a destek veren tüm ülkelere teşekkür eden Korgeneral Py, Türkiye'nin komutasındaki ISAF 7'nin başarılı olacağından şüphe duymadığını belirtti. Korgeneral Py, görev süresi boyunca birçok faaliyette bulunduklarını ifade etti ve Afganistan'dan güzel anılarla ayrıldıklarını söyledi. 
     Törende Korgeneral Py'dan sonra söz alan Afganistan Savunma Bakanı Abdül Rahim Vardak, NATO'nun ülkesine yaptığı katkıların çok önemli olduğunu vurgulayarak, ''Meslek hayatı boyunca bundan daha gurur verici bir gün yaşamadığını'' kaydetti. 
     ISAF 6'nın tüm görevlerini başarıyla yerine getirdiğini belirten Vardak, Türkiye'nin komutası altında da ISAF ile yakın ilişkilerini sürdüreceklerini kaydetti. 
     NATO BRUNSSUN Müşterek Kuvvet Komutanı Orgeneral Gerhard Back de, yaptığı konuşmada, Afganistan'ın ekonomisinin güçlendirilmesi ve uluslararası toplumla bütünleştirilmesi yönünde önemli adımlar atıldığını kaydetti. 
     İttifak'ın bölgede uyuşturucu ticaretiyle mücadele, devlet başkanlığı seçimlerinde güvenliğin sağlanması, milislerin silahsızlandırılması, ordu ve polis güçlerinin eğitimi gibi birçok alanda önemli girişimlerde bulunduğuna dikkati çeken Orgeneral Back, yakın gelecekte yapılması planlanan parlamento seçimlerinin önemine de değindi ve Afgan halkını oy vermeye çağırdı. 
     Orgeneral Back, tecrübesi göz önüne bulundurulduğunda, Türkiye'nin ISAF 7'nin komutası döneminde başarılı olacağına şüphe duymadığını kaydetti. 
     Afganistan'da hala birçok zor konuyla karşı karşıya olduklarını ifade eden Orgeneral Back, ''Afgan hükümeti ve uluslararası toplumun çabalarıyla bu zorlukların üstesinden gelineceğini'' söyledi. 
     
     KORGENERAL ERDAĞI 
     ISAF 7'nin yeni komutanı Korgeneral Ethem Erdağı da, yaptığı konuşmada, ''çok onurlu ve önemli bir an yaşadıklarını'' belirterek, Afganistan'da büyük başarıya imza atıldığını kaydetti. 
     Afganistan'da tarihi değişimler olduğuna dikkati çeken Korgeneral Erdağı, ''Afganistan ve Afgan halkının daha iyi bir geleceğe kavuşması yönündeki ortak hedefi paylaşıyoruz'' diye konuştu. 
     Korgeneral Erdağı, Afganistan'da yeni bir dönem başladığını ve artık terörün bir korku kaynağı olmaktan çıktığını belirterek, ''Geçmişte hayal edilemeyenlerin gerçek olduğunu'' söyledi. 
     ISAF 6 komutasından iyi bir miras devraldıklarını kaydeden Korgeneral Erdağı, NATO'nun bölgedeki yükümlülüklerini yerine getirmeye kararlı olduğunu söyledi. 
     1. Ordu Komutanı Orgeneral Hurşit Tolon, Genelkurmay Harekat Daire Başkanı Korgeneral Yavuz Yalçın, Hava Kuvvetleri Komutanlığı Kurmay Başkanı Korgeneral Erol Ortaç ve Jandarma Eğitim Komutanı Korgeneral İbrahim Açıkmeşe, Türkiye'nin Kabil Büyükelçisi Bülent Tulun, NATO'nun Afganistan'daki kıdemli sivil temsilcisi Hikmet Çetin, Afganistan Genelkurmay Başkanı Bismillah Muhammedi Han ve Afgan hükümetinden çok sayıda bakanın katıldığı tören, Orgeneral Back'ın Korgeneral Erdağı'na ISAF bayrağını teslim etmesiyle sona erdi. 
     
</TEXT>
</DOC>
