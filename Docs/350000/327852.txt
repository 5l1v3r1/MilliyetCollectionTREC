<DOC>
<DOCNO> 327852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonsiy29.html </URL>
<DATE> 2005/03/28/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Uzmanlar Grubu Raporu TCK en az 1 yıl sonra yürürlüğe girmeli 
</HEADLINE>
<TEXT>

     Medya Çalışma Grubu tarafından oluşturulan Uzmanlar Grubu Raporu'nda, ''Ceza Yasası 5-6 ay sonra yürürlüğe girmez, girmemelidir. En az 1 yıl, daha doğrusu 2 yıl sonra yürürlüğe girmesi düşünülmelidir'' denildi. 
     1 Nisan'da yürürlüğe girecek Yeni Türk Ceza Kanunu ile ilgili Medya Çalışma Grubu tarafından oluşturulan 5 kişilik Uzmanlar Grubu tarafından hazırlanan rapor, Crown Plaza Oteli'nde düzenlenen basın toplantısında açıklandı. 
     Raporda, ''ceza yasalarının bütün bir toplumu yakından ilgilendiren yasalar olduğu'' ifade edilerek, ''hak ve özgürlüklere en çok bu yolla müdahale edildiği'' bildirildi. Raporda, şu görüşlere yer verildi 
     ''Dolayısıyla ceza yasası, asla aceleye getirilemez. Metin uzun bir süreçte hazırlanır, kamuoyuna sunulur, tartışılır, yalnız parlamentodaki partiler arasında değil, toplumun çok geniş kesimleri arasında mutabakat aranarak yasalaştırılır. Ancak böyle bir süreçte metnin çağdaş düzeye ulaşması sağlanır. Özellikle iletişim basın ve ifade özgürlüğünü ilgilendiren kuralların, standartlara uygun olması şarttır. 'Yasallık', 'gereklilik' ve 'orantılılık' ilkesi dikkate alınır. Ve mutlaka Avrupa İnsan Hakları Mahkemesi AİHM kararlarına bakılır. 
     Örneğin kamu yararı söz konusu olduğunda, AİHM basın özgürlüğünü korumaya ağırlık veriyor. Bilgi veya haber yayınında kamu yararı varsa, iletişim özgürlüğünün kısıtlanmaması gerekiyor. Ama yeni yasa iletişim özgürlüğünü sınırsız yasakladığı gibi, basına potansiyel suçlu gözüyle baktığı için, bu suçların basın-yayın yoluyla işlenmesini ağırlaştırıcı neden sayıp bırakıyor. Böyle bir anlayış kesinlikle çağdaş değildir, kabul edilemez.'' 
     
     YASANIN YÜRÜRLÜĞÜNÜN ERTELENMESİ 

     ''Ceza yasası 5-6 ay sonra yürürlüğe girmez, girmemelidir. En az 1 yıl, daha doğrusu 2 yıl sonra yürürlüğe girmesi düşünülmelidir'' ifadesine yer verilen raporda, ''Yasayı aceleye getirmenin beklenmedik sonuçlara yol açacağı çok anlatıldıysa da bir işe yaramadı. Ve sonuçta, 80 yıllık birikime sırtını dönmüş, dili özensiz, sistematiği bozuk, cezaları ölçüsüz-orantısız bir metin, 'büyük reform', 'devrim' nitelemesiyle yasalaşmış oldu'' denildi. 
     ''5187 sayılı Basın Yasası'nın demokrasi açısından önemli bir adım niteliği taşıdığı için basın örgütleri tarafından desteklendiği'' vurgulanan raporda, şu görüşler yer aldı 
     ''Artık bu yasa ile basın yoluyla işlenen suçlar için hapis cezası verilmeyecekti. Ama bu yasadan sonra kabul edilen 5237 sayılı yasa, iletişim özgürlüğünü ciddi biçimde sınırladığı gibi, basın yoluyla işlenen suçlara verilecek cezanın 1 2 veya 1 3 oranında artırılması öngörülüyor. 1 Nisan'dan sonra, basın suçları için verilecek para cezaları ödenmezse pekala hapis cezasına çevrilebilme olasılığı doğmuştur. Bu çok ciddi bir tehlikedir. İvedilikle düzeltilip değiştirilmelidir. Yeni TCK'nın 51. maddesine göre hapis cezaları ertelenebilecek, ama para cezaları ertelenemeyecektir. Bu kural, cezanın kişiselleştirilmesini önleyeceği gibi, kesinlikle haksız ve adaletsiz sonuçlar verecektir. Mutlaka düzeltilmelidir.'' 
     
     ''CEZALAR AĞIR, HUKUKA UYGUNLUK DÜŞÜNÜLMEMİŞ'' 

     Yeni TCK'nın 125. maddesinde ''hakaret'' ve ''sövme'' suçlarının birlikte düzenlendiği, 127. maddede ''ispat hakkı'', 128. maddede ''savunma dokunulmazlığı'' ve 130. maddede ''ölünün hatırasına hakaret'' suçlarının yer aldığına değinilen raporda, şöyle denildi 
     ''Hakaret, iletişim özgürlüğünü olumsuz etkileyebilecek bir suç türüdür. Bu nedenle değerler dengesini iyi kurmak ve sınırları doğru çizmek gerekir. Özellikle kamu yararı söz konusu olduğunda toplumun bilgi edinme gazetecinin haber verme hakkı öne çıkarılmalıdır. Bu nedenle doğrudan 'sövme' dışındaki bir yayının, kolayca ceza tehdidi altına sokulması, AİHM kararlarına aykırıdır. Bugün artık Avrupa'da hakaretin suç olmaktan çıkarılması konuşulmaktadır. ABD'de hakaret suç olmaktan çıkmış durumda. Dünya böyle bir gelişimi yaşarken 125. ve 127. maddelerle getirilen ölçüsüz sınırlama kabul edilemez. 125. madde önce iletişim özgürlüğünü, sonra demokrasiyi öldürür.'' ''Getirilen cezalar çok ağır olduğu gibi, hiçbir hukuka uygunluk nedeni düşünülmemiştir'' görüşüne de yer verilen raporda, ''yasanın 132. ve 133. maddelerinin AİHM'nin 10 maddesine aykırı olduğu, ifade özgürlüğünün kısıtlanacağı, ciddi bir otosansüre yol açacağı'' öne sürüldü. 
     Basın ve ifade özgürlüğünü sınırlayan maddelere işaret edilen raporda, ''Halkı kin ve düşmanlığa tahrik veya aşağılama' başlıklı 216. madde, 'Örgüt propagandası' başlıklı 220. maddenin 8. fıkrası ve 'Müstehcenlik' başlıklı 226. maddenin sorunlara neden olacağı'' savunularak, bunların değiştirilmesi gerektiği kaydedildi. 
     ''Fiyatları Etkileme başlıklı 237. madde ile işçi ücretlerinin ve malların değerinin artıp eksilmesine yol açacak 'yalan haber' yayınının yasaklandığı'' ifade edilen raporda, ''Bu düzenleme demokrasi açısından çok ciddi bir tehdit oluşturabilecektir. Bu konulara ilişkin haberlerden hepsinin nasıl yalan sayılacağı ve yalan olduğunun nasıl saptanacağı belli değildir'' denildi. 
     
     ''BASINA DUYULAN TİPİK ÖFKE'' 

     Raporda, ''İftira başlıklı 267. maddenin, 'Pişmanlık' başlıklı 269. maddeyle birlikte, basına duyulan tipik öfkenin bir örneği olduğu'' öne sürülerek, şöyle denildi 
     ''Alt komisyon bu suçla ilgili 80 yıllık birikimi hiçe sayıp, Ord. Prof. Dr. Sulhi Dönmezer'in taslağı ile Hükümet tasarısını da atlayarak madde metnine, 'basın ve yayın yoluyla' sözcüklerini eklemiştir. Bu ekleme çok önemli sonuç verebilecektir. 
     Artık iftira suçunun oluşması için adliyeye veya durumu adliyeye bildirmekle görevli bir makama ihbar ve şikayet etmiş olmak aranmayacak. Vurgun, soygun haberini salt yayımlamış olmak yeterli sayılacak ve bu yayın nedeniyle ilgili kişi hakkında savcılığın değil, bağlı olduğu disiplin kurulunun soruşturma başlatması bile gazetecinin 1 yıldan 4 yıla kadar cezalandırılmasına yol açacaktır. Yapılan düzenleme kesinlikle yanlıştır.'' 
     
     HAPİS CEZASI TEHDİDİ 

     Raporda, ''Gizliliği ihlal' başlıklı 285. madde ile de ölçülülük ve orantılılık ilkesinin aşıldığı ve özellikle basın için cezanın 1.5 yıldan başlatılmasının çok ağır bir yaptırım olduğu'' ileri sürülerek, bunun makul bir düzeye çekilmesi istendi. 
     ''Maddenin ilgili fıkrasında sadece duruşma içinde görüntü alınmasının yasaklanabileceği'' vurgulanan raporda, ''Düzenleme bu yönde yapılmalı ve 3. fıkra kaldırılmalıdır. Aksi takdirde kamuoyunun bildiği kişilerin mevcut resimlerinin bile yasaklanmasına yol açılır'' denildi. 
     Raporda, ''Yargılamayı etkileme ve teşebbüs başlıklı 288. madde ile 9 aydan 3 yıla kadar hapis cezası öngörüldüğü, böylece Basın Yasası'nın 19. maddesine göre açılmış soruşturma ve davaların yarattığı şaşkınlık geçmeden gazeteciler için hapis cezası tehdidinin gündeme girdiği'' vurgulandı. 
     Yeni TCK'daki ''Beslenmeyi Engelleme'' başlıklı 298 2 madde, ''Cumhurbaşkanı'na Hakaret'' başlıklı 299. madde, ''Devlet Organlarını Aşağılama'' başlıklı 301. madde, ''Devlete Karşı Savaşa Tahrik'' başlıklı 304. madde ve ''Milli Yararlara Karşı Hareket'' başlıklı 305. maddenin de eleştirildiği raporda, bu maddelerde yapılması istenen değişiklikler sıralandı. 
     Raporda ''Milli Savunmaya Karşı Suçlar'' ve ''Devlet Sırlarına Karşı Suçlar ve Casusluk'' konularını düzenleyen 323, 327, 329 1, 334, 336 ve 339. maddelerinin de iletişim özgürlüğünü ilgilendirdiğine işaret edilerek, ''Bu maddelerde kesinlikle yasallık ve açıklık yoktur. Tehlikelidir, değiştirilmelidir'' denildi. 
     
     ''YENİ TCK KEYFİLİĞE AÇIK''.. 

     Raporda, yeni TCK'ya ilişkin şu görüşlere yer verildi 
     ''Yeni TCK, belli bir felsefi temele dayanmadığı gibi, kendi içinde bütünlüğü olmayan, sistematiği bozuk, dili kesinlikle özensiz, cezaları ölçüsüz ve keyfiliğe açık bir yasadır. Oysa kanunilik yasallık ilkesi uyarınca kişi hak ve özgürlüklerinin korunabilmesi için suçların ve temel kavramların yalnızca yasada gösterilmiş olması yetmez. Ayrıca bunların farklı anlayış ve yorumlara yol açmayacak biçimde doğru, açık ve net olarak tanımlanmaları gerekir. 
     Yorum ve uygulama farklılıklarından doğacak sorunlar söylendiği gibi içtihatla düzeltilemez. Çünkü açılacak soruşturmalar ve yargılama süreci uzun bir süre alacağı gibi, bu aşama bitmeden 5235 Sayılı Yasa yürürlüğe girecektir. Dolayısıyla yeni TCK'nın basın yayınla ilgili birçok maddesi, Yargıtay'a gitmeden istinaf incelemesi ile kesinleşecektir. Unutmayalım ki, yargı bağımsızlığı Türkiye'nin temel bir sorunudur. Ve istinaf mahkemelerinin bağımsızlığı konusunda çok ciddi kuşkular yaşanacaktır. Bu durum, yasallık ilkesine uymayan düzenlemelerin keyfi biçimde uygulanmasına yol açacaktır. Durum açıktır. Tehlike büyüktür. Bu nedenle yasanın yürürlüğe girmesi ertelenmeli veya sorun yaratabilecek maddeler ivedilikle değiştirilmelidir.'' Raporda, ''Medya Çalışma Grubu'nun yeni TCK için yapılacak çalışmalara katılmayı görev sayacağı ve gerekirse her madde için öneri hazırlayıp sunabileceği'' de kaydedildi. 
     
</TEXT>
</DOC>
