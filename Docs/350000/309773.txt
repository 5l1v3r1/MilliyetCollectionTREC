<DOC>
<DOCNO> 309773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/spor/spo07.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Lütfen beyler 
</HEADLINE>
<TEXT>


Sporda yaşanan şiddet olaylarının önüne geçmek isteyen Futbol Federasyonu kampanyayı dün medyaya tanıttı 


Bıçakcı katıldı 
FUTBOL Federasyonu'nun spor olaylarında yaşanan şiddete karşı başlattığı "Lütfen" kampanyası, Başkan Levent Bıçakcı'nın katılımıyla tanıtıldı. Toplantıya Bıçakcı'nın yanı sıra başkanvekili Şekip Mosturoğlu ve federasyona sponsor olan firmaların yetkilileri katıldı. Bıçakcı, kampanyayı başlatmaktaki amaçlarının bir kulübe gönül bağıyla bağlı olan ve taraftarlık duygusunu yaşayan herkesi uyarmak olduğunu söyledi. 

İkinci mesaj var 
BAŞKAN Bıçakcı, kampanyanın birinci aşamasındaki uyarıcı tonun ikinci aşamada yerini umutlu bir çağrıya bırakacağını dile getirdi. Futbol Federasyonu Başkanı şunları söyledi "Spor toplumunu oluşturan herkesi biraz daha dikkatli, biraz daha özenli, biraz daha duyarlı davranmaya çağıracağız. Sporda kalıcı barışa doğru giden yolda önemli bir mesafe kaydetmenin ancak bu şekilde mümkün olabileceğine dikkat çekeceğiz" yorumunu yaptı. 





</TEXT>
</DOC>
