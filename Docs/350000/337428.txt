<DOC>
<DOCNO> 337428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonspo04.html </URL>
<DATE> 2005/04/27/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Tuncay Rakiplerle ilgilenmiyoruz, önemli olan bizim kazanmamız 
</HEADLINE>
<TEXT>

     Fenerbahçe'nin milli futbolcusu Tuncay Şanlı, rakiplerin aldığı sonuçlarla ilgilenmediklerini, önemli olanın kendi maçları olduğunu söyledi. 
     Samandıra Tesisleri'ndeki antrenmanın ardından takım arkadaşı Önder Turacı ile birlikte basın mensuplarının sorularını yanıtlayan Tuncay, önlerindeki maçları kazanmaları gerektiğini belirterek, ''Rakiplerin alacakları sonuçlarla ilgilenmiyoruz. önemli olan bizim kazanmamız. Önümüzde Trabzonspor maçı var. Çok zorlu geçecek ama kazanmak istiyoruz'' diye konuştu. Ümit Özat ve Teknik Direktör Christoph Daum'a verilen cezalarla ilgili bir soruya Tuncay, ''Ümit ağabeyin aramızda olmasını isterdik. Ama bu konuda bizim yorum yapmamız doğru değil. Yönetimimiz gerekli açıklamaları yapar'' şeklinde konuştu. 
     Tuncay, Ümit'in yokluğunda kaptanlık bandını takmasıyla ilgili olarak da, ''Benim için gurur verici'' dedi. 
     Galatasaray ile 11 Mayıs'ta Türkiye Kupası finalinde karşı karşıya gelecek olmalarının hatırlatılmasına da milli futbolcu, ''Bundan önce 3 lig maçımız var. Öncelikle bu maçları düşünüyoruz. Zamanı geldiğinde Türkiye Kupası maçını da düşünürüz'' diye konuştu. 
     
     ÖNDER ''KALAN MAÇLARIMIZI KAZANMAK İSTİYORUZ'' 

     Önder Turacı ise kalan maçlarının final niteliğinde olduğunu ve hepsini kazanmak istediklerini söyledi. 
     Trabzonspor ile zorlu bir maç yapacaklarını kaydeden Önder, ''Taraftarımızın önünde Trabzonspor'u yenmek istiyoruz. Bunu da başarabilecek güçteyiz. Artık bütün maçlarımız zor ve elimizden geleni yapacağız'' şeklinde konuştu. 
     Tuncay gibi Galatasaray ile oynayacakları maç için yorum yapmayan ve öncelikle önlerindeki lig maçlarını düşünmek zorunda olduklarını belirten Önder, takımda stres ve sıkıntı olmadığını ve çok iyi çalıştıklarını ifade etti. 
     
</TEXT>
</DOC>
