<DOC>
<DOCNO> 312235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/spor/spo04.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'in Anelka duası 
</HEADLINE>
<TEXT>


Trabzonspor Teknik Direktörü, Fenerbahçe'nin yeni transferinin düşüş döneminde Türkiye'ye geldiğini söyledi, "İnşallah Anelka bizim maçta iyi oynamaz" dedi 


'Duygusal değilim' 
TRABZON derbisi için bir basın toplantısı düzenleyen Trabzonspor Teknik Direktörü Şenol Güneş, dostluk mesajları verdi, ancak sahaya üç puan için çıkacaklarını söyledi. İlk profesyonel kulübünün Akçaabat Sebat olduğunu ifade eden Güneş, duygusallığı bir kenara bırakıp, kazanmak için oynayacaklarını söyledi. Şenol hoca, Sebat için, "İnşallah bize zarar vermeden ligde kalırlar" diye konuştu. 

'Sahada izin yok' 
ŞU anda da en büyük rakibiyle oynayacakmış gibi karşılaşmaya hazırlandıklarını belirten Şenol Güneş, "Saha dışında dostuz, saha içinde ise yumuşamaya izin vermeyeceğiz" diye konuştu. Güneş, Anelka transferiyle ilgili şunları söyledi "Düşüşe geçmiş bir pozisyonda Türkiye'ye geldi. Hayırlısı olsun. Türkiye liginde rakibimiz Fenerbahçe olacak ve 11 kişi oynayacak. İnşallah Anelka, bizim maçta iyi oynamaz." 

İki yıldız korkuttu 

BORDO - Mavililer'in yıldızı İbrahima Yattara, bu hafta ikinci antrenmanı da yarıda bıraktı. Depremzedelere yardım maçından dönüp, idmana çıkan Gineli oyuncu, taktik çalışmada dizine aldığı bir darbeyle sakatlandı ve çalışmadan ayrıldı. Yattara gibi Gökdeniz de idmanı tamamlayamazken, iki futbolcunun durumlarının ciddi olmadığı belirtildi. 

Zurawski'nin isyanı 

TRABZONSPOR'UN almak istediği Polonyalı Zurawski, takımı Wisla Krakov'un Manavgat'taki kampını terk etti. Transferine zorluk çıkaran kulüp başkanını ikna etmek için Polonya'ya giden Zurawski, olumlu yanıt alırsa bugün Trabzonspor'la sözleşme imzalayacak. 


</TEXT>
</DOC>
