<DOC>
<DOCNO> 311320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/soneko18.html </URL>
<DATE> 2005/02/01/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Turkcell belirsizliğini taraflar çözecek... 
</HEADLINE>
<TEXT>

     Yapı Kredi Bankası'nın satılmasının ardından, bankanın elinde bulunan Turkcell hisselerinin durumu hakkında karşılıklı yapılan açıklamalar kafaları karıştırdı. Durumu BDDK'nın açıklaması netleştirdi. 
     
Dün Yapı Kredi Bankası'nın yüzde 57.4'ünü 1 milyar 177 milyon euroya Koç - UniCredito'ya sattığını açıklayan Çukurova Grubu, dün geri alım opsiyonu biten Yapı Kredi'deki yüzde 13.1 oranındaki Turkcell hisselerinin geri alım opsiyonunun 31 Ocak 2005 değil, 31 Ekim 2005 olduğunu ileri sürdü. 
Grubun "süre henüz dolmadı" açıklaması daha önce böyle bir tarih hakkında açıklamada bulunmaması nedeniyle piyasada şaşkınlıkla karşılandı. 
     
Turkcell hisselerini 1 Şubat'tan itibaren başka alıcılara da satabileceğini defalarca açıklayan Yapı Kredi ise Çukurova'ya yanıt vererek opsiyonun 31 Ocak'ta bittiğini ve vade tarihinde değişiklik olmadığını açıkladı. 
     
Bu açıklamaların ardından Koç Holding'den yapılan açıklamada ise Yapı Kredi'nin hisse devrine ilişkin yapılan sözleşmede, tarafların detaylı inceleme çalışmaları neticesine bağlı olarak Çukurova Grubu'na Turkcell hisselerini satın alma opsiyonu verilmesi konusunun değerlendirileceği belirtildi. 
     
Bu arada pazarlık sürecince BDDK ile yapılan görüşmelerde, opsiyonun 31 Ocak'tan sonra da uzatılabileceğini açıklayan TMSF Başkanı Ahmet Ertürk imzasıyla bugün borsaya yapılan açıklamada süre verilmeden Turkcell hisselerinin vadesinin uzatıldığı bildirildi. 
     
Konuyla ilgili son açıklama ise BDDK Başkanı Tevfik Bilgin'den geldi. Bilgin, Yapı Kredi'nin mülkiyetinde bulunan Turkcell hisselerinin akıbetinin, hisse devir sözleşmesi imzalayan Çukurova Grubu ve Koç Finansal Hizmetler tarafından belirleneceğini söyledi. 
     
İşte taraflardan şu dakikaya kadar gelen açıklamalar... 

     
</TEXT>
</DOC>
