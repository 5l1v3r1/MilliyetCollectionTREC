<DOC>
<DOCNO> 306606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonyas11.html </URL>
<DATE> 2005/01/14/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Velilere karne uyarıları... "Karne hayatın anlamı değildir"... 
</HEADLINE>
<TEXT>

     Osmangazi Üniversitesi OGÜ Psikiyatri Anabilim Dalı Öğretim Üyesi Prof. Dr. Gülten Seber, anne ve babaların akademik bir çalışmanın sonucunu gösteren karneyi hayatın anlamı haline getirmemeleri gerektiğini söyledi. 
     Prof. Dr. Seber, AA muhabirine yaptığı açıklamada, tüm öğretim boyunca ve her yıl iki defa alınan karnenin değerlendirme ve bilgilendirme notu gibi algılanması gerektiğini belirterek, bu süreçte çocukların kişiliklerinin inciltilmemesinin önemli olduğunu kaydetti. 
     Mutlak ve değişmez sonuç olarak kabul edilemeyecek karnenin çeşitli nedenlerle gerçeği de yansıtmayabileceğini ifade eden Prof. Dr. Seber, şöyle konuştu 
     ''Karne günü, öğrencinin başarısı veya başarısızlığı olarak ele alınıp ender günlerden biri haline getirilmemelidir. Karne sonucu ailenin istediği gibi değilse, bir gün tepki verip ertesi gün unutmak, anne ve babanın çocuğuyla sağlıklı ilişki kuramadığını gösterir. Anne ve babalar akademik bir çalışmanın sonucunu gösteren karneyi hayatın anlamı haline getirmemelidir. Kırılgan, benlik saygısı ve gücü çabuk zedelenen, bunun yanında intihara en yatkın olunan dönem ergenlik çağıdır. Bazen ailenin olumlu yaklaşımı olsa bile ergen kişi içine çekilip sessizce kendini cezalandırmak isteyebilir.'' 
     
     ''BÜTÜN ÇOCUKLAR TATİLİ HAK ETMİŞTİR'' 
     Karne kaygısını ailelerin ürettiğini, çocuğun da büyüttüğünü belirten Prof. Dr. Seber, alternatif düşünebilen, bağımsız davranabilen ve mizah yeteneğine sahip çocukların çok iyi karne getiremeyebileceğini bildirdi. 
     Anne ve babaların çocuğun başarılı olduğu alanları desteklemesi gerektiğini anlatan Prof. Dr. Seber, şöyle devam etti 
     ''Karnedeki başarısız notlar görmezden gelinmemeli, yapıcı bir ortamda notlardan habersiz olunmadığının mesajı verilmelidir. Aileler çocuğu her durumda kabullenmeli ve sevgisini yüksek sesle ifade etmelidir. Karne sadece çocuğa değil ailenin tümüne verilmektedir. Başkaları ne der diye çocuk hırpalanmamalı ve aşağılanmamalıdır. Karnenin kötülüğü nedeniyle suçlanan çocuk okuldan soğur. Öğrencinin başarıda ödül beklediği unutulmamalıdır. Başarı düzeyi ne olursa olsun bütün çocuklar tatili hak etmiştir.'' 
     
</TEXT>
</DOC>
