<DOC>
<DOCNO> 347432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun33.html </URL>
<DATE> 2005/05/31/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Kuzey Kore'de kıtlık sıkıntısı... 
</HEADLINE>
<TEXT>

     Gıda ve yakıt sıkıntısı çeken Kuzey Kore'nin, tarlalardaki ekim faaliyetlerine yardım etmek için kent sakinlerini kitleler halinde kırsal kesime gönderdiği bildirildi. 
     Birleşmiş Milletler Gıda Programı'nın BMGDP Kuzey Kore sorumlusu Richard Ragan, konuyla ilgili haberleri doğrulayarak, ''Ülkede ulusal bir seferberlik var. Her meslekten ve her kesimden insandan kırsal alana gitmeleri ve tarımsal işlerde deneyimleri olmasa bile pirinç ekiminde çiftçilere yardımcı olmaları isteniyor'' dedi. 
     Ragan, çalışmalarında kendilerine yardımcı olan Kuzey Kore dışişleri bakanlığı memurlarının bile hafta sonlarında tarla işlerinde çalışmaya gittiklerini söylerken, Kuzey Kore'nin başkenti Pyong Yang'da bulunan başka Batılı kaynaklar, seferberliğin ''her yıl yaşanan olağan bir uygulama'' olduğunu belirtiyorlar. 
     Batılı yardım kuruluşundan bir görevli konuyla ilgili olarak, ''Bu millet her şeyi kitlesel bir tarzda yapar. Bu yılki kitlesel hareketin geçen yıllardan bir farkı yok. Zaten ekilecek alanların sınırlı olduğunu düşünürseniz, her zamankinden daha kalabalık bir nüfus hareketi olmayacağını anlarsınız'' diye konuştu. 
     Bu arada, Kuzey Kore kaynakları da ülkede 1990'larda yaşananlar gibi ağır bir kıtlık tehlikesinin olduğunu bildiriyorlar. 
     
</TEXT>
</DOC>
