<DOC>
<DOCNO> 303398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonsiy15.html </URL>
<DATE> 2005/01/04/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Babacan 2007'den sonra yeni 'stand-by'a ihtiyaç duymayabiliriz 
</HEADLINE>
<TEXT>

     Devlet Bakanı Ali Babacan, Türkiye'nin borçlarının hafiflediğini belirterek, ''2007 yılından sonra IMF ile yeni bir stand-by anlaşmasına ihtiyaç duymayabiliriz'' dedi. 
     Alınan bilgiye göre, AK Parti TBMM Grubu'nun basına kapalı bölümünde konuşan Babacan, ekonomideki gelişmeleri ve IMF ile ilişkileri değerlendirdi. 
     Ekonomideki olumlu gelişmelerle IMF'e olan borçların ödendiğini, Türkiye'nin borçlarının 20 milyar dolar civarına indiğini anlatan Babacan'ın, mali disiplinden taviz verilmediğini, bu ortamın sürmesi durumunda 2007 yılında IMF ile yeni bir stand-by anlaşmasına ihtiyaç duyulmayabileceğini söylediği kaydedildi. 
     TBMM AB Uyum Komisyonu Başkanı ve Düzce Milletvekili Yaşar Yakış da 17 Aralık zirve kararlarını değerlendirdi. Türkiye'ye 3 Ekim 2005'te müzakere tarihi verilmesinin olumlu olduğunu belirten Yakış'ın, ''AB, genişlemedeki tecrübelerini yeni genişleme dalgasında değerlendirmek istiyor. Yapılan bunun kağıt üstüne dökülmesidir. Türkiye ile ilgili olumsuz bir durum yok'' dediği öğrenildi. 
     TBMM Sanayi ve Ticaret Komisyonu Başkanı Soner Aksoy ise AR-GE çalışmaları hakkında bilgi verdi. Türkiye'de AR-GE çalışmalarının yetersiz olduğuna işaret eden Aksoy, özel sektörün de bu konuda çalışma yapmasının gerekliliğine işaret etti. 
     
</TEXT>
</DOC>
