<DOC>
<DOCNO> 303950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun06.html </URL>
<DATE> 2005/01/06/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
'Tsunami zirvesi' başladı 
</HEADLINE>
<TEXT>

     Dünya liderleri, Güney Asya'da yaklaşık 150 bin can alan deprem ve tsunami felaketinin yaralarını sarmak üzere, Endonezya'nın başkenti Cakarta'da biraraya geldi. 
     Depremin ve tsunaminin vurduğu 11 ülke için şu ana kadar toplanan yaklaşık 4 milyar dolarlık yardımın nasıl dağıtılacağının görüşüleceği zirve, felaket kurbanları için bir dakikalık saygı duruşuyla başladı. 
     Zirvenin açılış konuşmasını yapan Endonezya Devlet Başkanı Susilo Bambang Yudhoyono, Hint Okyanusu'na kıyısı olan bölgelerde, Büyük Okyanus'ta uzun zamandır kullanılan tsunami uyarı sisteminin benzerinin kurulması çağrısında bulundu. 
     BM Genel Sekreteri Kofi Annan da kesin rakam tam olarak belirlenecek olsa, deprem bölgesinde hayatını kaybedenlerin sayısının 150 bini geçebileceğini belirtti. 
     Endonezya Devlet Başkan Yardımcısı Yusuf Kalla da ülkesindeki ölü sayısının 100 bine yaklaştığını kaydetti. 
     İkinci Dünya Savaşı'ndan bu yana planlanan en büyük yardım organizasyonu için 26 ülkenin liderlerini ve yardım kuruluşlarını biraraya getiren zirve bugün sona erecek. 
     
</TEXT>
</DOC>
