<DOC>
<DOCNO> 312500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur43.html </URL>
<DATE> 2005/02/04/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
15 yaşındaki fuhuş kurbanı A.T En büyük hayalim öğretmen olmak 
</HEADLINE>
<TEXT>

     Tavas ve Kale ilçelerinde, para karşılığı çok sayıda erkekle birlikte olmaya zorlandığı iddia edilen A.T, ''En büyük hayalim öğretmen olmak, yetkililerden beni okula göndermelerini istiyorum'' dedi. 
     Tavas İlçe Emniyet Müdürlüğü'nde koruma altında tutulan A.T, yaptığı açıklamada, kendisine tecavüz eden kişilerin baskısı altında olduğu için olayı babasına söyleyemediğini belirtti. 
     Bir süre sonra durumu ablası Meryem T'ye anlattığını, ablasının da babasıyla konuştuğunu ifade eden A.T, şunları kaydetti 
     ''Altınordu İlköğretim Okulu'ndan geçen yıl mezun oldum. Başarılı bir öğrenciydim. Ailem 5 yaşındaki kardeşim Emre'ye bakmam için beni okula göndermedi. En büyük idealim öğretmen olmaktı. Yetkililerden beni okula göndermelerini istiyorum. Öğretmen olduktan sonra birçok insana okuma-yazma öğreteceğim.'' 
     
     ''SUÇLULAR CEZALANDIRILSIN'' 

     Baba Nail T. ise kızı A.T'nin başkalarıyla birlikte olduğu yönünde dedikodular duyunca durumu araştırmaya başladığını söyledi. 
     Şüphelendiği yeğeni Şahin T'yi takip etmeye başladığını ve yeğeninin kızını başkalarıyla birlikte olmaya zorladığını anladığını belirten Nail T, şöyle konuştu 
     ''Kızıma sorduğumda öyle bir şey yok dedi. Meğer baskı altındaymış. Bir gece emniyet ve jandarma yetkilileriyle kızımı takip ettim. Tavas'taki bir otelde bulduk. Kızımın erkeklerle birlikte olması için tehdit edildiğini ve boğazından darp edildiğini tespit ettik. Durumu savcıya bildirdik. Başka çocukların da başı yanmaması için suçluların cezalandırılmalarını istiyorum.'' Köy muhtarı Ali Asküçük de köy halkının olaya çok üzüldüğünü ve etkilendiğini belirterek, ''Olay hazmedilemeyecek kadar güç. İnşallah devamı gelmez. A.T'nin başına gelenler bizim çocuklarımızın da başına gelebilirdi. Suçlular cezasını çeksin'' diye konuştu. 
     Emniyet Müdürlüğü yetkilileri, A.T'nin yazışmalar yapılıncaya kadar emniyet müdürlüğünde koruma altında tutulacağını, daha sonra Sosyal Hizmetler Kurumu Çocuk Yuvası'na teslim edileceğini bildirdi. 
     A.T'nin para karşılığı birlikte olduğu iddiasıyla Tavas ve Kale ilçelerinde gözaltına alınan toplam 49 kişiden 23'ü tutuklanmıştı. 

     
</TEXT>
</DOC>
