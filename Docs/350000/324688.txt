<DOC>
<DOCNO> 324688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sondun16.html </URL>
<DATE> 2005/03/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Londra Ulaştırma İdaresi KKTC'nin turizm afişlerini yasakladı 
</HEADLINE>
<TEXT>

     LONDRA, DHA 

      İNGİLTERE'de başkentin otobüs ve metro hizmetlerinden sorumlu Londra Ulaştırma İdaresi'nin Tfl , kentteki Rumlar tarafından 'hakaret' olarak algılanabileceği iddiasıyla KKTC'nin turizm ilanlarına yasak koyması, İngiliz hükümeti ile TfL'nin arasını açtı. İngiliz hükümeti, metro ve otobüslerde KKTC ilanlarına yer verilmemesi yönündeki kararı, "Kuzey Kıbrıs'ın ekonomik izolasyonunun kaldırılmasına yönelik İngiliz politikasına aykırı" diyerek eleştirdi. 
     Rum Kesimi'ndeki İngiliz Büyükelçiliği sözcüsü tarafından Rum basınına yapılan açıklamada, "İngiliz hükümeti, Kıbrıslı Türklerin içinde bulunduğu ekonomik izolasyonu bitirmeye kararlıdır ve bu yöndeki çabaları desteklemeyi sürdürecektir" ifadesi kullanıldı. TfL'nin kararına uzak durduklarının bir göstergesi olarak büyükelçilik, "TfL hükümete değil, Londra Büyükşehir Belediyesi'ne bağlıdır" dedi. 
     
     'RUMLAR KKTC TURİZMİNİN BÜYÜMESİNİ ÇEKEMEDİ' 
     Kıbrıs Türk Otelciler Birliği Genel Sekreteri Hüseyin Aktığ da Cyprus Mail gazetesine yaptığı açıklamada TfL'nin kararını sert bir dille eleştirerek, "Bu tamamen ayrımcılıktır. Rumları kızdırmayalım derken bizi kızdırıyorlar" diye konuştu. Rum tur operatörlerinin KKTC ile ilgili yanlış iddialarının da araştırılmasını isteyen Aktığ, "Rumlar tarafından bastırılan her broşürde KKTC'ye girişin mümkün olmadığı gösteriliyor. Bu bir yalan. Her yıl buraya 500 bin kişi geliyor" dedi. Aktığ ayrıca, "KKTC turizmindeki büyümenin Rumları kızdırması nedeniyle" böyle bir yasak getirildiğine inandığını söyledi. 
     
</TEXT>
</DOC>
