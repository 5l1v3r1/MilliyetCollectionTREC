<DOC>
<DOCNO> 326785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur50.html </URL>
<DATE> 2005/03/24/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Nil Demirkazık'a Türk Bayrağı davası .. 
</HEADLINE>
<TEXT>

     Türk Bayrağı'ndan dikilmiş tişört giyerek özel bir televizyon kanalında yayınlanan programa katılan antikacı Nil Demirkazık hakkında, Bayrak Kanunu'na muhalefet ettiği gerekçesiyle suç duyurusunda bulunuldu. 
     Edinilen bilgiye göre, Kilis Valiliği İl Özel İdare Kurulu Müdürü Bekir Sami Coşkun, Bursa'da yayınlanan özel bir televizyon kanalındaki ''Kim Haklı'' programına Türk Bayrağı'ndan dikilmiş tişörtü giyerek katılan Demirkazık aleyhinde Bayrak Kanunu'na muhalefet ettiği gerekçesi ile Cumhuriyet Savcılığı'na suç duyurusunda bulundu. 
     Bekir Sami Coşkun, suç duyurusunda bulunmasına ilişkin olarak, şunları söyledi 
     ''Antikacı Demirkazık, söz konusu programa üzerinde bulunan Türk Bayrağı'ndan dikilmiş tişörtü giyip çıkarak 2893 Sayılı Türk Bayrağı Kanunu'nun 7. maddesinin 1. Bendindeki Türk Bayrağı yırtık, sökük, yamalı, delik ve kirli, soluk, buruşuk veya layık olduğu manevi değeri zedeleyecek şekilde kullanılamaz. Resmi yemin törenleri dışında her ne maksatla olursa olsun masalara, kürsülere, örtü olarak seçilemez. 
     Oturan veya ayakla basılan yerlere konulamaz. Bu yerlere ve benzeri eşyaya bayrağın şekli yapılamaz. Elbise veya üniforma şeklinde giyilemez hükmü çiğnenmek suretiyle TCK'nın 526. maddesindeki suç işlemiştir. Bu nedenle Demirkazık hakkında Kilis Cumhuriyet Savcılığı'na Bayrak Kanunu'na muhalefet ettiği gerekçesi ile suç duyurusunda bulundum.'' 
     
</TEXT>
</DOC>
