<DOC>
<DOCNO> 333306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko12.html </URL>
<DATE> 2005/04/14/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Irak pazarı, kapalı tesisleri açtırdı 
</HEADLINE>
<TEXT>

     Oben KIRDÖK DHA 

      OYAK Çimento Grubu'na bağlı Adana Çimento Sanayi A.Ş.'nin AÇS Genel Müdürü İsmail Erkovan, Irak'tan gelen talep üzerine, uzun süredir kapalı olan 1 ve 2 numaralı fırınları yeniden faaliyete geçirdiklerini söyledi. Erkovan, 2005'te iç pazarda da yüzde 5 büyüme beklediklerini kaydetti. 
     AÇS Genel Müdürü İsmail Erkovan, yaklaşık yüzde 80 kapasiteyle çalışırken, yeniden yapılanma sürecindeki Irak'tan 2004'ün sonlarına doğru aldıkları talebi karşılamak için tam kapasiteye geçtiklerini belirtti. 
     Atıl durumda olan 1 ve 2 numaralı fırınları tekrar devreye aldıklarını söyleyen Erkovan, "2004'te bu ülkeye Türkiye'den yapılan 2 milyon ton ihracatın 432 bin tonunu biz gerçekleştirdik. 2005'te ise 500 bin ton seviyesine ulaşmayı planlıyoruz. Türk çimento sanayisinin Irak'a yapacağı toplam ihracatın ise bu yıl sonunda 2.5 milyon tonu bulmasını bekliyoruz'' dedi. 
     AÇS'nin üretim ve ihracat rakamları hakkında da bilgi veren Erkovan, "2004 satışlarımız 2 milyon 400 bin tona yaklaştı. Bunun 1 milyon 284 bin tonu iç pazara, 500 bin tonu Avrupa ülkelerine, 432 bin tonu Irak'a, 125 bin tonu ise Suriye'ye oldu. Tam kapasite çalışmamız devam ediyor. Kapasitemiz daha büyük olsa, çimento satacak pazar bulabiliriz'' diye konuştu. 
     
     SEKTÖRÜ ÖZEL SEKTÖR BÜYÜTÜYOR 
     Türkiye'deki çimento pazarının 2005'te yüzde 4- 5 düzeyinde büyümesini beklediklerini söyleyen AÇS Genel Müdürü Erkovan, bu beklentilerini özel sektörün inşaat yatırımları ve devletin konut için Toplu Konut İdaresi'ne TOKİ büyük kaynak aktarmasına bağladı. Faizlerin ve döviz kurlarının düşüklüğünün de güven duygusu yarattığını kaydeden Erkovan, "Vatandaş dolarını yastık altında daha fazla bekletmiyor. Enflasyonun da düşmesiyle yıllardır ertelemiş olduğu ev ihtiyacını gidermek istiyor. Bunu, 2004 sonunda ruhsat başvurularının artışından görebiliyoruz'' dedi. 
     
     
Yüzde 35 kapasite fazlası var ÇİMENTO sektöründe yüzde 35 kapasite fazlası bulunduğunu söyleyen AÇS Genel Müdürü Erkovan, bunun da krizlerden kaynaklandığını belirtti. 1998'de iç pazarda 34 milyon ton çimento tüketildiğini vurgulayan Erkovan, 2004 sonunda ise 31 milyon 600 bin tonda kalındığına dikkat çekti. Türkiye gibi gelişmekte olan ve nüfusu artan ülkelerde çimento tüketiminin her yıl yüzde 5 artması gerektiğini söyleyen Erkovan, şunları söyledi "Ancak ekonomik krizler nedeniyle geriye gidildi. Krizler yaşanmasaydı, bugün Türkiye'de yılda en az 40 milyon ton çimento tüketilirdi. Şu anda sektörün toplam üretim kapasitesi, talebin yüzde 35 fazlası. Bu yüzden önümüzdeki 5- 6 yıl boyunca Türkiye'nin yeni çimento fabrikası yatırımına ihtiyacı yok. Biz de Adana Çimento olarak yatırım yapmayı düşünmüyoruz. Kamu yatırımları da sektörü büyütemiyor. Devletin de bazı önemli çalışmaları var. Örneğin İstanbul'daki tüp geçit çalışması, devam eden otoyollar ve bölünmüş yol inşaatları, sektör için önemli gelişmeler. Ayrıca Teşvik Yasası kapsamındaki illerde kurulan yeni fabrikalar da pazar yaratıyor. Yine de bunlar sektörü canlandırmaya yetmiyor. Çimento sektörünün tam kapasite çalışması için, devletin bekleyen yatırım ihtiyaçlarına kaynak ayırması lazım. Şimdilik de bu zor görünüyor.'' 
     
</TEXT>
</DOC>
