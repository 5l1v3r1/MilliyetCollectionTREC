<DOC>
<DOCNO> 314230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur32.html </URL>
<DATE> 2005/02/10/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Babaannesi tarafından erkeklere satıldığını iddia etti 
</HEADLINE>
<TEXT>

     Ankara'nın Güdül İlçesi'nde 17 yaşındaki genç kız, babasının tecavüzüne uğradığını ve babaannesi tarafından da para karşılığı erkeklere satıldığını iddia ederek, savcılığa şikayette bulundu. 
     AA muhabirinin aldığı bilgiye göre, Güdül'ün Garipçe Köyü'nde yaşayan G.K. 17 , İlçe Jandarma Komutanlığı'na başvurusunda, küçük yaşta babasının tecavüzüne uğradığını, ardından babaannesi tarafından uzun süredir para karşılığı erkeklerle birlikte olmaya zorlandığını iddia etti. 
     Jandarma ekipleri, bu iddialar üzerine, G.K'yi, İlçe Cumhuriyet Savcılığı'na getirdi. G.K, Cumhuriyet Savcılığı'na verdiği yazılı dilekçesinde, 7 yıl önce ilköğretim 3. sınıfa giderken, babası T.K'nin tecavüzüne uğradığını ileri sürdü. 
     G.K, sonraki yıllarda ise babaannesi G.K. 72 tarafından para karşılığı köydeki erkeklere satıldığını ve bunlarla birlikte olmaya zorlandığını savundu. 
     G.K'nin şikayeti üzerine olayla ilgili başlatılan soruşturma kapsamında, genç kızın babası T.K, babaannesi G.K ve kendisiyle birlikte olduğu ileri sürülen 8 kişi gözaltına alındı. 
     Yetkililer, gözaltına alınan kişilerin Güdül Cumhuriyet Savcılığı'nda ifadelerinin alındığını ve olayla ilgili soruşturmanın devam ettiğini bildirdiler. 
     Bu arada, G.K'nin koruma altına alınması için, İlçe Kaymakamlığı tarafından, İl Sosyal Hizmetler Müdürlüğü'ne gerekli girişimlerde bulunulduğu açıklandı. 
     
</TEXT>
</DOC>
