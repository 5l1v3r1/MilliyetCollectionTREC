<DOC>
<DOCNO> 320344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/soneko34.html </URL>
<DATE> 2005/03/03/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Başkent'te rakı denetimi... 
</HEADLINE>
<TEXT>

     Ankara'nın Kızılay bölgesinde içkili lokanta ve barlara yönelik rakı denetimi yapıldı. 
     Tarım ve Köyişleri Bakanlığı Koruma ve Kontrol Genel Müdürlüğü ile Ankara Tarım İl Müdürlüğü'nden gıda uzmanlarının katıldığı denetimler sırasında, şüpheli rakılardan numune alındı ve ilgili işyeri hakkında rapor yazıldı. Denetimler sırasında işyeri yetkililerine sahte rakı konusunda da bilgi verildi. 
     Gıda ekipleri, numune alınan rakıların Ankara İl Kontrol Laboratuvarı'nda inceleneceğini belirtirken, sahte olduğu tespit edilen ürünlerin imha edileceğini ve sağlığı tehdit ettiği için Cumhuriyet Savcılığı'na suç duyurusunda bulunulacağını belirttiler. 
     Çok sayıda basın mensubunun izlediği denetimler sırasında bazı işletme sahipleri, denetimlerin basına açık yapılmasına tepki gösterdi. 
     
     SAHTE RAKI, İÇEREK ANLAŞILAMIYOR 
     Bu arada, denetimler sırasında gerçek rakı ile sahte rakı arasındaki farkı anlatan Koruma ve Kontrol Genel Müdürlüğü kimya mühendislerinden Kemal Ergün, gerçek rakının sallandığı zaman bal gibi bir yoğunluğu bulunduğunu, sahte rakının ise görünümünün suya daha yakın ve gerçek rakıya göre daha akışkan olduğunu söyledi. 
     Gazetecilerin ''sahte rakı tadarak anlaşılabilir mi '' şeklindeki soruları üzerine, sahte rakının tadılarak anlaşılamayacağını belirten Ergün, ayrıca, sindirim ağızda başladığı için risk grubuna giren bir rakının hiç tadılmaması gerektiğini söyledi. 
     Rakı şişesi ikinci el olan, kapağı açık, etiket bilgileri eksik, imalat tarihi olmayan, son kullanma tarihi geçmiş...vs rakıları riskli bulduklarını anlatan Ergün, ''Ayrıca işyeri sahiplerini, 22.50 YTL'nin altında satılan ve Tekel dışındaki yerlerden rakı almamaları konusunda uyarıyoruz'' dedi. 
     
     MÜSTEŞAR YARDIMCISI ERTEN 
     Denetim öncesinde basın mensuplarına bir açıklama yapan Tarım ve Köyişleri Bakanlığı Müsteşar Yardımcısı Mustafa Erten, sahte rakıdan kaynaklanan ölümlerin gıda güvenliğinin önemini çok acı bir şekilde ortaya koyduğunu söyledi. 
     Sahte rakıyla ilgili olarak İstanbul Tarım İl Müdürlüğü'nün polis, jandarma ve sağlık teşkilatlarıyla yoğun bir şekilde çalıştığını ve iz sürdüğünü anlatan Erten, bu bağlamda Antalya ve Malatya'da denetimlerinin artırıldığını, Düzce'de bir kriz yönetim ekibi oluşturulduğunu söyledi. Erten, yurt genelinde de konuyla ilgili denetimlere hız verileceğini kaydetti. 
     
</TEXT>
</DOC>
