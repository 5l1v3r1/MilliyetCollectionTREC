<DOC>
<DOCNO> 348992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/dunya/adun.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şam'a 'füze' uyarısı 
</HEADLINE>
<TEXT>


Bush yönetimi, test için fırlattığı Scud füzesi 'yanlışlıkla' Hatay'a düşen Suriye'yi bölgedeki demokrasi arayışına uyum sağlamamakla suçladı 

Yasemin Çongar - Washington 


Ankara ile Washington arasında son aylarda sıkıntı yaratan Suriye ile ilişkiler konusu, Başbakan Recep Tayyip Erdoğan'ın ABD Başkanı George W. Bush'la 8 Haziran'da yapacağı görüşme öncesinde yeniden ön plana çıkıyor. 
Şam'ın deneme amacıyla fırlattığı bir Scud füzesinin "yanlışlıkla" Hatay'a düşmesi, Ankara'nın konuyu geçiştirmesine karşın, İsrailli yetkililerin bu denemeyi kınamaları üzerine Washington'un gündemine yerleşti. 
Bush yönetimi, Suriye'yi füze denemesi nedeniyle eleştirirken, Lübnan'da Suriye karşıtı bir gazetecinin suikasta kurban gitmesi ve Ebu Musab El Zerkavi yanlısı "teröristlerin" Suriye'den Irak'a sızmasının önlenmemesi de, ABD'nin Şam'a olan güvensizliğini pekiştiriyor. 

'Bölgeye aykırı' 
ABD Dışişleri Bakanlığı'nın yeni sözcüsü Sean McCormack, Suriye'nin füze denemesiyle ilgili bir soru üzerine, bu denemeyi, "Suriye'nin bölgenin geri kalanındaki gelişmelere ayak uyduramadığını gösteren bir başka örnek" diye nitelendirdi. 
McCormack, "Bir tarafta Lübnan, diğer tarafta Irak var. Bu ülkelerin halkları, daha özgür ve daha müreffeh bir ülke ve bölgenin temelini oluşturacak siyasi, iktisadi ve güvenlik alanındaki kurumları inşa etmeye çalışıyorlar. Dolayısıyla bu füze denemesi , onların Suriyelilerin bölgede olup bitenlere ayak uyduramadıkları gerçeğini yansıtan bir başka örnektir" dedi. 

Öldürülen gazeteci 
Suriye'nin ülkesindeki varlığına ve nüfuzuna karşı sert çıkışlarıyla tanınan gazeteci Lübnanlı Semir Kesir'in arabasına konan bir bombayla öldürülmesi olayında, Lübnanlı muhalifler, Suriye istihbaratını ve Şam yanlısı Devlet Başkanı Emile Lahoud'u suçlarken, Washington ise herhangi bir kişi ya da ülkeyi sorumlu göstermekten kaçınıyor. 
Ancak suikastı "iğrenç" diye nitelendiren ABD Dışişleri Bakanı Condoleezza Rice, Lübnan hükümetini olayın faillerini ortaya çıkarmaya çağırdı. 

Bağdat da tepkili 
ABD'nin Şam'a tepkisini pekiştiren "Irak'a terörist sızmalar" konusu ise Irak Dışişleri Bakanı Hoşyar Zebari'nin hafta içinde Rice'la yaptığı görüşmede ele alındı. Zebari daha sonraki açıklamasında, Suriye ile bu konuda diyaloğu sürdürdüklerini, ancak bütün ısrarlarına rağmen "teröristlerin geçişinin önlenmesi konusunda Şam'dan yeterince işbirliği görmediklerini" söyledi. 

Scud'un hata payı 1 kilometre 

Suriye, hava savunma ağını 1980'de kurmaya başladı. Sovyetler Birliği'nin verdiği teknik destekle başlatılan çalışmada, model Sovyetler'in hava savunma ağının küçük ölçekli bir örneği oldu. Sovyet donanımıyla inşa edilen sistem, Sovyet hava savunma doktrininin taktik esneklikten yoksun ve yetersiz tepki hızı gibi zaaflarını da beraberinde getirdi. Sovyetler'in dağılmasıyla birlikte yedek parça konusunda da büyük sıkıntı çekildi. 
Suriye'nin elindeki taktik balistik füzelerin hedefleri vurmadaki hata payı 1 kilometreye kadar çıkabiliyor. Suriye'nin elinde sayısı kesin olmamakla birlikte, 300 km menzilli 200 adet Scud - B, 500 km menzilli 80 adet Scud - C, 120 km menzilli SS - 21 ve miktarı teyit edilemeyen 700 km menzilli, 500 kiloluk savaş başlığı taşıyabilecek Scud - D füzeleri bulunmaktadır. Scud'lara, nükleer, kimyasal ve biyolojik başlık da takılabiliyor. 


</TEXT>
</DOC>
