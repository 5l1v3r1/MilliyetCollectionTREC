<DOC>
<DOCNO> 330785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonspo09.html </URL>
<DATE> 2005/04/06/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Sergen Yalçın'ın 100. gol özlemi 
</HEADLINE>
<TEXT>

     Beşiktaş'ın yıldız futbolcusu Sergen Yalçın'ı ''dalya'' sıkıntısı bastı. 
     14 yıllık Birinci Lig kariyerine şimdiye dek 324 maçta 99 gol sığdıran Sergen Yalçın, kendisini ''100'ler Kulübü''ne üye yapacak 100. golü 12 maçtır filelere gönderemiyor. 
     Birinci Süper Lig'in 14. haftasında Beşiktaş'ın deplasmanda Samsunspor'u 4-2 yendiği maçın son dakikasında fileleri havalandıran 32 yaşındaki deneyimli futbolcu, tam 12 maçtır, forma giydiği toplam 172 dakikadır gole hasret kaldı. 
     Beşiktaş'ın, Samsunspor maçından sonra ligde yaptığı son 12 maçın 8'inde forma giyen Sergen, bu maçlarda bir türlü golle buluşamadı. 
     
     SON DAKİKALARIN FUTBOLCUSU OLDU 
     Türk futbol tarihinin en teknik futbolcuları arasında gösterilen Sergen Yalçın, takımının son maçlarında oyuna sürekli son dakikalarda girmesiyle dikkati çekiyor. 
     Sergen, siyah-beyazlı takımın sezonun ikinci yarısında yaptığı 9 lig maçında henüz ilk 11'de sahaya çıkamadı. 
     İkinci yarıdaki Büyükşehir Belediyesi Ankaraspor ve Trabzonspor maçlarında oynamayan Sergen, karşılaşmaların bitimine Galatasaray maçında 27, Gaziantepspor ve Sakaryaspor maçlarında 26, Gençlerbirliği maçında 24, Malatyaspor maçında 20, Diyarbakırspor maçında 18, Denizlispor maçında da 17 dakika kala sahaya sürüldü. 
     
     DİĞER 2 ADAY 
     Sergen Yalçın'ın yanı sıra, Akçaabat Sebatsporlu Hasan Özer ile Ankaragücü'den Cenk İşler de ''100'ler Kulübü''ne girmeye aday en yakın 2 futbolcu olarak dikkat çekiyor. 
     Lig tarihinde Hasan Özer'in 99, Cenk İşler'in ise 98 golü bulunuyor. 
     
</TEXT>
</DOC>
