<DOC>
<DOCNO> 322241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonspo09.html </URL>
<DATE> 2005/03/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ümit Özat Cafer'in açıklamalarını doğru bulmuyorum 
</HEADLINE>
<TEXT>

     Fenerbahçe'nin kaptanı Ümit Özat, geçmiş sezonlarda Ankaragücü'nde forma giyen ve son olarak Vestel Manisaspor forması giyerken, kadro dışı bırakılan Cafer'in, teşvik primi konusunda yaptığı açıklamaları doğru bulmadığını söyledi. 
     Işık Sigorta tarafından düzenlenen 11 Altın Adam'da Aralık ayının altın adamı seçilen Ümit, Kalyon Oteli'nde düzenlenen ödül töreninde soruları yanıtladı. 
     Ümit, Cafer'in özellikle Milli Takımlar Teknik direktörü Ersun Yanal hakkında yaptığı açıklamalara değinerek, şunları söyledi 
     ''Türkiye'de temiz toplum ve eğitim diyoruz. Teşvik konusu, bazı şeyler herkes tarafından biliniyor. Milli takım arifesinde bu tür şeylerin gündeme gelmesi hoş değil. Ersun Yanal'a büyük haksızlık yapıldı. Çalışmalarıyla milli takımın başına gelmiş birine böyle suçlamalar yapmak doğru değil. Ersun Yanal, ülkenin yetiştirdiği ender insanlardan biridir. Cafer'in açıklamalarını doğru bulmuyorum.'' Futbolcuların dostunun futbolcular olduğunu savunan Ümit Özat, bu nedenle herkesin birbirine sahip çıkması gerektiğini söyledi. 
     
     ''BİRLİK VE BERABERLİĞİ OLAN BİR TAKIMIZ'' 
     Birlik ve beraberliğe sahip bir takım olduklarını ve bunu da 1.5 yılda gösterdiklerini kaydeden sarı-lacivertli oyuncu, ''Takımda çok sayıda genç oyuncu var. Sanıyorum 13 futbolcumuz 22 yaşlarında. 17 yaşındaki futbolcudan en yaşlı oyuncuya kadar herkesin birbirine saygısı var. Ancak takımda zaman zaman dalgalanmalar olabilir'' dedi. 
     Özellikle UEFA Kupası'nda İspanya'nın Real Zaragoza takımıyla yapılan ilk maçta Selçuk'a gösterilen tepki, Malatyaspor maçında attıkları gol sonrası neden kendisine gidip bu sevinci yaşamadıkları konusundaki soruyu da yanıtlayan kaptan Ümit, ''Selçuk'un pas dağıtmak için gerekli yerlere gitmesi takdir edilecek bir davranış. Önemli olan pas almak değil, pas dağıtmaktır. Gol sevinci de takım halinde yaşanır'' diye yanıtladı. 
     Avrupa'da gelecek için plan yapmanın çok zor olduğunu dile getiren Ümit Özat, ''Avrupa'nın önde gelen 12 kulübü çok güçlü ekonomik yapıya sahip. Şu an ligde en yakın rakibimizden 5 puan öndeyiz. Türkiye Kupası'nda da iddialıyız. Fenerbahçe 100. yılına hazırlanan bir kulüp. Bana göre bu sezon kulübün en zor sezonu. Çünkü hem şampiyonluğa oynuyoruz, hem de 22 yıl sonra Türkiye Kupası'nı kazanmak istiyoruz'' diyerek sözlerini tamamladı. 
     
</TEXT>
</DOC>
