<DOC>
<DOCNO> 304103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonspo20.html </URL>
<DATE> 2005/01/06/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Serena Williams, Sharabova'ya meydan okudu Tahtımı almak için hazırım 
</HEADLINE>
<TEXT>

     Dünyaca ünlü ABD'li bayan tenisçi Serena Williams, ''Tahtımı geri almak için hazırım'' dedi. 
     Karın kaslarından geçirdiği bir sakatlık nedeniyle geçen sezonu 7. sırada tamamlayan eski 1 numaralı seribaşı tenisçilerden Serena Williams, şunları söyledi 
     ''Artık birinci sıraya yerleşmek için gerekli güce sahibim. Bence, bayanlarda yeniden zirveye yerleşmemle ilgili hiçbir sorun yaşamayacağım. 
     Benimle oynayan herkes çok sert oynuyor çünkü sürekli beni yenmeyi istiyorlar. Oynayacağım her maç için hazırım. Bundan sonra çok dikkatli olmalıyım.'' 17 Ocak Pazartesi günü başlayacak Avustralya Açık Tenis Turnuvası'na hazırlanan 23 yaşındaki raket, şimdiye dek 6 kez ''Grand Slam'' Turnuvası Şampiyonu olmuş, ancak geçen sezonun sonuna doğru karın kaslarından sakatlanarak bazı turnuvalara katılamamıştı. 
     Ünlü raket, sakatlığının geçmesine karşın 4 gün sürecek Hong Kong Turnuvası'nda teklerde maç yapmayacağını, ancak çiftlerde tek maça çıkacağını açıkladı. Bu turnuvada, teklerde Williams'ın kardeşi Venus Williams ve Wimbledon Şampiyonu Rus raket Maria Sharapova da mücadele edecek. 
     Bu arada ünlü raket, Güney Asya'daki Tsunami felaketinde zarar gören insanlar için elinden gelen yardımı yapacağını bildirdi. 
     
</TEXT>
</DOC>
