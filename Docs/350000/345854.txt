<DOC>
<DOCNO> 345854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/dunya/dun03.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gambiya KKTC'yi tanımaya hazırız 
</HEADLINE>
<TEXT>



Gambiya Devlet Başkanı Yahya A. J. J. Jammeh, ülkesine resmi ziyarette bulunan KKTC Dışişleri Bakanı Serdar Denktaş'ı kabulünde, KKTC ile diplomatik ilişki kurmaya hazır olduklarını ve Müslüman Kıbrıs Türk halkının Gambiya'ya güvenebileceğini söyledi. Türk Ajansı-Kıbrıs'ın TAK haberine göre, Jammeh kabulde, "Kıbrıs'ta gerçekler ortada. Çözüm isteyen tarafın Kıbrıs Türk halkı olduğu referandumda bir kez daha teyit edildi. Diğer taraftan çözümsüzlüğü sürdürenin ise Rumlar olduğu referandumla kanıtlandı. Buna rağmen Rumlar, Avrupa Birliği'ne üye yapıldı" dedi. Jammeh, KKTC'li işadamlarını iş olanaklarını araştırmak için ülkesine davet etti. Denktaş da, Jammeh'in sözlerinden büyük mutluluk duyduklarını belirtti. 


</TEXT>
</DOC>
