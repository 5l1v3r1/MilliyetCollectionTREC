<DOC>
<DOCNO> 309306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur37.html </URL>
<DATE> 2005/01/25/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Yangın çıkarıp kocasını öldürdüğü iddiası... 
</HEADLINE>
<TEXT>

     Eskişehir'in Alpu İlçesi'nde evde çıkan yangında ölen kişinin eşinin, olaydan 1.5 yıl sonra ''yangın çıkararak kasten adam öldürmek'' iddiasıyla yargılanmasına başlandı. 
     Ağır Ceza Mahkemesi'nde görülen davanın duruşmasında tutuklu sanık Ayşe Çetin 23 ve müştekiler Naci ve Rabiya Çetin hazır bulundu. Mahkeme heyeti savcının iddianameyi okumasının ardından tutuklu sanık Ayşe Çetin'den savunma yapmasını istedi. 
     Ayşe Çetin, olay günü 2.5 yıl önce evlendiği eşi Eyüp Çetin ile birlikte bulundukları sırada kendisinin mutfakta yemek pişirdiğini belirterek, aniden çıkan yangına ocaktaki kazanın neden olabileceğini, kasten yangın çıkarmadığını kaydetti. 
     Maktul Eyüp Çetin'in 34 babası Naci Çetin ise oğlu ile gelininin ara sıra kavga ettiğini, olaydan yaklaşık iki ay önce de gelininin oğlunu banyoda boğmaya çalıştığını iddia ederek, yangının gelini tarafından kasten çıkarıldığını savundu. 
     Eyüp Çetin'in kardeşi Yusuf Çetin de olayın üzerinden 1.5 yıl geçmesine rağmen aydınlatılmaması üzerine soruşturmanın durma noktasına geldiğini iddia ederek, ''Savcılığa Ayşe Çetin ile cinsel ilişkiye girdim dedim. Ancak beyanım doğru değildir. İfadeyi davanın canlanması için verdim. Sanıkla cinsel ilişkiye girmedim. Ayşe Çetin, ağabeyimi kasten yangın çıkararak öldürmüştür'' dedi. 
     Bilirkişi raporunda yangının kasten çıkarıldığını belirten raporunu tutuklu sanık Ayşe Çetin'e okuyan mahkeme heyeti, daha sonra eksik evrakın tamamlanması için duruşmayı erteledi. 
     Alpu İlçesi'ne bağlı Karaçay Köyü'nde Haziran 2003'te evde çıkan yangın sonucu Eyüp Çetin ölmüştü. Ayşe Çetin, Eyüp Çetin'in kardeşi Yusuf Çetin'in 17 Aralık 2004'de verdiği ifade doğrultusunda ''Kasten Yangın Çıkararak Adam Öldürmek'' suçundan tutuklanmıştı. 
     
</TEXT>
</DOC>
