<DOC>
<DOCNO> 346194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/ekonomi/eko06.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kilci Erdemir'de tarihi fırsatı yakaladık 
</HEADLINE>
<TEXT>


ANKARA Milliyet 

Özelleştirme İdaresi Başkanı Metin Kilci, CHP Genel Başkanı Deniz Baykal ile Başbakan Recep Tayyip Erdoğan arasında sert tartışmalara neden olan Erdemir özelleştirmesi için, "tarihi bir fırsat yakalandığını" ve "daha uygun zaman tasarlanamayacağını" söyledi. 
Erdemir'in yüzde 49.3'ün blok satış yoluyla özelleştirilmesi için 24 Mayıs'ta ihaleye çıkıldığını hatırlatan Kilci, demir - çelik sektörünün dünya genelinde çok parlak bir dönem yaşadığını anlatarak şöyle konuştu 
"Bugün tüm dünyada demir - çelik endüstrisini belirleyen en güçlü eğilim, şirketlerin birleşerek büyümeleridir. Bu eğilim, demir - çelik sektöründeki gelişmeler ve sektördeki konsolidasyon birleşme eğilimi, Erdemir özelleştirilmesi için tarihi bir fırsatı önümüze getirmiştir. Zamanlama açısından şartların bundan daha uygun olduğu bir dönemin tasarlanması mümkün değildir." 
Kilci, Erdemir'in önümüzdeki yıllarda aynı k rlılık seviyesinin korunamayabileceğini ifade ederken, devlete önemli kararları veto etme imtiyazı tanıyan 'altın hisse' uygulamasının sürekli olacağını söyledi. 

Güçlü ortaklar 
Kilci, Türk Telekom TT ihalesinde teklif sahiplerinin, ortaklık yapılarına ilişkin son durumu 10 Haziran'a kadar idareye bildireceklerini belirtirken, "Son derece güçlü ortaklıkların gündeme geleceğini düşünüyorum" diye konuştu. 
Kilci, geçen hafta işçilerle polisin çatıştığı Seydişehir Eti Alüminyum A.Ş'nin yüzde 100'ünün satışıyla ilgili olarak da, "Hiç kimsenin kuşkusu olmasın, ihale şartnamesine istihdamın korunması için şartlar konuldu" dedi. 
Kilci, 'Başbakan'ın bazı yatırımcılarla görüşmesinden sonra Seydişehir Alüminyum'un özelleştirme kapsamına alındığı' yönündeki iddialarla ilgili soruya karşılık da, kendilerinin potansiyel yatırımcılarla sürekli görüştüğünü, ancak Başbakan'ın görüşmesi konusunda bilgisinin bulunmadığını söyledi. 


</TEXT>
</DOC>
