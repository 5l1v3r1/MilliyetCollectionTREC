<DOC>
<DOCNO> 347756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun18.html </URL>
<DATE> 2005/06/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Hollandalılar 'hayır' derse ne olur 
</HEADLINE>
<TEXT>

     Fransa’daki referandumda halkın "hayır" demesinin ardından AB Anayasası’nı kabul etmeyen ikinci ülke olması beklenen Hollanda’da yaklaşık 12 milyon seçmen sandık başına gitmeye başladı. 
     "AB üyesi ülkelerde ortak anayasa" projesi, Hollandalıların da "hayır" demesi halinde büyük bir çıkmaza girecek ve uygulamaya konulması düşünülen planların gözden geçirilmesine yol açacak. 
     Referandumun, Hollanda yasalarına göre bir bağlayıcılığı bulunmamasına ve parlamentonun her şekilde onaylama yetkisi bulunmasına rağmen siyasi partiler, katılımın yeterli olması halinde halkın tercihine saygı duyacaklarını açıkladılar. 
     Hollanda’da, nisan ayındaki siyasi krizin etkisinden yeni kurtulan ve popülaritesi rekor seviyede azalan Başbakan Jan Peter Balkenende’nin, "hayır" sonucu çıkması halinde istifa etmeyeceği belirtiliyor. 
     Fransızların anayasayı kabul etmemesinin ardından çözüm yolu olarak gösterilen "ikinci referandum" seçeneğinin, Hollanda’da da gündeme alınıp alınmayacağı henüz bilinmiyor. 
     Fransa’daki sonuç üzerine, AB’nin 454 milyon nüfusunun hemen hemen yüzde 49’unun anayasayı kabul ettiğini hatırlatarak yola devam edilmesi gerektiğini düşünen AB liderlerinin, Hollanda’nın vereceği cevapla birlikte projeyi, 16-17 Haziran’da yapılacak zirve toplantısında tekrar gözden geçirecekleri belirtiliyor. 
     Fransa ile Hollanda’daki referandum sonuçlarının ülkesine yansımasından korkan İngiltere Başbakanı Tony Blair’in de ülkesinde yapılacak referandumu bir süre ertelemesi bekleniyor. 
     Fransa ile Hollanda’nın "hayır" demesinin ayrıca, gelecek ay ele alınacak uzun vadeli bütçe görüşmelerinde uzlaşma yolunu tıkamasından ve avro’ya olumsuz etkisinden endişe ediliyor. 

     
</TEXT>
</DOC>
