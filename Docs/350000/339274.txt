<DOC>
<DOCNO> 339274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonspo15.html </URL>
<DATE> 2005/05/03/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
B.B. Ankaraspor Ümit Karan daha iyi olmalıydı... 
</HEADLINE>
<TEXT>

     Büyükşehir Belediyesi Ankaraspor Kulübü Başkanı Hilmi Gökçınar, bu sezonki mevcut iskelet kadronun yanına yapılacak 4-5 transferle gelecek sezona hazır olacaklarını söyledi. 
     Sezon başında ve sezon ortasında yapılan transferlerle iyi bir dönem geçirdiklerini belirten Gökçınar, "Lig seneye daha zor olacak. 
     Temennimiz gelecek sezon ligin daha kaliteli olması. Rekabet kaliteyi getirir. Takımlar birbirleriyle her alanda rekabet yapabilmeli. Bizim bütçemiz belli. Bu sezonun başında herkesin trilyonlar harcadığımızı söylediği futbolcu arkadaşlarımız, aldıkları rakamın çok çok üzerinde futbol oynamışlardır. Gücümüze göre hareket ediyoruz. Yapılan transferlerde öyle dudak uçuklatıcı aşırı rakamlar değil. Biz yine bu politikayı takip edeceğiz" diye konuştu. 
     
     WEDERSON’A TALİP ÇOK 
     Bu sezon oynadığı futbolla dikkatleri üzerine çeken Brezilyalı oyuncu Wederson’un, birçok kulübün transfer listesinde olduğunu vurgulan Gökçınar, "Wederson üzerinde ısrarlar var ama biz oyuncumuzu gözümüz kapalı bir takıma verecek değiliz. Tamamen mali politikamıza bağlı kalarak, hem oyuncu alacağız hem de oyuncu satacağız" dedi. 
     
     "ÜMİT KARAN DAHA İYİ OLMALIYDI" 
     Gelecek sezonun kararlarını verirken sağlam adım atacaklarını kaydeden Gökçınar, stoper, orta saha ve forvet alanına mutlaka transfer düşündüklerini, gelecek sezon golcü olarak yabancı oyuncu peşinde olduklarını söyledi. 
     Ümit Karan’ın hedefleri olan bir takıma geldiği için mutlu olduğunu, ancak hedefi olan bir oyuncunun da bu takıma daha çok katkıda bulunması gerektiğini ifade eden Gökçınar, "Ümit Karan daha iyi olmalıydı. Bize katkısı biraz oldu hiç kuşkusuz, ancak şu ana dek kapasitesinin altında bir mücadele sergilediğini ifade etmek isterim" diye konuştu. 
     
</TEXT>
</DOC>
