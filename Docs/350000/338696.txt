<DOC>
<DOCNO> 338696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sonspo23.html </URL>
<DATE> 2005/05/01/ </DATE>
<TIME> 23.05 </TIME>
<AUTHOR>  </AUTHOR>
<HEADLINE>
Galatasaray maçı sonrası başkan yardımcıları arasında tartışma 
</HEADLINE>
<TEXT>

     Malatyaspor-Galatasaray maçının ardından iki kulübün başkan yardımcıları arasında tartışma çıktı. 
     Galatasaray İkinci Başkanı Ergun Gürsoy ile Malatyaspor İkinci Başkanı Özcan Kayhan arasında çıkan tartışma, büyümeden önlendi. 
     Maçtan sonra stattan çıkan Ergun Gürsoy, gazetecilerin sorularını yanıtlarken, Saidon'un oynatılmasına ilişkin maçtan önce Malatyaspor Kulüp Başkanı Hikmet Tanrıverdi ile ilgili yaptığı açıklama sonunda Tanrıverdi'nin kendisine cevap vermeyerek kendilerini mahçup ettiğini söyledi. 
     Daha sonra bir kişinin, ''Ağzından çıkanı kulağın duymuyor mu '' demesi üzerine Gürsoy'un küfür etmesi, Kayhan ve diğer yöneticiler arasında arbede çıkmasına neden oldu. 
     Özcan Kayhan, yaptığı açıklamada, Galatasaray ile Saido'nun oynatılıp oynatılmaması konusunda herhangi bir centilmenlik anlaşması yapmadıklarını söyledi. Hocanın isteği üzerine Saido'yu oynattıklarını ifade eden Kayhan, ''Gürsoy maçtan önce kulüp başkanımız hakkında hakaret ve ithamlarda bulundu. Maçtan sonra da bana küfür etti. Ben o kelimeleri Gürsoy'un yaşına yakıştıramadım. Bu yaşa gelmiş bir insan olgunlaşmamışsa, ne zaman olgunlaşır Allah bilir'' diye konuştu. 
     
</TEXT>
</DOC>
