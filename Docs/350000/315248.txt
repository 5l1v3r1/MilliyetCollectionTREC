<DOC>
<DOCNO> 315248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/guncel/gun01.html </URL>
<DATE> 2005/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitimde 'nokta atama' dönemi 
</HEADLINE>
<TEXT>


Öğretmenlerin bilgisayarla 10 dakikada atandığı törende Bakan Çelik açıkladı Bu yaz, boşluk bulunan okula direkt atama başlıyor 

ANKARA Milliyet 

Milli Eğitim Bakanı Hüseyin Çelik, artık öğretmenleri illere toplu olarak atamak yerine "nokta tayin" yapılacağını belirterek "Türkiye'nin hangi okulunda boşluk varsa, atamayı direkt nokta olarak yapacağız. Bu uygulama yığılmaları önleyecek" dedi. 
Bakanlık, 26 Ocak - 9 Şubat 2005 tarihleri arasında aldığı başvurular sonucunda 10 bin kadroya 9 bin 494 öğretmen atadı. Milli Eğitim Bakanlığı Başöğretmen Salonu'nda gerçekleşen törende bilgisayarla yapılan atama işlemi 10 dakika sürdü. 

KPSS temmuzda 
Yazın yapılacak öğretmen atamalarında nokta tayin uygulamasına gideceklerini ifade eden Çelik, eğitim için ayrılan 24 bin kadrodan 4 binini üniversitelerin kullanacağını belirtti. Çelik, öğretmen kadrosu dışında dil öğreticisi, bilgisayar öğreticisi, vekil öğretmen ve usta öğretici olarak 79 bin 800 kişiye istihdam imk nı sağlandığını ifade etti. 
Liselere Giriş Sınavı başvurularının elektronik ortamda alındığını da anımsatan Çelik, 950 bin başvuru olduğunu belirterek, "Bunlardan birçoğu mükerrer olabilir. Başvurular sırasında MERNİS'ten yararlandık. Böylece ilk defa MERNİS sistemi test edildi" diye konuştu. 
MEB Personel Genel Müdürü Remzi Kaya da, olumsuz hava koşulları nedeniyle 6 adayın başvurusunun telefonla alındığını ifade etti. 
Boş kalacak kontenjanlar ve 10 bin kişilik ilave kadroya Ağustos 2005'te atama yapılacağını belirten Kaya, adaylar için Temmuz 2005'te Kamu Personel Seçme Sınavı KPSS düzenlenmesi talebinde bulunduklarını da sözlerine ekledi. 

Tüm gözlerde tayin heyecanı 

Fotoğraflar YAVUZ ÖZDEN 
Genç öğretmenler ve aileleri, bilgisayarla yapılan atamaları büyük heyecanla seyretti. Milli Eğitim Bakanı Hüseyin Çelik, "Genç arkadaşlarımdan cehalete karşı misyonerlik istiyorum" dedi. Öğretmen adayları sonuçları, "www. meb. gov. tr" internet adresinden öğrenebilecek. E-mail adresi ve GSM numarası olan öğretmenlere sonuç bildirilecek. 


</TEXT>
</DOC>
