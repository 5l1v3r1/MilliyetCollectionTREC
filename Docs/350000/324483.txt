<DOC>
<DOCNO> 324483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonspo21.html </URL>
<DATE> 2005/03/17/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Şampiyonlar Ligi ve UEFA çeyrek final kurası yarın çekiliyor 
</HEADLINE>
<TEXT>

     Futbolda Avrupa Şampiyonlar Ligi ve UEFA Kupası'nda çeyrek final maçlarının kuraları yarın İsviçre'de çekilecek. 
     Nyon kentindeki UEFA merkezinde gerçekleştirilecek organizasyonda Avrupa Şampiyonlar Ligi'nde çeyrek final eşleşmeleri TSİ 13.00'de, UEFA Kupası'nda ise TSİ 14.00'de başlayacak kura çekimiyle belirlenecek. 
     Avrupa Şampiyonlar Ligi'nde İngiltere'nin Chelsea ve Liverpool, İtalya'nın Milan, Juventus ve Inter, Fransa'nın Olympique Lyon, Hollanda'nın PSV Eindhoven ve Almanya'nın Bayern Münih takımları çeyrek finale yükselmişti. 
     Finali 25 Mayıs'ta İstanbul Atatürk Olimpiyat Stadı'nda yapılacak Avrupa Şampiyonlar Ligi'nde çeyrek final maçlarının ilki 5-6 Nisan'da, rövanşları ise 12-13 Nisan'da yapılacak. 
     UEFA Kupası'nda ise dün gece yapılan maçlar sonrası İngiltere'nin Newcastle United ile Hollanda'nın AZ Alkmaar takımları tur atlamıştı. Çeyrek finale kalacak diğer 6 takım ise bu gece ve 20 Mart Pazar günü yapılacak 4. tur rövanş karşılaşmalarının ardından belli olacak. 
     Portekiz'in Lizbon kentinde 18 Mayıs'ta final maçı yapılacak UEFA Kupası'nda çeyrek final ilk karşılaşmaları 7 Nisan, rövanşları ise 14 Nisan'da oynanacak. 
     
</TEXT>
</DOC>
