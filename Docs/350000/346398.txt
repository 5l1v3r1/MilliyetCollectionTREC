<DOC>
<DOCNO> 346398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonsiy19.html </URL>
<DATE> 2005/05/27/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Anayasa 10. kez değiştirilmiş oldu... 
</HEADLINE>
<TEXT>

     TBMM, 12 Eylül askeri müdahalesinden sonra oluşturulan Danışma Meclisi tarafından hazırlanan ve halkoylaması ile kabul edilen 1982 Anayasası’nı, kabul edilişinden bugüne kadar 10 kez değiştirdi. 
     Radyo ve Televizyon Üst Kurulu üyelerinin, siyasi parti gruplarının milletvekili sayısı esas alınarak Meclis Genel Kurulu’nca seçilmesini öngören Anayasa değişikliği teklifi, TBMM Genel Kurulu’nda, referandum zorunluluğunu doğurmayan bir çoğunlukla 378 oyla kabul edildi. 
     Böylece, Anayasa, kabul edilişinden bu yana geçen 23 yılda 10 kez değiştirildi. Değiştirilen madde sayısı da 69’a ulaştı. 
     Anayasa’daki ilk değişiklik 1987 yılında yapıldı. En kapsamlı değişiklikler ise Türkiye’nin AB’ye üyelik sürecindeki uyum çalışmaları kapsamında, 2000 yılından sonraki süreçte gerçekleştirildi. Anayasa değişiklikleriyle temel hak ve özgürlükler, siyasi ve sosyal hakların önündeki bazı kısıtlamalar kaldırıldı. 
     Anayasa’nın Başlangıç Metni’nde de iki kez değişiklik yapıldı. 
     
</TEXT>
</DOC>
