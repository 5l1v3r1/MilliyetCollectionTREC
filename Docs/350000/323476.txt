<DOC>
<DOCNO> 323476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sontur13.html </URL>
<DATE> 2005/03/13/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Devlet Yurtlarında "Ranza" tarihe karışacak... 
</HEADLINE>
<TEXT>

     Yüksek Öğrenim Kredi ve Yurtlar Kurumu YURT-KUR Genel Müdürü Hasan Albayrak, amaçlarının, kurum bünyesindeki tüm yurtları, içinde, bilgisayar masası ve karyolanın bulunduğu 3 kişilik süit odalarla donatmak olduğunu söyledi. 
     Albayrak, AB'ye üyelik sürecinde adeta baştan ayağa kendini yenileyen Türkiye'de, görevi, Anadolu'nun değişik yerlerinden, okulların bulunduğu kentlere gelen öğrencilerin barınma ihtiyaçlarını karşılamak olan Yurt-Kur'un, bu değişimin dışında kalamayacağını belirtti. 
     Geleceğin aydınları olarak görülen üniversite geçliğinin, barınma ihtiyaçlarını, hiç bir ekonomik güçlükle karşılaşmadan, daha yüksek standartlarda karşılayabilmesi gerektiğini ifade eden Albayrak, sorunları çözmek için sorunları doğru olarak bilmenin, herşeyden önemli olduğunu vurguladı. Albayrak, şunları kaydetti 
     ''Bu kurumda yurt müdürlüğü de yaptım. Şimdi aynı kurumun en tepe noktasındayım. Ekip arkadaşlarımla birlikte tüm birikimimizi ve enerjimizi, yurtlarımızda yatak sayısını artırıp standardı olabildiğince yukarı taşımak için kullanıyoruz. Son 2 yıl içinde ülke genelinde başlattığımız çok önemli hizmet atağımız var. Amacımız, tüm yurtlarımızı, içinde, bilgisayar masası ve karyolanın bulunduğu 3 kişilik süit odalarla donatmak. Yeni açılışını yaptığımız ya da yapım ihalesine çıktığımız yurtlarda, bir odada kalan kişi sayısı kesinlikle 3'ü geçmiyor. Eski yurtlarımızı da bulduğumuz yeni binalara dağıtarak, söz konusu sistemi uygulamaya koyuyoruz. Denetim için girdiğimiz yurt odalarında üst üste yatak ranzaları görünce, moralim bozuluyor. Öğrencilerimize asla yakışmayan yatak ranzalarını artık görmek istemiyoruz.'' 
     
     4-5 YIL İÇİNDE TÜM ODALAR SÜİT OLACAK 
     Albayrak, son 2 ayda 11 bin 800 adet karyolanın kız ve erkek yurtlarına yerleştirildiğini, öğrencinin kaldığı mekanın şartlarının iyileşmesini, öğrenim kalitesini de doğrudan etkileyen bir unsur olarak gördüklerini belirtti. 
     2004 yılında, kurumun kredi alacaklarının tahsili konusunda adeta devrim yaparak, tahsilat miktarını 90 milyon YTL'ye çıkardıklarını vurgulayan Albayrak, ''2003 yılında yaklaşık 600 milyon YTL olan bütçemiz, 2004 yılında 1 milyar 410 milyon YTL'ye yükseldi. Yani, ekonomik kaynak açısından çok büyük zorluğumuz yok. Gelirimizin aynı şekilde devam etmesi durumunda yurt odalarımızın tamamını, 4-5 yıl içinde süit hale getirebileceğiz'' dedi. 
     Albayrak, öğrencilerin, yine kendi kurumlarından aldıkları kredi ve burslarla, en azından sağlıklı şekilde beslenebilmeleri için, yemek ücretlerinde indirime gittiklerini belirterek, ''Bir çorba ve çeyrek ekmek yurtlarımızda artık ortalama 70 YKr'den satılıyor. Yurtta kalan üniversiteli gençlere, her yemeği de veremezsiniz. Erkek öğrenciler bol sulu kuru fasulye-pilav, kızlar ise en çok patates kızartması tercih ediyor. Yemekhanelerimizde mönü konusunda seçici davranmaya büyük önem gösteriyoruz'' diye konuştu. 
     
</TEXT>
</DOC>
