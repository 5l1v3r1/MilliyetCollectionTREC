<DOC>
<DOCNO> 311231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/spor/yaksoy.html </URL>
<DATE> 2005/02/01/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Hakemin vicdanı 
</HEADLINE>
<TEXT>



Globalleşme sadece batıdan doğuya değil, doğudan batıya da gidiyor. İyi ve kötü tarafları ile. Bazı ülkeler için orada böyle şeyler olmaz demeyin. Globalleşme bu. Olanlar her yerde oluyor. Dediğimiz gibi iyisiyle, kötüsüyle. 
Birkaç gündür Alman futbolu skandallarla çalkalanıyor. Gazetelerde, televizyonlarda bu skandallar baş köşede. Bir şaşkınlık ki sormayın gitsin. Başrolleri hakemler oynuyor. Maçlar satılıyor, mafya statlara indi, ligler tir tir titriyor. İşte başlıklar böyle. Savcılık da işe el atmış. Şimdi siz bugünlerde Almanya'da maça çıkacak hakemlerin psikolojisini düşünün. Cesaretin varsa penaltıya, faule, ofsayta düdük çal. Hele oyuncu at dışarıya. Almanya gibi "olur bizde böyle şeyler" diyemeyecek ülkelerde skandallar tayfun ve tsunami gibi etkiler yaratır. Onun için sanıyoruz ki Almanya'daki lig maçları uzun bir müddet eskisi gibi olmayacak. Ve olay tribünlere de yansıyacak. Peki çare. Çareyi kimse bilmiyor. Bizce en iyisi takımlar sahaya çıktıktan sonra hakemleri torbadan seçmek. Gerisi hakemin vicdanına kalmış. 


</TEXT>
</DOC>
