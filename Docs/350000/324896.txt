<DOC>
<DOCNO> 324896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur46.html </URL>
<DATE> 2005/03/18/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Uzaktan kumandalı kalaşnikof saldırısı ile ilgili 15 kişi yakalandı 
</HEADLINE>
<TEXT>

     Küçükçekmece'deki bir faktoring şirketinin uzaktan kumanda düzenekli otomatik silahla taranması olayına ilişkin çıkar amaçlı bir suç örgütüne yönelik operasyonda 15 kişi gözaltına alındı. 
     Organize Suçlar Şube Müdürlüğü'nden yapılan açıklamaya göre, Küçükçekmece'de faaliyet gösteren bir faktoring şirketi sahibinin Cumhuriyet Savcılığı'na verdiği şikayet dilekçesi üzerine çalışma başlatıldı. 
     Bir süre durum ve temasları izlenen çıkar amaçlı suç örgütüne 15 Mart 2005 tarihinde savcılığın talimatı doğrultusunda operasyon yapıldı ve 15 kişi gözaltına alındı. 
     Bu kişilerin üzerleri ile ev ve işyerlerinde, 1 adet kalaşnikof marka otomatik tüfek, 8 adet ruhsatsız tabanca, 11 şarjör, 1 adet fişek, 2 adet araca uzun namlulu silah monte etmeye yarayan düzenek, 2 adet boru tipi bomba halinde düzenlenmiş parça tesirli, füze şekline getirilmiş düzenek, 5 el telsizi, 33 cep telefonu, 1 adet motorlu araç tescil belgesi, 3 adet soğuk mühür, 1 kaşe, 1 PVC makinesi, 1 mengene, 19 adet senet, 38 adet çek, 13 kredi kartı, 3 adet sahte silah ruhsatı, 45 adet basılmış silah taşıma ruhsatı, 2 adet sahte nüfus cüzdanı, 3 adet sahte sürücü belgesi, 1 çelik yelek, 1 adet oto plakası, 5 adet 1 metre uzunluğunda zincir, 9 adet asma kilit ele geçirildi. 
     Yakalanan kişilerin, faktoring şirketi sahibinden 3 milyon YTL haraç istenmesi, aynı işadamının Sarıyer'de 24 Şubat 2005 günü kaçırılmaya çalışılması, bu olaydan 4 gün sonra Küçükçekmece'deki işyerinin çalıntı bir otomobille kurşunlanması ve çalıntı bir otomobile yerleştirilen uzaktan kumanda tertibatıyla şirketin kalaşnikof marka silahla taranması olaylarına karıştıkları ifade edildi. 
     Bu kişilerin ayrıca, şirketi uzaktan kumandalı maket uçağa boru tipi parça tesirli bomba yerleştirerek bombalama ve yeniden kurşunlama için faaliyet içerisinde oldukları da belirtildi. 
     Tuzla, Ümraniye, Şişli, Eyüp, Bahçelievler ve Güngören'de düzenlenen operasyonlarda gözaltına alınan 15 kişi arasında, organize suç örgütünün lideri olduğu ileri sürülen Mesut Y. ile eski eşinin de bulunduğu öğrenildi. 
     Mesut Y'nin, cinayet ve dolandırıcılık suçlamalarına ilişkin önceden de polisçe arandığı ifade edildi. 
     Emniyetteki sorgu ve işlemleri tamamlanan 15 kişi, Beşiktaş'taki İstanbul Adliyesi'ne sevk edildi. 
     
</TEXT>
</DOC>
