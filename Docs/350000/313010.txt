<DOC>
<DOCNO> 313010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/siyaset/axsiy01.html </URL>
<DATE> 2005/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rice Türkiye özel örnek 
</HEADLINE>
<TEXT>


Türkiye'nin İslam ile demokrasinin birlikte yaşayabildiği özel bir ülke olduğunu vurgulayan ABD Dışişleri Bakanı, Kerkük sözü vermedi. Rice, El Kaide ile PKK'nın yaptıklarının kabul edilemez olduğunu da belirtti 

UTKU ÇAKIRÖZER Ankara 


ABD Dışişleri Bakanı Condoleezza Rice, Başbakan Recep Tayyip Erdoğan ve Dışişleri Bakanı Abdullah Gül'ün Türk halkı üzerindeki büyük etkisine dikkat çekerek, "Türk - ABD ilişkilerinde yıkıcı olmamaya özen göstermenizi rica ediyoruz" dedi. Rice, Türkiye'yi İslam ile demokrasinin birlikte yaşayabildiği "özel bir örnek" olarak da nitelendirdi. 
Avrupa - Ortadoğu turu kapsamında önceki gece Ankara'ya gelen Rice, dün Cumhurbaşkanı Ahmet Necdet Sezer ve Bakan Gül'le görüştü. Görüşmelerde, ABD'nin Türkiye'deki olumsuz imajına ve Türk basınında çıkan Amerikan karşıtı haber ve yorumlara değinen Rice, "Zaman zaman dostlar arasında farklılık olabilir, ama önemli olan dost olduğumuzu hatırlamaktır. Yöneticilerin kendi kamuoylarına karşı sorumlulukları var. İlişkimizin olumlu yönleri üzerinde durulması lazım. Halklarımıza ortak tarihimizi, başardıklarımızı, gelecekteki fırsatları hatırlatmamız gerekir. Kamuoyunu aydınlatmanız çok önemli" dedi. 

'Takipçisi olacağız' 
Bu yönde çaba harcayacaklarını vurgulayan Rice, ABD'deki televizyon dizilerinde Türk imajını zedeleyen yayınlarla ilgili, "Bunların takipçisi olacağız, ama açık bir toplumda Holywood yapımı bu dizileri kontrol etmek kolay değil. Edebilseydik, Fahrenheit 9 11'i Michael Moore'un Bush karşıtı filmi engellerdik" diye konuştu. 
İlişkilerde yaşanan olumsuz havadan Türkiye'nin de rahatsız olduğunu, giderilmesi için çaba göstereceğini kaydeden Gül de, "Ancak bu havaya Türkiye'de yanlış anlaşılmaya yol açacak tavırlar neden oldu. PKK'yla mücadelede adım atmazsanız, halk tabii ki olumsuz duygular besleyecektir" dedi. 
Türkiye'de tepki yaratan ABD politikalarına, Kerkük'ün nüfus yapısının Kürtler lehinde değiştirilmesine yol açan adımlara izin verilmesini örnek gösteren Gül, Kerkük'ün özel statüsünün korunması ve doğal kaynaklarının tüm Irak'a ait olması gerektiğini bildirdi. Kerkük'ün Kürt bölgesine bağlanmayacağı sözünü vermekten kaçınan Rice, "Kerkük Iraklıların sorumluluğunda. Tüm Iraklıların birlikte yaşamak istedikleri bir kent. Türkiye ve ABD'nin, kentte tüm Iraklıların bir araya gelerek temsil edilebilmeleri yönündeki mesajları ortaktır" diye konuştu. Türk diplomatları Rice'ın, Kerkük konusunda Türkiye'yi "daha iyi anlamaya başladığını" savundu. 

'Çalışmalıyız' 
Genişletilmiş Ortadoğu Projesi'ne verdikleri önemi anlatan Rice, "Türkiye 'özel' bir örnek. Bu konuda çalışmalarımızı arttırmamız gerekiyor" dedi. 
"Siz projeye başlamadan reformların önemini Tahran'da anlattık" diyen Gül, Türkiye'nin bölgede demokratik değerlerin gelişmesine katkı yapmaya devam edeceğini belirtti. Rice, Türkiye'nin İsrail - Filistin barış sürecine katkısının da gerekli olduğunu belirtti. 
Irak'tan komşularına yönelik terör faaliyetlerine göz yumulamayacağını kaydeden Rice, "El Kaide, PKK ya da Filistin'deki çözüm karşıtı terör örgütlerinin yaptıkları kabul edilemez. Endişe duyulan konularda birlikte çalışmayı sürdüreceğiz" dedi. Rice, PKK'ya karşı askeri olmayan yöntemlerle yapılacak çok şey olduğunu savunarak, örgütün finansmanını kesmeye çalıştıklarını söyledi. 

Rice'tan Kudüs çağrısı 

RICE, Kudüs'ün statüsünün korunması ve bu konuda Filistin lideri Abbas'a zarar verecek tek taraflı adımlardan kaçınılması çağrısında bulundu. İsrail'e geçen Rice, İsrail'in Dışişleri Bakanı ve Başbakanı ile görüşmesinden önce verdiği demeçte, "İsrail'deki ortaklarımızdan, barışın kurulması ve demokratik bir Filistin'in ortaya çıkarılmasına yönelik yürütülen politikalara destek vermelerini istiyoruz" dedi. Dışişleri Bakanı Şalom, İsrail'in Kudüs üzerindeki egemenliğinden vazgeçmeyeceğini, sorunun nihai anlaşma kapsamında çözüleceğini belirtti. 

Gül'ün gezisini izlemiş 

ORTAK basın toplantısında, Dışişleri Bakan Abdullah Gül'ün bir süre önce Ortadoğu'da temaslarda bulunduğunu dile getiren Rice, kendi Ortadoğu gezisi öncesi, Gül'ün görüş ve önerilerini dinlediğini kaydetti. Gül, "Ortadoğu'da barış sürecinin gerçekleşmesiyle birlikte, İsrail ve Filistin devletlerinin barış içinde yaşayabilecekleri ortaya çıkınca, karşılıklı olumsuzluklar ortadan kalkacaktır" dedi. Gül, Filistinlilerin intihar saldırılarından, İsraillilerin de Filistinli liderleri öldürme eylemlerinden vazgeçmelerini istedi. 

'İran' konuşuldu mu 

ABD Dışişleri Bakanı Condoleezza Rice'ın Dışişleri Bakanı Gül'le yaptığı görüşmede, İran'ın da gündeme geldiği öne sürüldü. Diplomatik kulislerdeki iddialara göre Rice, Bakan Gül'e "İran'ın sivil nükleer tesislerini kötü amaçlar için kullandığı yönündeki delilleri uluslarası platforma taşıdıklarında, Ankara'nın desteğini istedikleri" mesajı verdi. Konut'taki görüşmede İran'ın gündeme gelmediğini belirten bakanlık kaynakları, "Küçük bir ihtimal de olsa, iki bakanın aynı araçla konuta geldiği, bu sırada konu iletilmiş olabilir" dedi. 


</TEXT>
</DOC>
