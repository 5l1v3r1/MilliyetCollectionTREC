<DOC>
<DOCNO> 300155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sondun12.html </URL>
<DATE> 2004/12/23/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Papadopulos, takvimleri ve hakemliği reddediyor 
</HEADLINE>
<TEXT>

     Mustafa Sağıroğlu bildiriyor 

Güney Kıbrıs Rum yönetimi lideri Tasos Papadopulos'un, dün yapılan Rum Ulusal Konseyi toplantısında, Kıbrıs sorununa ilişkin takvimleri ve hakemliği reddettiği belirtildi. 
     Belirlediği ''hayır''larla kendi açısından müzakerelerin çerçevesini tespit eden Papadopulos, Kıbrıs sorununun çözümünün, Türkiye'nin üyelik müzakerelerine başlayacağı tarih olan 3 Ekim 2005'e bağlanmasını reddediyor, New York'ta yapıldığı gibi hakemliği kabul etmiyor ve çözüm üzerinde uzlaşmadan yeni referanduma da karşı çıkıyor. 
     Rum gazetelerinin, ''Tasos'un Dört Hayırı'', ''Hayırda Uzlaştılar'' ve ''Tasos'tan Çözümsüzlük Reçetesi'' başlıklarıyla aktardığı haberlere göre, Papadopulos, yeniden başlaması gündemde olan Kıbrıs müzakerelerine ilişkin taleplerini ''4 hayır''la belirledi. 
     AB zirvesi hakkında Ulusal Konsey üyelerine bilgi veren ve Rum gazetelerine göre, ''16 Aralık gecesi yaşadığı korku filmini'' uzun uzun anlatan Papadopulos, Ulusal Konseye, Rum tarafının ısrar etmesi gereken 4 noktayı iletti. 
     Rum gazetelerine göre, Papadopulos, konsey üyelerini bilgilendirdikten sonra, Rum tarafının ısrar etmesi ve özellikle caymaması gereken 4 noktayı şöyle açıkladı 
     ''-Hakemliği kabul etmem söz konusu değil, -Takvim kabul etmem söz konusu değil, -Kıbrıs sorununun Türkiye'nin üyelik müzakerelerine başlama tarihine bağlanmasını kabul etmem söz konusu değil, -Üzerinde anlaşma sağlanmamış bir çözümü referanduma götürmeyi kabul etmem söz konusu değil.'' 
     
</TEXT>
</DOC>
