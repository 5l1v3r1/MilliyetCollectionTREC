<DOC>
<DOCNO> 348508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun15.html </URL>
<DATE> 2005/06/03/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Derin dondurucuda bebek cesetleri 
</HEADLINE>
<TEXT>

     Avusturya'da, derin dondurucu içinde birkaç bebeğin cesedi bulundu. 
     Avusturya televizyonu, bebek cesetlerinin başkent Viyana'nın 200 kilometre güneyindeki Graz kentinde bir apartmandaki derin dondurucuda bulunduğunu duyurdu. Polis, olayla bağlantısı olduğu sanılan 32 yaşındaki kadın şüpheli hakkında tutuklama müzekkeresi çıkarıldığını ve şüphelinin yakalanması için insan avı başlatıldığını açıkladı. 
     Derin dondurucuda kaç ceset bulunduğu ya da yaşları konusunda ayrıntı verilmedi. 
     Kleine Zeitung gazetesi de cesetlerden birinin pazartesi günü, apartmanda yaşayan bir kişinin, apartman sakinlerinin ortak kullandığı derin dondurucuyu açtığında bulunduğunu yazdı. Gazete, derin dondurucuda başka bir cesedin daha bulunduğunu belirtti. 
     Avusturya televizyonu, polisin, bebeklerin yeni mi doğduğu, cesetleri derin dondurucuya konulmadan önce mi öldürüldüğü konusunda karar vermeye çalıştığını bildirdi. 
     Avusturya Haber Ajansı'na APA göre ise ismi açıklanmayan polis yetkilileri, müfettişlerin, olay yerinde yaptıkları ilk incelemede, bebeklerin derin dondurucuya konulmadan önce öldürüldüğünden şüphelendiğini kaydetti. 
     Avusturya, cinayet, tecavüz ve diğer adi suç oranının düşük olduğu bir ülke olarak biliniyor. 
     
     ANNE VE SEVGİLİSİ TUTUKLANDI 

     Avusturya'nın güneyindeki Graz kentinde bir apartmandaki derin dondurucuda bulunan bebek cesetleriyle ilgili olarak bebeklerin annesi ve erkek arkadaşı tutuklandı. 
     Avusturya Haber Ajansı'nın APA haberine göre, polis, tutuklanan 32 yaşındaki anne ve 38 yaşındaki erkek arkadaşının sorgulandığını, kadının, bakma umudu kalmadığı gerekçesiyle bebeklerini öldürdüğünü itiraf ettiğini açıkladı. 
     Kadının, erkek arkadaşıyla birlikte cesetlerin bulunduğu apartmanda yaşadığı belirtilirken, polisin, derin dondurucuda üç bebeğin cesedini bulduğu ve cesetlerin üç yıl önce derin dondurucuya yerleştirildiğine inandığı kaydedildi. 
     Plastik torbaya konularak derin dondurucuya yerleştirilen cesetlerden birinin, derin dondurucudaki kovanın içine bulunduğu belirtildi. 
     Bebeklerin kaç yaşında olduğu ya da derin dondurucuda başka ceset olup olmadığı konusunda ayrıntı verilmedi. 
     
</TEXT>
</DOC>
