<DOC>
<DOCNO> 318530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/soneko20.html </URL>
<DATE> 2005/02/25/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
''Milli Eğitim Bakanlığı 17 bin 979 ihaleyle ilk sırada yer alıyor'' 
</HEADLINE>
<TEXT>

     Kamu İhale Kurumu KİK Başkanı Sener Akkaynak, kuruma 2004 yılında 95 bin 105 ihaleye ilişkin veri ulaştığını belirtirken, doğrudan temin yöntemi ile 738 bin 355 adet kamu alımı yapıldığını bildirdi. 
     Akkaynak, düzenlediği basın toplantısında, ''2004 yılına ilişkin ihale istatistikleri ile ihale kontrol sistemi'' hakkında bilgi verdi. 
     Akkaynak, 2004 yılında mal ve hizmet alım işleri için 16 milyar YTL'lik kamu harcaması yapıldığını anlatırken, bu dönemde kamuda yapılan alımların yüzde 86'sının 'ihale türlerine'', yüzde 14'ünün ise ''doğrudan temin'' yöntemine göre yapıldığını söyledi. 
     İhalelerde sayısal bir değerlendirme yapıldığında, Milli Eğitim Bakanlığı'nın 17 bin 979 ihaleyle ilk sırada yer aldığını ifade eden Akkaynak, Sağlık Bakanlığı'nın 15 bin 567 ihale ile ikinci, Çalışma ve Sosyal Güvenlik Bakanlığı'nın 12 bin 300 ihale ile üçüncü, Milli Savunma Bakanlığı'nın ise 11 bin 336 ihale ile dördüncü sırada bulunduğunu kaydetti. 
     Akkaynak ayrıca, önceki yıllarda ilk sıralarda yer alan Milli Savunma Bakanlığı'nın, bu yılki değerlendirmede aşağılarda yer aldığını bildirdi. 
     
     ''İHALELERDE KİŞİSEL MÜTEAHHİTLER DEĞİL, KURUMSAL YÜKLENİCİLERİN PAYI ARTIYOR" 

     Kamu İhale Kurumu KİK Başkanı Sener Akkaynak, ihalelerde kişisel müteahhitler değil 'kurumsal yüklenicilerin' payının arttığına işaret ederken, bu durumu Türkiye için olumlu bir gelişme olarak niteledi. 
     KİK Başkanı, düzenlediği basın toplantısında, ''2004 yılına ilişkin ihale istatistikleri ile ihale kontrol sistemi'' hakkında bilgi verdi. 
     Akkaynak, geçen yıl ''ihale türlerine'' göre 13.9 milyar YTL, ''doğrudan temin'' yöntemine göre de 2.2 milyar YTL olmak üzere, toplam 16 YTL'lik kamu harcaması yapıldığını bildirdi. 
     Akkaynak'ın verdiği bilgiye göre, kamu alımlarının yüzde 66'sı mal, yüzde 24'ü hizmet, yüzde 10'u da yapım işlerinden oluştu. Geçen yıl 6.3 milyar YTL'lik mal alımı, 4 milyar YTL'lik yapım işleri, 3.5 YTL'lik de hizmet alımı gerçekleşti. 
     Geçen yıl içerisinde kamu harcamalarının yüzde 87'si 12 milyar YTL ile ''açık ihale usulü'', yüzde 12'si 1.6 milyar YTL ile ''pazarlık usulü'', yüzde 1'i de 150 milyon YTL ile belli istekliler arasında ''ihale usulü'' ile gerçekleşti. 
     Doğrudan temin yönteminin, ağırlıkla mal ve hizmet alımları için kullanıldığına işaret eden Akkaynak, bir önceki yıl ihalelerin yüzde 83'inin açık ihale usulü ile gerçekleştiğini hatırlatırken, ''2004 yılında gerçekleşen ihalelerde gözden kaçırılmaması gereken en önemli husus, açık ihale usulünün tutar olarak yüzde 87 gibi yüksek bir oranda gerçekleşmiş olmasıdır'' dedi. 
     
     ''AÇIK İHALE USULÜNDEN DEVLET KAZANÇLI ÇIKIYOR'' 

     İdarelerce tespit edilen yaklaşık maliyet ile sözleşme bedellerinin ihale usullerine göre oranlandığında, çok tercih edilen ''açık ihale usulünde'' sözleşme bedelinin yaklaşık maliyetin yüzde 75'in oranında gerçekleştiğini ve yüzde 25'lik bir kazanç sağlandığını anlatan Akkaynak, mal, hizmet alımı ve yapım işleri açısından incelendiğinde ise en düşük düzeyin yüzde 71 ile ''mal alımlarında'' gerçekleştiğinin görüldüğünü söyledi. 
     Pazarlık usulünde ise sözleşme bedelinin, yaklaşık maliyetin yüzde 87'si oranında gerçekleştiğine işaret eden Akkaynak, açık ihale usulü yapılmasıyla herkese fırsat tanındığı ve devletin kazançlı çıktığına dikkati çekti. 
     Akkaynak, 'kamu alımlarında açık ihale usulünün temel ihale usulü olarak kullanılması, Kanunun temel ilkelerine uygun olarak rekabeti, ihtiyaçların uygun şartlarda ve zamanında karşılanmasını sağladığını açık şekilde ortaya koymaktadır. Bu sonuçlara ulaşmada, Kamu İhale Kurumu'nun yoğun çabalarının bulunduğu açıktır'' diye konuştu. 
     
     ''MSB, İHALELERDE EN DİSİPLİNLİ KURULUŞ'' 

     KİK başkanı, ihale yapan kurumlar esas alınarak yapılan sınıflandırmalar hakkında da bilgi verdi. 
     Buna göre Milli Eğitim Bakanlığı 17 bin 979 ihale ile ilk sırada yer alırken, Sağlık Bakanlığı 15 bin 567 ihale ile ikinci sırada, Çalışma ve Sosyal Güvenlik Bakanlığı 12 bin 300 ihale ile üçüncü, Milli Savunma Bakanlığı 11 bin 336 ihale ile dördüncü ve yerel yönetimler ise 8 bin 545 ihale ile beşinci sırada yer aldı. 
     Akkaynak, ihalelerin parasal bazda dağılımına bakıldığında da, KİT, Fonlar, bağımsız bütçe kuruluşların 2.9 milyar YTL ile ilk sırada, yerel yönetimlerin de 2.2 milyar YTL ile ikinci sırada yer aldığını vurgularken, bunu 1.3 milyar YTL ile yüksek öğrenim kurumları ile Sağlık Bakanlığı'nın, 1.2 milyar YTL ile de Milli Savunma Bakanlığı'nın izlediğini bildirdi. 
     Akkaynak, ihalelerin ''kuruma bildirilmesi ve dönüşü'' bakımından da, Milli Savunma Bakanlığı'nın en disiplinli kuruluş olduğunu vurguladı. 
     
     İHALELERDE KURUMSALLAŞMA ARTIYOR 

     Akkaynak'ın verdiği bilgiye göre ihalelerin finansmanının yüzde 47'si 6.5 milyar YTL ile diğer bütçeler olarak adlandırılan bağımsız ve özel bütçeler, işletme bütçesi, fon gibi bütçelerden, yüzde 22'si 3.1 milyar YTL ile genel bütçeden, yüzde 16'sı 2.2 milyar YTL ile katma bütçeden, yüzde 15'i de 2 milyar 73 milyon YTL ile döner sermayeden karşılandı. 
     İhalelere bakıldığında yüzde 47'lik oran ile KİT yatırımlarının arttığının görüldüğüne işaret eden Akkaynak, ''bu kurumsallaşmanın, kişisel müteahhitler değil kurumsal yüklenicilerin arttığını gösteriyor. Bu da Türkiye için olumlu bir gelişme'' dedi. 
     Geçen yıl yapılan ihalelerin yüzde 27'sinin gerçek kişiler, yüzde 73'ünün ise tüzel kişiler tarafından alındığını bildiren Akkaynak, tüzel kişiler arasında yüzde 49'luk oran ile limited şirketlerin ilk sırada yer aldığını kaydetti. 
     Parasal boyutu incelendiğinde ise yüzde 45'lik oran ve 6.3 milyar YTL ile yine limited şirketler ilk sırada yer alırken, tüzel kişiler, parasal olarak kamu alımlarında yüzde 90 gibi yüksek bir paya sahip oldu. 
     
     YABANCI YÜKLENİCİLER 

     Akkaynak, 2004 yılı içerisinde yapılan 95 bin 105 adet ihalede toplam 184 yabancının ''yüklenici'' olduğunu açıklarken, bu alımların toplam tutarının 520 milyon YTL olarak gerçekleştiğini, bu rakamın da toplam ihalelerdeki payının yüzde 4 olduğunu kaydetti. 
     
     İÇ ANADOLU BÖLGESİ İHALELERDE İLK SIRADA 

     Coğrafi bölgeler incelendiğinde ise ihale yoluyla gerçekleştirilen kamu harcamalarının yüzde 29'unun, 4 milyar YTL ile İç Anadolu Bölgesi'nde yapıldığına işaret eden Akkaynak, bunu yüzde 27'lik oran ve 3.8 milyar YTL ile Marmara Bölgesi'nin ve yüzde 17'lik oran ve 2.3 milyar YTL ile Ege Bölgesi'nin izlediğini söyledi. 
     Akkaynak, yapılan ihale sayısı olarak ise Marmara Bölgesi'nin 23 bin 957 adet ile ilk sırada yer aldığını, bunu İç Anadolu ve Ege Bölgesi'nin takip ettiğini belirtti. 
     
     ''İHALE KONTROL SİSTEMİNDE, İHALE ALIMLARINDA SAYDAMLIK, AÇIKLIK VE HESAP VEREBİLİRLİK TEMEL HEDEFİMİZ'' 

     Kamu İhale Kurumu KİK Başkanı Sener Akkaynak, ihale kontrol sisteminde ''ihale alımlarında saydamlık, açıklık ve hesap verebilirliğin'', temel hedefleri olduğunu vurguladı. 
     Akkaynak bu arada, Türk Kamu İhale Sistemi'nin Güçlendirilmesi Projesi ile ilgili çalışmaların devam ettiğini bildirdi. 
     Akkaynak, ''2004 yılına ilişkin ihale istatistiklerini açıkladığı basın toplantısında, Kamu İhale Kurulu'nun, 2004 yılındaki şikayet başvurularına dönük aldığı kararlara da değindi. 
     Kurulun, geçen yıl şikayet başvurularına yönelik 3 bin 40 adet karar aldığını anlatan Akkaynak, bu kararların bin 892 adedini ''uyuşmazlık'' kararı, bin 148 adedini ise ihale sürecinin durdurulup durdurulmamasına ilişkin ''ara'' kararların oluşturduğunu kaydetti. 
     Geçen yıl toplam 274 ihalenin iptal edildiğini, bin 101 adet ihaleye ilişkin şikayet başvurusunun ise reddine karar verildiğini belirten Akkaynak'ın açıklamalarına göre, 231 adet ihaleye ilişkin başvuruda, ilgili bakanlık ve üst idareye gönderme, 155 adet ihaleye ilişkin başvuruda idarece düzeltici işlem yapılması ve 131 adet ihaleye ilişkin başvuruda ise karar verilmesine yer olmadığına yönelik kararlar alındı. 
     İhalelere yönelik uyuşmazlık kararlarının 703 adedini yüzde 38 hizmet alımı, 652 adedini yüzde 34 mal alımı, 537 adedini ise yüzde 28 yapım işi ihaleleri oluşturdu. 
     Hizmet alımları çerçevesinde kuruma yapılan şikayet başvurularına bakıldığında, temizlik, yemek güvenlik hizmeti alım ihaleleri ön sıralarda yer aldı. 
     Mal alımlarında ise tıbbi ilaç ve sarf malzemesi alımı ile tıbbi cihaz, petrol ürünleri ve özellikle bilişim sektörü malzemeleri alım ihaleleri, yapım işleri çerçevesinde yapılan şikayet başvurularında ise üst yapı ihalelerin öne çıktı. 
     
     UYUŞMAZLIK KARARLARI 

     Kamu İhale Kurulu olarak 2004 yılında, 29 adet ihale için yapılan şikayet başvurusuyla ilgili, ''ihalelerde hukuka aykırı fiil ve davranışları tespit edilen kamu görevlileri veya ihaleye istekliler hakkında soruşturma açılması'' için, Cumhuriyet Savcılığı'na suç duyurusunda bulunduklarını belirten Akkaynak, bu rakamın bir önceki yıl 27 olduğunu hatırlattı. 
     Akkaynak, 2002 yılından bu yana da kurum aleyhine 229 davanın açıldığına işaret ederken, ''ancak şu ana kadar, kurumumuz aleyhine kesinleşmiş bir dava bulunmamaktadır'' dedi. 
     Kamu İhale Kurulu tarafından alınan uyuşmazlık kararlarında, başvuranların da bin 37 adedini limited şirket, 432 adedini anonim şirket, 257 adedinin gerçek kişiler tarafından yapıldığını anlatan Akkaynak, kuruma ulaşan 95 bin 105 adet ihale ile şikayet başvuruları karşılaştırıldığında, uyuşmazlık kararların toplam ihaleler içindeki oranının yaklaşık yüzde 2 olduğunu kaydetti. 
     
     EN ÇOK, SAĞLIK BAKANLIĞI HAKKINDA ŞİKAYET SÖZ KONUSU 

     Akkaynak, hakkında en çok şikayet başvurusu yapılan kurumlar esas alındığında, birinci sırada 429 adet yüzde 23 şikayet başvurusuyla Sağlık Bakanlığı'nın yer aldığına işaret ederken, şu bilgileri verdi 
     ''Hakkında en çok şikayet yapılan kurumlar arasında, 188 adet yüzde 10 şikayet başvurusu ile Milli Eğitim Bakanlığı ikinci sırada, 178 adet yüzde 9 şikayet başvurusu ile yüksek öğretim kurumları üçüncü sırada, 170 adet yüzde 9 şikayet başvurusu ile yerel yönetimler dördüncü, 160 adet yüzde 8 şikayet başvurusu ile de Bayındırlık ve İskan Bakanlığı beşinci sırada yer alıyor.'' KİK Başkanı, kurumlar arası karşılaştırmalar da yaparken, ''Sağlık Bakanlığı en çok ihale yapan kurumlar sıralamasında ikinci sırada yer alırken, hakkında en fazla şikayet başvurusunda bulunan kurum olarak gözüküyor. Milli Eğitim Bakanlığı en çok ihale yapan kurumlar sıralamasında birinci sırada yer alırken, hakkında en fazla şikayet başvurusunda bulunan ikinci kurum. Milli Savunma Bakanlığı ise bakanlıklar arasında ihaleleri en az şikayet edilen bakanlık olarak dikkat çekiyor'' değerlendirmesinde bulundu. 
     
     İHALE YASAKLILARI 

     2004 yılındaki ''ihale yasaklılarına'' ilişkin bilgi de veren Akkaynak, yasaklılık kapsamında olan firma sayısının 3 bin 274 olduğunu, bu dönemde yasaklama süresi biten kişi ve firma sayısının bin 534, yasaklılığı yargı kararıyla sona eren kişi ve firma sayısının ise 36 olduğunu kaydetti. 
     Akkaynak'ın verdiği bilgiye göre, Kamu İhale Bülteni'nde yayımlanan 39 bin 821 adet ihale ilanından yüzde 58'ini mal alımı, yüzde 24'ünü hizmet alımı ve yüzde 18'ini yapım işi ve 58 tanesini de danışmanlık hizmet alımı oluşturdu. 
     İhale ilanlarına kurumsal bazda bakıldığında ise Sağlık Bakanlığı ilk sırada yer alırken, bunu sırasıyla yerel yönetimler, Milli Savunma Bakanlığı, Yüksek Öğretim kurumları ile Çalışma ve Sosyal Güvenlik Bakanlığı izledi. 
     
     İHALE KONTROL SİSTEMİ 

     Akkaynak bu arada 2004 yılında kuruma, ihalelere ilişkin bilgi akışının arttığını söyledi. 
     Elektronik ihale sisteminin bir önceki aşaması olarak nitelenen İhale Kontrol Sistemi'nin, Ocak ayı başından itibaren uygulamaya geçirildiğini hatırlatan Akkaynak, bununla, ihale sürecindeki hata, eksiklik ve usulsüzlüklerin ortadan kaldırılması, ihale sürecinin bütünlüğü ve tutarlılığının sağlanmasını hedeflediklerini kaydetti. 
     Bu sistemle Türkiye'de ilk defa vatandaşların da ihale süreçleriyle ilgili bilgi alabileceklerini belirten Akkaynak, ''ihale kontrol sisteminde, ihale alımlarında saydamlık, açıklık ve hesap verebilirlik temel hedefimiz'' dedi. 
     Akkaynak, sistemin idare, istekli, vatandaş ve ihale analiz modülü bileşenleri üzerine kurulu olduğunu vurgularken, sistemin ihale veri bankası özelliğiyle, idarelerin yaptıkları tüm ihalelere ilişkin bilgilerin yer almasını sağlayacak bir arşiv oluşmasını sağlayacağını kaydetti. 
     
     İTALYA, EŞLEŞTİRME ORTAĞI 

     AB Komisyonu'nun Katılım Öncesi Yardım kapsamında sağladığı finansman ile başlayan Türk Kamu İhale Sisteminin Güçlendirilmesi Projesi ile ilgili çalışmaların devam ettiğini anlatan Akkaynak, eşleştirme twinning ve IT desteği bileşenlerinden oluşan 21 aylık bu proje çerçevesinde yürütülen çalışmalarda, İtalya'nın eşleştirme ortağı seçildiğini kaydetti. 
     Öte yandan basın toplantısının ardından, Kamu İhale sisteminin elektronik ortamda nasıl çalıştırıldığının gösterilmesi amacıyla sanal bir ihale yapıldı. 
     
</TEXT>
</DOC>
