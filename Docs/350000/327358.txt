<DOC>
<DOCNO> 327358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonspo03.html </URL>
<DATE> 2005/03/26/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Güneş’ten ikinci Zurawski seferi... 
</HEADLINE>
<TEXT>

     Trabzonspor, Szymkowiak’ın Wisla Krakow’daki ekürisi Zurawski’yi almaya kararlı. Şenol Güneş, bu oyuncuyu izlemek için Varşova’ya uçtu. 
     
     Akbaşoğlu da gitti 

     Ara transferde Thijs’le yollarını ayırıp Szymkowiak’ı kadrosuna katan Trabzonspor, 2. Polonyalı için yeniden atağa kalktı. Teknik direktör Şenol Güneş, devre arasında da istediği, ancak kulübü Wisla Krakow’dan olumlu yanıt alamadığı Zurawski’yi izlemek üzere Varşova’ya uçtu. Szymkowiak’ın Bordo-Mavili renklere katılmasında önemli bir rol üstlenen yönetici Metin Akbaşoğlu’nu da yanına alan tecrübeli hoca, bugünkü Polonya-Azerbaycan karşılaşmasında Zurawski’yi bir kez daha çıplak gözle izleyecek. Krakow’un orta sahasında mücadele eden Zurawski yeni sezon için düşünülüyor. 
     
</TEXT>
</DOC>
