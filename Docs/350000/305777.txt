<DOC>
<DOCNO> 305777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko29.html </URL>
<DATE> 2005/01/12/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
TEKEL'den makina alımı açıklaması... 
</HEADLINE>
<TEXT>

     TEKEL Genel Müdürü Sezai Ensari, sert paket üretim kapasitesinin yetersiz bırakılmasının, TEKEL'in pazar payının düşmesinin, pazarın rakiplere bir tür ikram edilmesinin en önemli nedenlerinden birisi olarak görüldüğünü bildirdi. 
     TEKEL, son günlerde bazı basın organlarında yer alan haber ve yorumlara ilişkin Genel Müdür Sezai Ensari adına bir yazılı açıklama yaptı. 
     Açıklamada, bu haber ve yorumların maksatlı çevrelerce ve gerçeğinden saptırılarak yönlendirilen bilgilere dayandığının gözlendiği savunuldu. 
     TEKEL'in pazar payının 1992'de yüzde 87 iken 2002'de yüzde 61'e gerilediği ifade edilirken, pazar payının 2004 yılında yüzde 54.3 civarında tutulduğu ifade edildi. 
     
     TÜKETİCİ EĞİLİMLERİ 
     Sigara pazarında, özellikle 1990'lı yıllarda tüketici talebinin blended tipi sigaralar yanında hardbox tabir edilen sert kutulu sigaralara doğru önemli bir kayma gözlendiği belirtildi. 
     TEKEL'in üretim potansiyelinin özellikle sert kutulu sigara talebini karşılama konusunda son derece yetersiz kaldığı vurgulanan açıklamada, ''Gidişat bilinmesine ve süreklilik arz edeceği görülmesine rağmen bu konuda gerekli adımlar atılmamak, TEKEL'in sahip olduğu yüzde 10 civarında olan sert kutu kapasitesini arttıracak önlemleri almamak suretiyle pazar 1990'lı yıllar boyunca rakip firmalara sunulmuştur'' denildi. 
     Açıklamada, pazar kayıplarının sorgulanması yerine, rakiplerin yüzde 75 sert kutu kapasiteleri karşısında yüzde 10'luk sert kutu kapasitesine sıkışıp kalan TEKEL'in 1990'lı yıllar boyunca pazar kayıplarına seyirci kalan sorumluları hakkında, pazar, hasılat ve kar kayıplarına sebebiyet vermekten dolayı gereğine tevessül edilmesinin hakkaniyete daha uygun olacağı ileri sürüldü. 
     
     NEDEN SERT PAKET 
     Sert paket üretim kapasitesinin yetersiz bırakılmasının, TEKEL'in pazar payının düşmesinin, pazarın rakiplere bir tür ikram edilmesinin en önemli nedenlerinden birisi olarak görüldüğü ifade edildi. 
     Bu amaçla, Ballıca Sigara Fabrikası 2 adet Sert Paket İmal Grubu projesi kapsamında açık ihale yöntemi ile geçen yıl ihale yapıldığı, ihaleyi sigara imal grubunda Hauni Machinenbau A.G, paketleme grubunda ise G.D.Sp.A firmaları kazandığı kaydedildi. 
     Öte yandan, Tokat Sigara Fabrikası'nda mevcut bulunan yumuşak paketleme makinelerinin yerine üretim hattı ile uyumlu olacak şekilde aynı kapasitede sert paket makineleri konularak sert paket üretiminin bir an önce artırılması amacıyla Avrupa çapında bilinen 6 adet sert paket makine üreticisi firma davet edilerek pazarlık yöntemi ile ihale yapıldığı, bunun sonucunda 8 adet makinenin 4 yıl süre ile hizmet alınarak kiralanması işini İspanyol MTS firması yüklendiği kaydedildi. 
     Diğer taraftan, Kuzey Kıbrıs Türk Cumhuriyeti'nde kurulu bağlı TEKEL'in ortaklığı Kıbrıs Türk Tütün Endüstrisi tarafından her biri 1.1 milyon euro bedelle satın alınan üç adet sert paket makinasının da Tokat Sigara Fabrikası'na getirilerek montajları sağlandığı ifade edildi. 
     Ballıca Sigara Fabrikası'na alınacak olan 2 adet sert paket üretim hattının toplam ihale bedeli FOB olarak 12 milyon 85 bin euro, Tokat Sigara Fabrikası'na hizmet kiralanması işinde ise 8 makine için 4 yıllık sürede ödenecek toplam bedelin 13.8 milyon euro olarak ortaya çıktığı belirtildi. 
     Kiralama hususunda ise gerekli yetki ve izinler alındığı, söz konusu hizmet alımının Kamu İhale Yasasının 21 b maddesine uygun bir şekilde gerçekleştirildiği belirtilen açıklamada, ''Söz konusu madde hükmü asgari katılımcı sayısı öngörmemektedir'' denildi. 
     Her iki ihalenin de esas şartının gerek satın alınacak, gerekse kiralanacak makinelerin ''yeni ve kullanılmamış'' olması olduğu vurgulanırken, bu şartın, şartname ve sözleşmelerde açıkça yer aldığı belirtildi. 
     
     BEYAZ RUSYA'YA SATILAN MAKİNALAR 
     Öte yandan, önce yenisinin 250 bin dolara satın alınabileceği ifade edilen, daha sonra Beyaz Rusya'ya 764 bin dolara satıldığı belirtilen, gerek emsal makine fiyatları, gerekse eski makinaların modernizasyonu konusunda da bir yanlış bilgilendirme olduğunun düşünüldüğü kaydedildi. 
     
     TÜTÜN KURULU'NUN İADE KARARI 
     Halihazırda Tokat Sigara Fabrikası'na getirilerek montajları tamamlanmış olan 6 makinadan birincisiyle ilgili olarak Tütün Kurumu'ndan gönderilen Teknik Heyet'in raporunu takiben Kurulca Uygunluk Belgesi verilmemesi ve makinanın 60 gün içerisinde menşeine iade kararı olduğu hatırlatılan açıklamada, şöyle denildi 
     ''Esasen, anılan Kurum'un ve Kurul'un 4733 sayılı Yasa ve ilgili Yönetmelik kapsamında, münhasıran yeni kurulacak fabrikalar için öngörülen hükümlerden hareketle öteden beri faaliyette bulunan bir fabrikaya getirilecek makine ve ekipman konusunda Uygunluk Belgesi verme yetkisi bulunmamaktadır.'' İstanbul Sanayi Odası tarafından hazırlanan raporda söz konusu makinaların test ve deneme üretimi dışında kullanılmamış ve yeni oldukları ifadesine yer verildiği de kaydedilen açıklamada, ''Esasen, Tütün Kurulu'nun kararına karşı İdari Yargıya yapılan müracaat makinaların vasfıyla değil, Kurul'un mevzuattan kaynaklanan yetkisizliğine yönelik olup, yürütmenin durdurulması talebimizin reddine karşılık Bölge İdare Mahkemesi nezdinde itirazda bulunulmuştur'' denildi. 
     
     MAKİNALARIN OLMAMASI TEKEL'İ ZAYIFLATACAK 
     Bu makinaların üretim sürecine katılmasına engel olmanın, yalnızca TEKEL'i rakipleri karşısında zayıflatmakla kalmayacağı, doğrudan özelleştirme sürecine, TEKEL hakkında yatırımcıların biçeceği fiyata da tesir edecek engel olacağı vurgulandı. 
     
     TOKAT SİGARA FABRİKASI MÜDÜRÜ 
     Mustafa Demir'in Tokat Sigara Fabrikası'nda 1983 yılında Mühendis olarak göreve başladığı, o tarihten bu yana kısa süreli ayrılışların dışında bu fabrikada görev yaptığı belirtilen açıklamada, ''Tokat Sigara Fabrikası'nda mevcut yumuşak paket makinaların yerine yeni kutulu paketleme yapan makinaların monte edilmesi hususu ile Fabrika Müdürünün görev yerinin değiştirilmesi arasında en ufak bir illiyet dahi bulunmamaktadır'' denildi. 
     
     GÜNBAK VE ESDAĞ FİRMALARI 
     TEKEL'in yurt çapında yayılmış satış birimlerinin yerine ürünleri perakendeci bayilerin ayağına kadar götüren toptan satıcılık uygulamasına geçildiği 1990'lı yıllardan bugüne kadar uzanan süreçte toplam 956 Gezici ve Sabit Toptan Satıcı vasıtasıyla pazarlama ve dağıtım faaliyetleri sürdürüldüğü açıklanırken, konu edilen gerek Günbak, gerekse Esdağ firmalarının, uygulamanın başlangıcından sonra Toptan Satıcılık yetkisi aldığı, halen de sürdürdükleri belirtildi. 
     Bu firmaların Toptan Satıcılık yetkisini almalarının, Ensari'nin TEKEL'de göreve başlamasından çok önceye dayandığı, tenkit edilen uygulamaların ise yine önceki dönemlere ilişkin olduğu ve müfettiş vasıtasıyla incelemenin sürdürüldüğü açıklandı. 
     Öte yandan, mensubu bulunduğu Ensariler'in çok geniş bir sülale olduğu, Ensari veya Yardımcı gibi soyadlarıyla yüzbinleri bulan mensupları bulunduğunu kaydeden Sezai Ensari, haberlerde adı geçen Abdülkadir Ensari'nin de bunlardan biri olduğunu kaydetti. 
     
</TEXT>
</DOC>
