<DOC>
<DOCNO> 348625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo01.html </URL>
<DATE> 2005/06/03/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Dünya Ralli Şampiyonası Türkiye Rallisi yarın başlıyacak... 
</HEADLINE>
<TEXT>

     Dünya Ralli Şampiyonası’nın WRC 7. Ayağı olan Türkiye Rallisi’nde yarışacak otomobiller hakem gözetiminde teknik kontrolden geçirildi. Kural dışı olduğu belirlenen 8 otomobil yarış dışı kaldı. 
     WRC Türkiye Rallisi’nde yarışacak 84 otomobil Kemer servis alanında hakem gözetiminde teknik kontrollerden geçirildi. 
     Kontrollerde komisyonun belirlediği standartlara uymayan 8 otomobil yarıştan elendi. Servis alanında toplanan otomobiller teknik kontrollerinin yapılmasının ardından, yarışa hazır hale getirildiler. 
     76 otomobilin katılacağı yarış, yarın sabah 28.98 kilometrelik 
     Phaselis etabı ile başlayacak. Phaselis etabında ilk sırada Citroen Xsara WRC’si ile Sebastien Loeb ve Daniel Elena ikilisi yer alacak. 
     Loeb’in ardından Subaru Impreza WRC’si ile Petter Solberg-Philip Mills ve Peugeot 307 WRC’si ile yarışan Markko Martin-Michal Park start alacak. 
     Yarınki ilk etapta "Matador lakaplı" İspanyol pilot, Carlos Sainz ise 2 kapı numarası ile 13. sırada start alacak. 
     İlk etapta Türk pilotlardan ise Hyundai Assan Motorsport adına yarışan Hyundai Accent WRC’si ile Serkan Yazıcı 17 kapı numarası ile başlayacak. 
     
</TEXT>
</DOC>
