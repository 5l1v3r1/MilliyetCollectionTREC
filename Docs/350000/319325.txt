<DOC>
<DOCNO> 319325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonspo26.html </URL>
<DATE> 2005/02/28/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Sakaryasporlu Serdal Korunmak için kendimi sahaya attım... 
</HEADLINE>
<TEXT>

     Beşiktaş-Sakaryaspor maçında çıkan arbede sırasında burnu kırılan Sakaryasporlu futbolcu Serdal Kurt, korunmak için kendini sahaya atmak zorunda kaldığını söyledi. 
     Serdal Kurt, AA muhabirine yaptığı açıklamada, maç sırasında çıkan olayları değerlendirdi. 
     Olayın kale arkasında gerçekleştiğini ifade eden Sakaryasporlu futbolcu, ikinci penaltı pozisyonundan sonra kale arkasındaki bir sivilin kaleci Şenol ile tartıştığı sırada olayı yatıştırmak isterken saldırıya uğradığını belirtti. 
     ''Korunmak için kendimi sahaya atarak, hakemin yanına kadar gittim'' diyen Serdal Kurt, şunları kaydetti 
     ''Üç kişi kale arkasında ısınıyorduk. Penaltı pozisyonundan sonra hoca 2 kişiyi değiştirmek için çağırdı, ben tek kaldım. O sırada sivil birisi kaleci Şenol ile tartıştı. Orada Beşiktaş kulübüne ait özel güvenlik görevlileri vardı. Arayı girdim, olayı yatıştırmak isterken, boyunlarında siyah beyaz atkı bulunan 5-6 kişi birden saldırdı, güvenlik görevlisi de kafa attı. Ne olduğunu anlayamadım, şok geçirdim. 
     Güvenlik görevlisinden beklemediğim bir şey olunca ortalık karıştı. İlk tedavim kulübede yapıldıktan sonra Taksim İlkyardım Acil Hastanesi'ne kaldırıldım. Burnum kırılmış ve iç kanama geçirmişim. Bana saldıran kişiden şikayetçi oldum. Ancak saldırganı teşhis edemedim. Televizyon görüntülerinden teşhis edilmiş. 
     Güvenlik görevlisinin böyle bir şey yapması çok yanlış. Sahada 25-30 bin seyirci var. O seyirciden sizi koruyan güvenlik görevlisidir. O size saldırıyorsa, seyircinin saldırması an meselesidir.'' 

     
</TEXT>
</DOC>
