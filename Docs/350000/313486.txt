<DOC>
<DOCNO> 313486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonsiy04.html </URL>
<DATE> 2005/02/08/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Çocuk köyündeki iddialar, iktidar ve muhalefeti karşı karşıya getirdi 
</HEADLINE>
<TEXT>

     
     İZMİR, DHA 
     

İZMİR'in Urla İlçesi'ndeki Barbaros Çocuk Köyü'ndeki cinsel taciz ve tecavüz iddiaları, iktidar ve muhalefeti karşı karşıya getirdi. Köydeki cinsel taciz ve tecavüz iddialarının abartıldığını söyleyen AKP İzmir İl Başkanı Ali Aşlık, AKP'nin kendi anlayışına göre kadrolaşmak istediğini öne süren CHP İzmir milletvekillerine sert yanıt verdi. Aşlık, "CHP milletvekillerinin yargıyı yönlendirmeye yönelik açıklamalarını kınıyoruz'' dedi. 
     CHP İzmir milletvekillerinden Bülent Baratalı, Türkan Miçooğulları, Erdal Karademir, Ali Rıza Bodur ve Yılmaz Kaya'dan oluşan komisyon, taciz- tecavüz iddialarının yükseldiği Urla Barbaros Çocuk Köyü'nde yaptıkları incelemenin ardından Ankara'da düzenledikleri basın toplantısında AKP'ye yüklendi. CHP Grup Başkanvekili Kemal Anadol, "AKP kendi anlayışına göre yeni bir kadrolaşmanın, tarikat ilişkileriyle donanmış yeni bir modelin peşinde olduğu için münferit bir olayı toplu bir cinsel taciz olayı varmış gibi göstermektedir'' derken, Bülent Baratalı ise Sosyal Hizmetler İl Müdürlüğü'ne vekaleten atanan Zekeriya Ertaş'ın tarikat faaliyetleri nedeniyle görevden alındığını öne sürüp, "Müdür Ertaş, Manisa Esirgeme Kurumu İl Müdürlüğü görevini yürütürken, müfettişlerin Manisa Yetiştirme Yurdu ve Ertaş'ın odasında yaptığı aramalarda Fethullah Gülen'le Said-i Nursi'nin kaset ve kitaplarını buldukları ortaya çıktı. Ertaş, bu nedenle görevden alındı ancak mahkeme kararıyla yeniden döndü'' demişti. AKP İzmir İl Başkanı Ali Aşlık, CHP'li vekillerin iddialarına yazılı açıklama yaparak yanıt verdi. CHP'lilerin açıklamalarını talihsiz beyanlar' olarak değerlendiren Aşlık, milletvekillerini kınadı. Aşlık, şunları söyledi 
     "Kendi iç kavgaları yetmiyormuş gibi, AKP'yi de kavga ortamına çekmeye çalışıyorlar. AKP olarak, yargıya intikal etmiş bir konuda açıklama yapma gereği duymadık. Ancak, CHP milletvekillerinin talihsiz beyanları bizi böyle bir açıklama yapmaya sevk etti. Kuvvetler ayrılığı prensibi ile yargımız da konu ile ilgili olarak üzerine düşen görevi yerine getirmektedir. CHP milletvekillerinin yargıyı yönlendirmeye dönük bu talihsiz açıklamalarını kınıyoruz. AKP hükümeti, hiçbir zaman kadrolaşma ya da gelişigüzel atama yapma gibi bir anlayışta olmamıştır. Herhangi bir kurumda yapacağı bir tasarruf için gelişen bir olayı bahane etmeye ihtiyacı da yoktur. İl Müdürü'nün müdürünün görevden alınmasından sonra, ilgili bakanlık, Hacettepe Üniversitesi Sosyal Hizmetler Yüksekokulu'ndan mezun bir Sosyal Hizmet Uzmanı, Manisa Sosyal Hizmetler İl Müdürü Zekeriya Ertaş vekaleten atandı.'' 
     
</TEXT>
</DOC>
