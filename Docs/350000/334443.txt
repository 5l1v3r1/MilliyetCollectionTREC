<DOC>
<DOCNO> 334443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/soneko12.html </URL>
<DATE> 2005/04/18/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kaslowski Bugünkü performans Türkiye'nin imajını değiştiriyor 
</HEADLINE>
<TEXT>

     Türk Sanayicileri ve İşadamları Derneği TÜSİAD International Yürütme Kurulu Başkanı Aldo Kaslowski, ekonomide kaydedilen performansın Türkiye'nin imajını da değiştirdiğini bildirdi. 
     TÜSİAD Başkan Yardımcılığı görevini yürütürken, ekonomik krizin yaşandığı 2001 yılından sonra gelen bir yabancı grubun temaslarını değerlendirirken, ''Aslında Türkiye ile ilgileniyorlar. Ama büyük bir kriz içerisinde olduğumuzu görüyorlar. En büyük çalışma şekilleri birtakım şirketleri kelepir satın almak, bunları yükseltip bir süre sonra satmak. Bunun en iyi tarafı ve zamanı nedir En dipte bulunduğu yerdir. Ancak Türkiye'de dibe vurduk mu vurmadık mı belli değil, araştırıyorlar'' ifadesini kullanan Kaslowski, yabancı yatırımlar konusunda günümüzde yaşanan gelişmelerle ilgili AA muhabirinin sorularını yanıtladı. 
     O günden bu yana çok şeyin değiştiğini belirten Kaslowski, şunları söyledi 
     ''O günkü portremiz çok ciddiydi. Düşünün ki 2001'de krizden sonraki senaryo, fakir, hasta bir ülkenin imajıydı. Yüzde 100 enflasyon, devalüasyonlar, negatif büyümeler, faizler yüzde 80'ler seviyesinde... Bütün bunlar endişe verici olaydı. Böylesine gelenlerin aradığı şey fırsatçılıktı, büyük bir fırsatçılık oynuyorlardı. Bugün böyle değil. Enflasyonu yüzde 10'un altına, faizleri yüzde 15'lere indirebildik. Bütün bu mücadelelere rağmen büyüme de 3 sene üstü üste yüzde 6-10 arası oldu. Yüzde 9.9 büyüme Çin'den daha fazla büyümeyi gösteriyor. Bu performans aslında Türkiye'nin imajını değiştiriyor.'' 
     
     FİNANS İSTİHBARAT YERİ 
     Yabancı sermayenin önce bankacılık ve finans sektörüne yönelmesinin de normal olduğunu belirten Kaslowski, ''bir ülke bir başka ülkeye yatırım yapmak istiyorsa, bilhassa stratejik partner olabileceğine karar veriyorsa, mutlaka bankacılıktan, finans sektöründen başladığını'' söyledi. Kaslowski, ''Finans sektörü hem kendi sanayiine destek veriyor hem de istihbarat yeridir, kendi sanayiine referans oluyor. Dolayısıyla normal sayılması gerekiyor'' dedi. 
     TÜSİAD International Yürütme Kurulu Başkanı Aldo Kaslowski, bankacılık ve finanstan sonra yabancı yatırımcıların reel sektöre geleceklerinin kesin olduğunu vurguladı. 
     Kaslowski, reel sektöre henüz yatırımın gelmemesinin nedenleri arasında, kayıt dışılık ve bürokrasiyi saydı. 
     Kayıt dışı ekonomiye savaş açmak gerektiğini, bunun bilhassa küçük ve orta boy kuruluşlar için en büyük engel olduğunu belirten Kaslowski, bürokrasiyi azaltma konusunda önemli adımlar atılmasına rağmen yine de bürokrasi bulunduğunu, yabancı sermayeyi getirmek için bunu minimuma indirmek gerektiğini söyledi. 
     Büyük şirketlerin üst yöneticilerinin CEO yakında tekrar Türkiye'ye geleceğini anımsatan Kaslowski, ''Verilmiş birtakım sözler var. Onların hiçbir tanesi henüz daha yok. Evet pozitif tarafları yaşadık, güzel ama sektör bazında sanayi bölgeleri tesis edilecekti, Avrupa tarafından da kabul edilir bir sürü teşvik unsuru getirilecekti, onlar da ortada yok. Dolayısıyla bunlar tekrar gelecek ama ne diyeceğiz doğrusu ben bilmiyorum'' diye konuştu. 
     Gelecek olan kuruluşların büyük şirketler olduğuna işaret eden Kaslowski, ''Dünyadaki krizlerden sonra, bir iyileşme noktasına geldiği için Türkiye'nin bir fırsat ülkesi olduğunu da görecekler'' dedi. 
     
     ENDİŞE GEREKSİZ 
     Aldo Kaslowski, Türkiye'nin önemli şirketlerinin el değiştirmesinin endişe yaratıp yaratmadığı konusunda ise, kendisinin endişeye kapılmadığını söyledi. 
     Kaslowski, devamla şunları kaydetti 
     ''Bakınız dünya çapındaki global şirketlere. Alınız General Motors, alınız Nestle, alınız Unilever, bunların herhangi bir bayrağı var mıdır Bunlar herhangi bir ülkenin şirketi midir Hayır. Global dünyanın şirketidir. Artık her yerdeler. Artık Nestle İsviçre şirketidir diyemezsiniz. Unilever, Shell, diyemezsiniz. Bunun için niye endişe edeceğiz Endişe edecek bir tarafımız yok. 
     Aynı şekilde toprak, mülk satılmasına... Bu ülkede kalacak, taşınır bir şey değildir. Neden endişe ediyoruz bunlara İngilizler geliyor bütün Floransa etrafındaki yerleri kapıyor da İngiltere mi olacak orası Allah aşkına 
     Bence Türkiye'de bu tür tabular var. Herhalde zaman içinde bunlara alışacaktır, daha iyi konuşmak için zemin artacaktır. Kamu oyuna iyi anlatabilmek lazım. Aslolan bu. Kamuoyuna doğru dürüst anlatılırsa bütün bunlar aşılır.'' 
     
</TEXT>
</DOC>
