<DOC>
<DOCNO> 329063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sontur39.html </URL>
<DATE> 2005/03/31/ </DATE>
<TIME> 19.11 </TIME>
<AUTHOR>  </AUTHOR>
<HEADLINE>
İlköğretim okulunda gıda zehirlenmesi iddiası... 
</HEADLINE>
<TEXT>

     Adana'da 34 ilköğretim okulu öğrencisi, okul kantininden yedikleri simit, şalgam ve meyve suyundan zehirlendikleri iddiasıyla tedavi altına alındı. 
     AA muhabirinin edindiği bilgiye göre, Kurtuluş Caddesi'ndeki İstiklal İlköğretim Okulu'nda öğrenim gören 34 öğrenci, okul kantininden yedikleri simit ve içtikleri meyve suyu ile şalgam suyundan sonra rahatsızlandı. Öğrenciler, karın ağrısı şikayetlerinin artması üzerine okul yönetimi tarafından, Adana Numune Hastanesi ile Devlet hastanelerine götürüldü. 
     Yapılan muayenede besin zehirlenmesi teşhisi konulan ve genel durumlarının iyi olduğu bildirilen öğrencilere serum takıldı. 
     Bu arada, kantin görevlisinin ifadesi alınmak üzere Eski İstasyon Polis Karakolu'na götürüldüğü öğrenildi. 
     
</TEXT>
</DOC>
