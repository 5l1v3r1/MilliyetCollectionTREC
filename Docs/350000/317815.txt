<DOC>
<DOCNO> 317815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun14.html </URL>
<DATE> 2005/02/23/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
KKTC Başbakanı Talat, Meclis'e girmeyi hiç istememiş... 
</HEADLINE>
<TEXT>

     KKTC'de Pazar günü yapılan seçimlerden birinci parti olarak çıkan Cumhuriyetçi Türk Partisi CTP lideri ve Başbakan Mehmet Ali Talat, gençlik yıllarından itibaren politika ile ilgilenmesine karşın, Meclis'te milletvekili, bakan ya da başbakan olarak görev yapmayı geçmişte hiç düşünmediğini söyledi. Talat, ''Rastlantılar yönünüzü değiştirir''dedi. 
     Talat ve eşi Oya Talat, AA muhabirlerini Girne'deki özel konutlarında ağırladı. 
     Lisans ve yüksek lisans eğitimini Ortadoğu Teknik Üniversitesi'nde tamamlayan ve elektrik mühendisi olan Talat, Doğu Akdeniz Üniversitesi'nde ikinci yüksek lisansını bu kez tanıdık bir konuda tamamlamış Annan planı. 
     Üniversite eğitiminin ardından döndüğü KKTC'de bir yandan evinin alt katındaki atölyesinde elektrikli aletlerin imalatı ve tamir işleriyle uğraşırken, bir yandan da politikayla yakından ilgilendiğini söyleyen Talat, milletvekilliği için aday olmayı düşünmediğini belirtti. 
     Talat, 1995 yılında hükümete Milli Eğitim ve Kültür Bakanı olarak Meclis dışından atandığında bile, görev süresi bittiğinde kendi işine döneceğine inandığını ifade ederek, daha sonra hızla gelişen bir dizi olay sonucu CTP başkanlığına ve bugüne geldiğini kaydetti. 
     Talat, ''Hayatın, ölümün, yükselişin ve düşüşün rastlantılarla ilgili olduğunu düşündüm. Hedefi olan insanlar, istedikleri yola doğru yürürler ama yine de rastlantıların rolü büyük'' diye konuştu. 
     Hükümette koalisyon ortağı olan ve seçim sonrasında yeniden koalisyon kurması beklenen Demokrat Parti DP lideri Serdar Denktaş ile Milli Eğitim ve Kültür Bakanı olarak katıldığı bakanlar kurulu toplantısında tanıştığını söyleyen Talat, koalisyondaki uyumlu çalışmalarının formülünün sorulması üzerine, ''Ben toleranslı bir insanım, Serdar Bey de öyledir'' diye konuştu. 
     Adada yeniden birleşmenin mümkün olduğuna içtenlikle inandığını, dünyanın Güney Kıbrıs Rum yönetimi lideri Tasos Papadopulos üzerindeki baskıyı artıracağını ifade eden Talat, ''Dünya Papadopulos'u bir Avrupalı olarak görmüyor, bir cinayet olayında dahi iletişimden kaçıyor. Direnişinin ömrü uzun olmayacak'' dedi. 
     Talat, referandum süreciyle birlikte tüm dünyanın çözümden kaçan tarafın Papadopulos olduğunu anladığını dile getirdi ve ''Papadopulos'un bir süre daha geçmişte uygulanan hatalı politikaların nimetlerinden yararlanacağını'' belirtti. 
     
     ''TELEVİZYON İZLEMEM, SADECE SUSAM SOKAĞINI İZLEDİM'' 

     Talat, eve sık sık iş getirdiğini, akşamlarının büyük bölümünü gazetelerin tamamını ve bazı raporları okuyarak geçirdiğini belirterek, işten arta kalan zamanlarda da teknolojik bazı gelişmeleri takip ettiğini, cep bilgisayarında yeni programlar denediğini söyledi. 
     ''İnsanlar üzerinde fazla uyuşturucu etkisi bulunduğuna inanıyorum'' dediği televizyonu izlemekten hoşlanmadığını, düzenli olarak hiçbir programı izlemediğini kaydeden Talat, 90'lı yıllarda düzenli olarak izlediği tek televizyon programının çocuklara yönelik hazırlanan ''Susam Sokağı'' serisi olduğunu açıkladı. 
     Talat, son dönemde eşinin bir KKTC televizyon kanalında yapım ve sunuculuğunu üstlendiği kadın ve toplum sorunlarını ele alan programı izlediğini ifade ederek, ''Kurtlar Vadisi'' dizisinin KKTC Cumhurbaşkanı Rauf Denktaş'ın konuk olacağı bölümünü ise mutlaka izleyeceğini kaydetti. 
     
     EŞİNİN GÜNLÜK PROGRAMI DA KENDİSİNİNKİ KADAR YOĞUN 

     Talat'ın öğrencilik yıllarında ODTÜ'de tanıştığı eşi Oya Talat'ın günlük programı da başbakanınki kadar yoğun. 
     Üç katlı evlerinin birinci katında tıbbi tahlil labaratuvarı işleten, günün büyük bölümünü burada geçiren ve çeşitli derneklerin faaliyetleriyle Kıbrıs'ta iki toplum arasında yürütülen atölye çalışmalarına katılan Oya Talat, yakın zamana kadar bir gazetede yürüttüğü köşe yazarlığına ek olarak, bir süredir televizyon programı da yapıyor. 
     Eşinin yalnızca bir başbakan eşi olmadığını, kendine ait bir programı ve çalışma düzeni bulunduğunu anlatan Talat, birçok randevusunu Oya hanımın programına göre ayarladıklarını belirtti. 
     Oya Talat ise yoğun tempoları içinde en çok eşiyle sinemaya gidememekten yakınıyor. 
     İçeriğinin ilgisini çekmesi durumunda televizyon programlarını izlediğini söyleyen Oya Talat, eşinin aksine bazı televizyon dizilerini takip ettiğini kaydetti. 
     ''Bir İstanbul Masalı'' ve ''Zerda'' dizilerini izlediğini, televizyon karşısında örgü örmekten hoşlandığını anlatan Oya Talat, ''yoğun politik gündem arasında zaman zaman duygusallığa ihtiyaç duyduklarını'' söyledi. 
     
     ''YEMEK SEÇMEZ, BULAŞIK YIKAMAZ'' 

     Oya Talat, Başbakan Talat'ın evde tamirat işlerinin yanı sıra portakal sıktığını ve limonata yaptığını, ancak yemek konusunda ''müşkülpesent'' olmayan Talat'ın evlilikleri boyunca hiç yemek yapmadığını ve bulaşık yıkamadığını belirtti. 
     Mehmet Ali Talat da ''Bulaşık yıkamamak için piyasaya çıkar çıkmaz bulaşık makinesi aldım'' diye konuştu. 
     Talat, evinin alt katındaki atölyesinin hala durduğunu, evlerinin elektrik işlerini kendisinin yaptığını belirtti. Talat çiftinin evinde hala Başbakanın uzun yıllar önce kendi yapmış olduğu buzdolabı kullanılıyor. 
     Talat ailesinin evlerinin sakinleri arasında bahçedeki köpeklerine ek olarak üç de sevimli kedi bulunuyor. 
     Evlilik yıldönümlerinde yemeğe çıktıklarını söyleyen Talat, son iki yılda sevgililer gününde eşinden ayrı kaldığını, bu yıl Brüksel'de, geçen yıl da New York'ta olduğunu söyledi. 
     
</TEXT>
</DOC>
