<DOC>
<DOCNO> 332692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur37.html </URL>
<DATE> 2005/04/12/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Rum Kesimi'nden Emine'ye kemik iliği 2 hafta içinde geliyor... 
</HEADLINE>
<TEXT>

     Kayserili lösemi hastası 20 yaşındaki Emine Özan için Kıbrıs Rum kesiminde bulunan uygun iliğin yaklaşık iki hafta sonra nakledilebileceği öğrenildi. 
     KKTC'deki Kemal Saraçoğlu Lösemili Çocuklar ve Kanserle Savaş Vakfı'nın girişimiyle, Rum vericiden Güney Kıbrıs'ta alınacak ilik, KKTC'ye getirilerek İstanbul'a gönderilecek. 
     İstanbul Üniversitesi Çapa Tıp Fakültesi'nden Prof. Dr. Mahmut Çarin'in yakında KKTC'ye gelmesi ve Kemal Saraçoğlu Lösemili Çocuklar ve Kanserle Savaş Vakfı Başkanı Şua Saraçoğlu ile Güney Kıbrıs'a geçerek, Dünya İlik Bankası'nın Güney Kıbrıs'taki temsilcisi Karaiskakio Vakfı yetkilileriyle görüşmesi bekleniyor. 
     Şua Saraçoğlu, AA muhabirine yaptığı açıklamada, konuyla ilgili olarak, bugün Başbakan Mehmet Ali Talat ile görüştüğünü ve Başbakan'ın ''Her türlü yardımı yapalım'' talimatı verdiğini söyledi. 
     Emine Özan için uygun iliğin Kıbrıslı bir Ruma ait olduğunu belirten Saraçoğlu, Kıbrıslı Rumdan iliğin Güney Kıbrıs'taki hastanede alınacağını ve aynı gün KKTC üzerinden İstanbul'a götürüleceğini bildirdi. 
     Etik gereği iliği verenin isminin ancak 2 yıl sonra açıklanabileceğini belirten Saraçoğlu, ''İnşallah hastada olumsuz bir gelişme olmaz. Bütün her şey planlandığı gibi giderse iki hafta içinde nakil aşamasına gelinir. Biz konunun takipçisi olmaya devam edeceğiz'' dedi. 
     Bu arada, Güney Kıbrıs Rum Yönetimi Sağlık Bakanı Andreas Gavrelides, Rum basınına yaptığı açıklamada, lösemi hastası Kayserili Emine Özan'ın yaşaması için, gerekli olan ilik naklinin yapılmasına engel olan tüm bürokratik unsurların bir kenara itileceğini söyledi. Gavrelides, ''Hastanın tedavisi için ne gerekiyorsa yapılacak'' dedi. 
     
     TÜM SORUNLAR AŞILDI 

     Erciyes Üniversitesi Tıp Fakültesi Kemik İliği Nakli Merkezi Başkanı Prof. Dr. Ali Ünal, Dünya Kemik İliği Bankası'nın Türkiye'deki çalışmalarını organize eden İstanbul Üniversitesi Çapa Tıp Fakültesi Kemik İliği Bankası Başkanı Prof. Dr. Mahmut Çarin'in kendisini arayarak, Emine'ye yapılacak kemik iliği nakliyle ilgili tüm sorunların aşıldığını söylediğini bildirdi. 
     Daha önce Çapa Tıp Fakültesi Kemik İliği Bankası'na gönderdikleri Emine Özan'ın 20 doku örneklerinin, Kıbrıs Rum Kesimi'ne gönderildiğini belirten Prof. Dr. Ünal, burada dokuların tam uyumluluğunun yeniden kontrol edileceğini, genç kız ilik nakline hazırlandıktan sonra da iliğin Türkiye'ye getirileceğini söyledi. 
     Emine'nin nakile hazırlanmasının 3 hafta sürebileceğini ifade eden Prof. Dr. Ünal, ''İlik nakli için bazı ilaçların uygulanması ve bazı hazırlıklar yapılması gerekiyor. Biz şimdiden hazırlıklara başladık. 3 hafta kadar sonra Emine nakil için hazır hale gelecek ve Kıbrıs Rum Kesimi'nden iliği talep edeceğiz'' dedi. 
     
     MİLYONDA BİR İHTİMAL KIBRIS RUM KESİMİ'NDEN 

     Emine'ye uygun iliğin bulunması için 2 yıldır çalışmalarını sürdürdüklerini anlatan Prof. Dr. Ünal, uygun iliğin kardeşlerin dışındaki insanlardan bulunması ihtimalinin milyonda bir olduğunu söyledi. 
     Dokuların uyması ihtimali fazla olduğu için uygun ilik araştırmasına önce Emine'nin kardeşlerinden başladıklarını bildiren Ünal, şunları kaydetti 
     ''Kardeşlerden uygun ilik bulma ihtimali 4'te 1'dir. Emine'nin 3 kardeşi var, ama hiç birinin dokusu uyum sağlamadı. Daha sonra Emine'nin Almanya'daki kuzenlerinden doku taraması yaptık, ancak yine başarılı olamadık. Bir insana kardeşleri dışındaki insanlardan uygun ilik bulunması oranı 1 milyonda 1'dir. Bu ihtimal Kıbrıs Rum Kesimi'nde gerçekleşti.'' İlik naklinden sonra iliğin vücuda uyum sağlama oranının yüzde 75 olduğunu belirten Ünal, lösemi hastaları uzun süre kemoterapi tedavisi gördükleri için yüzde 25 ihtimalle ilik naklinin başarılı olamadığını, böyle bir durumun Emine açısından kötü sonuçlanabileceğini, ancak ikinci bir ilik nakli yapılabileceğini ifade etti. 
     Emine'nin annesi Nazlı Özan da gelişmelerin kendilerini son derece mutlu ettiğini, tek isteğinin ilik naklinin bir an önce gerçekleştirilerek kızının sağlığına kavuşması olduğunu söyledi. 
     Doku örneklerinin tam uyumluluğunun test edilmesinin ardından Emine, 3 hafta içinde nakile hazırlanacak. Hazırlıklar tamamlanınca, İstanbul'dan hareket edecek özel görevliler, Kıbrıs Rum Kesimi'nde donörden alınan iliği Kuzey Kıbrıs Türk Cumhuriyeti ile Kıbrıs Rum Kesimi arasındaki tarafsız bölgede teslim alacaklar. 
     Özel ilik saklama kabında 4 derecede saklanacak olan ilik, 24 saat içinde havayoluyla Kayseri'ye ulaştırılacak. Daha sonra Prof. Dr. Ali Ünal'ın başkanlığındaki 5 kişilik ameliyat ekibi ve 2 kişilik hemaferez ekibi tarafından ilik nakli gerçekleştirilecek. 

     
</TEXT>
</DOC>
