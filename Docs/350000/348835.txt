<DOC>
<DOCNO> 348835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/spor/ykocaomer.html </URL>
<DATE> 2005/06/04/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Sporda ciddiyet 
</HEADLINE>
<TEXT>



Milli Paralimpik Komitesi yeni yönetimi 8 Nisan'da ilk toplantısını yaptı. Başkanlığa Demirhan Şerefhan, başkan yardımcılıklarına Yaşar Kaptan Başaran, Cihangir Yıldırım ve Mesut Dedeoğlu getirildi. 
Daha sonra 26 Mayıs günü, ikinci yönetim kurulu toplantısına konuk olarak gittim. Saat 16.00'da başlayacak toplantıda, 15 kişilik yönetim kurulundan sadece Demirhan Şerefhan, İbrahim Gümüşdal ve Cihangir Yıldırım vardı. Bazı üyeler mazeret beyan ederek gelmemişler, bazıları da hiç haber dahi vermemişlerdi. Bu sırada 16.20 civarında telefon çaldı, İstanbul Büyükşehir Belediyesi Özürlüler Merkezi Müdürü Cengiz Paccı telefon ettirerek toplantının ne kadar süreceğini sordu. Kendisine toplantının bittiğini ilettiler. Bu kişi, Gençlik ve Spor Genel Müdürlüğü'nün yönetim kuruluna kendi temsilcisi olarak gönderdiği birisi. Alay eder gibi bir de toplantının başlama saatinden sonra telefon ettiriyor. Merak ediyoruz, acaba engelliler sporundan ne anlıyor ki, o komitede görevlendirildi 
Yaşar Kaptan Başaran'ın sekreteri "haber veririz" demiş ama ondan da bir haber çıkmamış. Aynı zamanda Gençlik ve Spor Genel Müdür Yardımcısı olan Bay Başaran'ın bu komitenin başkanlığına nasıl hevesli olduğunu da yakinen biliyoruz. "Koltuğa" meraklı olmak iyi de, o koltuğun hakkını da vermek lazım. 
Bu isimleri açık açık yazıyorum ki, belki muhatapları biraz düşünürler. Görme Engelliler Spor Federasyonu Başkanı Mesut Dedeoğlu'ndan da hiç haber yok. "Belki gelirim" demiş. Ama Çin'deki toplantıya refakatçisi ile gitmek için genel müdürlükte başvurmadığı makam kalmadığını biliyoruz. Bu kafalarla mı Türk Sporuna hizmet edecekler 
Eğer Türkiye'de engelliler sporu gelişecekse Milli Paralimpik Komitesi çalıştırılmak zorunda. Bunun da en büyük sorumluluğu, "Başkan bizden olsun" diyen Gençlik ve Spor Genel Müdürlüğü'nde. Başkan atamakla, başkan yardımcısı görevlendirmekle spora hizmet mümkün değil. Biraz da ciddiyet ve sorumluluk duygusu gerekli. 
Bu konuya önümüzdeki haftalarda da devam edeceğiz. 



</TEXT>
</DOC>
