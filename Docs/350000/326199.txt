<DOC>
<DOCNO> 326199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun28.html </URL>
<DATE> 2005/03/23/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Filipinler'in güneyi terörizmin ana eğitim merkezi 
</HEADLINE>
<TEXT>

     Endonezyalı terör zanlısı Rohmat, ''İslam Cemaati örgütünün, ana eğitim merkezi olarak Filipinler'in güneyini kullandığını'' söyledi. 
     Örgütün Filipinler'deki idari yetkilisi olmakla suçlanan ve geçen hafta gözaltına alınan Rohmat, Associated Press'e yaptığı açıklamada, 23 bomba uzmanının, bölgedeki eğitimlerini kısa süre önce tamamladığını ve Endonezyalı bir mültecinin, 2002'de Bali'de düzenlenen saldırı da dahil olmak üzere birçok kanlı eyleme katıldığını anlattı. 
     Rohmat, bombalı saldırı ve kaçırma eylemi düzenleyen, El Kaide bağlantılı Ebu Seyyaf örgütünün yeni üyelerine eğitim verdiğini kaydetti. 
     Örgütün yeni üyelerinin, patlayıcı, silah, muharebe ve din dersi aldığını belirten Rohmat, ''Bu 23 kişi eğitimlerini yeni tamamladı. Evlerine gönderileceklerini ve yeni bir grubun eğitim alacağını duymuştum'' dedi. 
     İslam Cemaati örgütünün, 1990'lı yılların sonlarından itibaren Mindanao adasında eğitim verdiğini ve kendisinin, Ocak 2000'de, diğer Endonezyalılarla birlikte eğitim almak için Filipinler'in güneyine geldiğini kaydetti. 
     Rohmat, ülkenin güneyindeki Mindanao adasından ayrıldığı sırada bölgedeki bir askeri kontrol noktasında gözaltına alınmıştı. 
     Associated Press'in ele geçirdiği Filipinler ordusu raporunda da Ebu Seyyaf örgütünün, yeni bir saldırı için dalgıçlık eğitimi verdiği bildirilmişti. 
     Raporda ayrıca, İslam Cemaati örgütü üyelerinin, patlayıcı eğitimi amacıyla El Kaide bağlantılı militanlara son bir yılda 18 bin 500 dolar aktardıkları belirtilmişti. 
     
</TEXT>
</DOC>
