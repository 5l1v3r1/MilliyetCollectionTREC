<DOC>
<DOCNO> 308838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun34.html </URL>
<DATE> 2005/01/24/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Irak Genelkurmay Başkanı Seçimler ertelensin... 
</HEADLINE>
<TEXT>

     Irak Genelkurmay Başkanı Babkur Bedirhan Zibari, Irak'ta 30 Ocak'ta yapılacak seçimlerin ertelenmesini istedi. 
     Zibari, Alman ARD televizyonunda yayınlanan ''Tagesschau'' adlı haber bülteninin internet sayfasında yayımlanan açıklamalarında, 30 Ocak'ta yapılacak seçimlerin ertelenmesini talep ederek, ''En iyisi seçimlerin en az 3 ay süreyle ertelenmesidir'' dedi. 
     Irak Genelkurmay Başkanı, seçimlere kadar geçecek bu sürenin, teröristlerin yakalanması ve güvenlik güçlerinin daha iyi eğitilmesi için değerlendirilmesi gerektiğini belirtti. 
     ABD ve İngiltere'nin Irak'taki savaştan sonra eski rejimin yöneticilerine karşı sergilediği tavrı eleştiren Zibari, ''Sadece 55 kişilik bir liste hazırlanıp arama yapıldı. Ancak Baas partisi rejiminin 30 bin kişilik yönetici kadrosu vardı. Bu kişilerin hepsinin tutuklanması gerekiyordu. Irak'taki terör olaylarının çoğundan bu 30 bin kişilik kadro sorumlu'' diye konuştu. 
     
</TEXT>
</DOC>
