<DOC>
<DOCNO> 322078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/yasam/ayas.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
II. Abdülhamit'in eşyaları kapışıldı 
</HEADLINE>
<TEXT>


Paris'teki açık artırmada, II. Abdülhamit ve kızının eşyaları çok ucuz fiyatlara satıldı. Abdülhamit'in kendi yaptığı çalışma masası 5 bin 800 euroya alıcı buldu 

PARİS Milliyet 

Sultan II. Abdülhamit ve kızı Ayşe Sultan'ın özel eşyaları, dün Paris'te Richelieu Drouot Müzayede Evi'nde düzenlenen açık artırmayla satıldı. 
Türk ve Fransız tarihi eser meraklılarının ilgi gösterdiği müzayedeye İstanbul'dan gelen Erik Grünberg ve Türkiye'den telefonla katılan tarihi eser meraklıları hanedan ailesine ait birçok eşyayı satın aldı. Abdülhamit ve Ayşe Sultan'a ait minyatür, resim, elyazmaları, el işlemeleri, mobilya, saat, madeni para, mühür, portreler, havlu, bornoz, mendil gibi özel eşyaların satışa sunulduğu müzayede, yaklaşık 2 saat sürdü. Abdülhamit'in kendi yaptığı çalışma masası 5 bin 800 euroya satılırken, pijaması ise 5 bin 500 euroya alıcı buldu. Fildişi minyatür koleksiyonun 6 bin euroya satıldığı müzayedede, Abdülhamit'in sulu boya portresi 2 bin 500 euroya, 2 yıldız porselen 2 bin 700 euroya, el işlemesi masa örtüsü de 3 bin 400 euroya alıcı buldu. 

Mahkeme engeli 
Ayşe Sultan'ın oğlu Osman Nami Osmanoğlu'nun kızları Fethiye ve Mediha Osmanoğlu, müzayedede sunulan 17 eserin satışını mahkeme kararıyla engelledi. 
Hanedan ailesinin bazı fertleri satışı buruk bir şekilde izledi. Türkiye'den özel olarak gelen Ayşe Sultan'ın torunu Rabia Nami'nin amcası Osman Nami Osmanoğlu, eserlerin Türkiye'de bir müzeye gitmesini istediğini söyledi. 
Bu arada Mediha Sultan, kendi imkanları dahilinde birkaç parça eşya satın alırken, Fethiye Osmanoğlu ve Gazi Osman Paşa'nın torunu Bülent Osmanoğlu'nun artırmaya girdiği eşyalar ise başkaları tarafından satın alındı. 



</TEXT>
</DOC>
