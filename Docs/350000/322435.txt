<DOC>
<DOCNO> 322435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun04.html </URL>
<DATE> 2005/03/10/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Guantanamo'da Türk mahkuma işkence 
</HEADLINE>
<TEXT>

     Küba'daki Guantanamo üssünde bulunan bir Türk tutsağa işkence yapıldığı iddia edildi. Murat Kurnaz adlı Türk'ün ailesi, Türkiye'den oğullarının kurtarılması için destek bekliyor. 
     Kurnaz'ı Guantanamo üssünde iki kez ziyaret eden ABD'li insan hakları savunucusu ve hukuk profösörü olan avukat Azmy, Bremenli avukat Bernhard Docke ve Rabia Kurnaz ile Almanya'nın Bremen kentinde düzenlediği basın toplantısında, Kurnaz'ın, suçlu olduğuna yönelik hiç bir delil bulunmadığı halde tutuklu bulunduğunu savundu. 
     
     "İşkence gördü" 
     Kurnaz'ın avukatı, Almanya doğumlu Murat'ın El Kaide örgütü ile bağlantısının olmadığının ortaya çıkmasına rağmen hala Guantanamo'da tutulduğunu ve işkence gördüğünü söyledi. 
     Avukat, Kurnaz'ın, başının suya sokularak nefessiz bırakıldığını, ayaklarından elektrik verildiğini ve kafasına silah dayandığını ifade etti. 
     
     "2006 yazında serbest kalabilir" 
     Kurnaz ile yaklaşık 30 saat boyunca birlikte olduğunu ve her şeyi açıkça konuştuğunu ifade eden Azmy, girişimlerinin olumlu sonuç vermesi durumunda Kurnaz'ın 2006 yılı yazında serbest bırakılabileceğini belirtti. 
     ABD'li askerler tarafından Pakistan'da yakalanan ve Alman kamuoyunda 'Bremenli Taliban' olarak gündeme gelen Kurnaz'ın annesi Rabia Kurnaz ise ABD'li yetkililerin Murat'ı kurtarmak için girişimlerde bulunduğunu, ancak Türkiye'den kimsenin konuyla ilgilenmediğini söyledi. 
     
</TEXT>
</DOC>
