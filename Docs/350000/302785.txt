<DOC>
<DOCNO> 302785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/soneko08.html </URL>
<DATE> 2005/01/02/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Yeni limanlar geliyor... 
</HEADLINE>
<TEXT>

     Limanların rehabilitasyonu çerçevesinde ele alınan proje doğrultusunda DLH İnşaatı Genel Müdürlüğü 7 yat limanındaki yatırımlar için ihale çalışmalarını tamamladı. 
     Edinilen bilgiye göre, bir süre önce ''yap-İşlet-devret'' modeli ile ihaleye çıkarılan yat limanları ile ilgili ihale programı belirlendi. Buna göre, 7 adet yat limanının altyapı eksiklikleri ile üstyapı tesislerinin inşaatı ve işletilmesine yönelik ihaleler önümüzdeki ay içinde yapılacak. 
     DLH İnşaatı Genel Müdürlüğü'nün bu konuda belirlediği programa göre, Antalya ili Kaş ilçesindeki Kaş yat limanı ile Mersin ili Erdemli ilçesinde yeralan Kumkuyu yat limanları ihaleleri 22 Şubat 2005 tarihlerinde gerçekleştirilirken, bir gün sonra da Alanya ve Trabzon yat limanları için teklif alınacak. 
     
     ''YAP-İŞLET-DEVRET'' 
     24 Şubat 2005 tarihinde İzmir ili Seferhisar ilçesindeki Sığacık yat limanı ile Mersin Yat limanı ihalelerini gerçekleştirecek olan DLH Genel Müdürlüğü, en son İzmir ili Çeşme ilçesindeki Çeşme Yat Limanı ihalesinde 25 Şubat 2005 tarihinde teklifleri alacak. 
     ''Yap-işlet-devret'' modeline göre inşaatları planlanan yat limanları üstlenici firma veya firma grupları tarafından belirli bir süre işletildikten sonra İdareye bedelsiz olarak devredilecek. 
     
</TEXT>
</DOC>
