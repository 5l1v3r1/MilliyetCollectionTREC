<DOC>
<DOCNO> 331331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/yasam/ayas.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma'ya akın var 
</HEADLINE>
<TEXT>


Papa'nın cenaze töreni için Vatikan'a gelenlerin sayısının bugün 4 milyona ulaşması bekleniyor. Papa, San Pietro Meydanı'ndaki ayinin ardından toprağa verilecek 

DIŞ HABERLER SERVİSİ 

Papa Jean Paul II'nin bugün düzenlenecek cenaze töreni için, dünyanın dört bir yanından yaklaşık 2 milyon insan Vatikan'a akın etti. Bugün 4 milyona ulaşması beklenen bu rakamla birlikte, yaklaşık 3 milyon olan Roma'nın nüfusu, bir anda 7 milyona ulaşacak. 
Papa, San Pietro Bazilikası'nın önündeki ünlü San Pietro Meydanı'nda bugün Türkiye saatiyle 11.00'de başlayacak ayinin ardından Vatikan'da toprağa verilecek. Ayin, Bazilika'nın ön cephesinde, ünlü meydanın genel zeminine oranla daha yüksekçe konumda bulunan mek nda yapılacak. Kardinaller Kurulu Başkanı Joseph Ratzinger'in yöneteceği ayinde, tüm kardinaller, yas nedeniyle kırmızı giysi giyecek. 
İtalyan yetkililer, tören sırasında Roma'da izdiham ve kaos yaşanmasından endişe ediyor. Kentte düzeni sağlamakla sorumlu Olağanüstü Komiser Guido Bertolaso, ziyaretçilerden San Pietro Bazilikası'na akın etmemelerini istedi. Roma sokakları da belediye otobüsleri, taksiler, ambulanslar, diplomatik plaka taşıyan otomobiller, güvenlik birimlerinin araçları, resmi heyetlere tahsis edilen araçlar ve özel izinli araçlar dışında trafiğe kapatılacak. Alarma geçen 10 binden fazla İtalyan polis ve güvenlik memurunun yaklaşık 5 bini, törene katılan devlet başkanlarını koruyacak. 

Kralların arkasında 
Törende Türkiye'yi temsil edecek olan Başbakan Erdoğan başkanlığındaki heyet de dün akşam Roma'ya geldi. Erdoğan'ı törende İtalyan polisinin yanı sıra 2 Türk polisi koruyacak. Erdoğan, töreni krallar, kraliçeler ve cumhurbaşkanlarının arkasında izleyecek. 

Rakamlarla cenaze töreni 

Roma, bugün Türkiye saatiyle 03.00 - 19.00 arası özel araç trafiğine kapalı olacak.Kente şu ana kadar yaklaşık 2 milyon kişinin geldiği tahmin ediliyor. Cenaze töreni için sadece Polonya'dan 2 milyon kişinin gelmesi bekleniyor.Cenazeye 200'e yakın devlet başkanı katılacak.Güvenliği, 10 binden fazla polis ve güvenlik görevlisi sağlayacak.San Pietro Meydanı'na 1000 keskin nişancı yerleştirilecek.Cenazenin izlenebilmesi için Roma'da 25 noktaya dev ekranlar yerleştirildi.Vatikan'da pazartesi gününden bu yana 30 ton çöp toplandı.San Pietro Meydanı'ndaki sağlık çadırlarına saatte 10 - 15 hasta geliyor.Türkiye'de, tören nedeniyle devlet kurumlarında bayraklar yarıya indirilecek. 

Polonya'da gömülmek istediğini vasiyet etti 

DIŞ HABERLER SERVİSİ 
Polonya asıllı Papa Jean Paul II'nin vasiyeti dün Vatikan tarafından açıklandı. Papa, 6 Mart 1973 ile 17 Mart 2000 arasında çeşitli konular hakkındaki düşüncelerini kaleme aldığı notlardan oluşan vasiyetinde, ölünce vatanı Polonya'da gömülmek istediğini, yine de kararı Kardinaller Kurulu'na bıraktığını ifade ediyor. Papa, 17 Mart 2000'de kaleme aldığı sayfalarda, isim vermeksizin Mehmet Ali Ağca'nın 13 Mayıs 1981'deki suikast girişimine değinirken, "İlahi müdahale" sayesinde mucizevi bir şekilde ölümden kurtulduğunu belirtiyor. İncil'den bir ayetle başlayan vasiyet notlarının son bölümünde ise Papa, "Hepinize tek bir şey söylemek istiyorum Tanrı hepinize mükafatınızı versin " diyor. Bu son dilek, Latince bir duayla noktalanıyor "In manus Tuas, Domine, commendo spiritum meum'' Tanrım, ruhumu senin ellerine teslim ediyorum ." 

'Mirası karışık' 

Papa Jean Paul II'nin bugün düzenlenecek cenaze töreni için, milyonlarca insan Vatikan'a akın ederken, Papa'yla ilgili en farklı açıklama, eski ABD Başkanı Bill Clinton'dan geldi. Tören için Roma'ya giden Clinton, Papa'nın da herkes gibi bazı hatalar yaptığını ve karışık bir miras bıraktığını söyledi. Clinton, Papa'nın otoriteyi merkezileştirdiği ve çok muhafazak r bir teolojik doktrin uyguladığı eleştirisinde bulundu. Bu konuda tartışmalar olacağını savunan Clinton, "O da hepimiz gibi biriydi. Karışık bir miras bıraktı" dedi. 


</TEXT>
</DOC>
