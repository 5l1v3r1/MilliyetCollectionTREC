<DOC>
<DOCNO> 313494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonsiy12.html </URL>
<DATE> 2005/02/08/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Merve Kavakçı'nın davası zaman aşımına girdi 
</HEADLINE>
<TEXT>

     Merve Safa Kavakçı'nın, eski eşi Ali Ahmad Abushanab'dan boşanmasına ilişkin karar ilamının gönderileceği adresi yanlış bildirerek, sahtecilik suçunu işlediği iddiasıyla yargılandığı dava, zaman aşımı nedeniyle ortadan kaldırıldı. 
     Ankara 1. Ağır Ceza Mahkemesi'nde görülen davanın bugünkü duruşmasına, Kavakçı'nın avukatı Salim Özdemir ile tebligatı alan Kavakçı'nın dayısının işyerinde çalışan sanık Sinan Eriklioğlu katıldı. 
     Eriklioğlu, esas hakkındaki savunmasında, işyerine gelen bütün evrakları kendisinin teslim aldığını, Kavakçı'nın boşanma davasına ilişkin evrakı alması konusunda herhangi bir talimat verilmediğini söyledi. ''İşim gereği evrakı aldım'' diyen Eriklioğlu, beraatini istedi. 
     Kavakçı'nın avukatı Salim Özdemir, esas hakkındaki savunmasında, müvekkilinin, Ürdün kökenli, ABD uyruklu Abushanab ile 1988 yılında evlendiğini, anlaşamamaları üzerine 1993 yılında Dallas'ta boşandığını söyledi. Kavakçı'nın, Türkiye'ye geldikten sonra boşanma kararının tanınması için ilgili mahkemeye başvurduğunu anlatan Özdemir, eski eşi Abushanab ile anlaşarak, yazışma adresi olarak dayısının işyeri adresini verdiğini ileri sürdü. Özdemir, müvekkilinin suç işleme kastı olmadığını ifade ederek, beraat isteminde bulundu. 
     Özdemir, Mahkeme Heyeti'nin, Tebligat Kanunu'na muhalefetten veya Türk Ceza Kanunu'nun TCK ''kendisi veya bir başkası için gerçeğin ispatlanmasını sağlamak amacıyla resmi evrakta sahtecilik'' suçunu düzenleyen 347. maddesine muhalefet etme suçundan hüküm kurabileceğini ifade ederek, bu durumda, davanın, bu suçların zaman aşımına uğramış olması nedeniyle ortadan kaldırılmasını istedi. 
     Mahkeme Başkanı Mustafa Danışman, Merve Kavakçı'nın eyleminin TCK'nın 347. maddesi kapsamına girdiğini, bu suç için öngörülen 7 yıl 6 aylık zaman aşımı süresinin dolduğunu, bu nedenle davanın ortadan kaldırılmasına karar verildiğini açıkladı. 
     Başkan Danışman, PTT tebligat memuru Durmuş Perk'in '' görevi ihmal'' ve Sinan Eriklioğlu'nun Tebligat Kanunu'na muhalefet suçlarının da zaman aşımına girdiğini, bu kişiler hakkındaki davanın da ortadan kaldırıldığını bildirdi. 
     İddianamede, Kavakçı hakkında TCK'nın ''resmi evrakta sahtecilik'' suçunu düzenleyen 342 2 maddesi uyarınca 4 yıldan 10 yıla, Durmuş Perk hakkında TCK'nın ''görevi ihmal'' suçunu düzenleyen 230. maddesi uyarınca 3 aydan 1 yıla, Sinan Eriklioğlu için ise Tebligat Kanunu'nun 55 b-son maddesi uyarınca 15 günden 6 aya kadar hapis cezası talep ediliyordu. 
     
</TEXT>
</DOC>
