<DOC>
<DOCNO> 327065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonsiy20.html </URL>
<DATE> 2005/03/25/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Talat Rum Yönetimi büyük sıkıntı ve tecrit içinde 
</HEADLINE>
<TEXT>

     KKTC Başbakanı Mehmet Ali Talat, ''Rum yönetiminin eskiden olduğu gibi dünyada artık elini kolunu sallayarak gezemediğini, büyük bir sıkıntı ve tecrit içinde olduğunu'' belirterek, ''Rum tarafını köşeye sıkıştırmak zorundayız. Bu da izolasyonların kalkmasıyla olur'' dedi. 
     Talat, Bahçeşehir Üniversitesi Hükümet ve Liderlik Okulu'nda ''Avrupa Birliği AB Süreci ve Kıbrıs'' konulu bir konferans verdi. 
     Üniversitenin Beşiktaş Yerleşkesi'nde verilen konferansta Talat, Kıbrıs sorunu konusunda bugüne kadarki süreci anlattı. 
     Talat, bugün artık Kıbrıslı Türklerin ve Türkiye Cumhuriyeti'nin politikasının dünya tarafından onaylandığını, benimsendiğini ve alkışlandığı belirterek şunları kaydetti 
     ''Geçmişte bizim başımıza gelen tecrit, Rum liderinin ve Rum tarafının başına gelme eğiliminde. Henüz adım atılmış, sonuç alınmış değil. Ama Rum yönetimi, artık dünyada eskiden olduğu gibi elini kolunu sallayarak gezemiyor büyük bir sıkıntı ve tecrit içindeler. Bizim geçmişte yaşadıklarımıza benzer davranışlarla karşılaşıyorlar. 
     İzolasyonların kaldırılmasını istiyoruz. Çünkü bu hem Kıbrıslı Türklerin hayat standardını yükseltecek, hem de Rum yönetimini tekrar masaya getirecektir. Bugün Papadopulos 'Ben masaya oturmam. Türkiye Kıbrıs'ı da içine alan ek protokolü imzalasın, sonra düşünürüz' diyor. Acelesi yok... Alıştı ya, 'hayır' diyerek, çözümsüzlüğü destekleyerek, onun nimetlerinden yararlanmaya... Şimdi de AB'nin nimetlerinden yararlanıyorlar. Dolayısıyla Rum yönetimini bundan uzaklaştırmak, ancak izolasyonların kalkmasıyla olur.'' 
     
     ''3 EKİM'E KADAR ÇÖZÜM...' 

     Türkiye ve KKTC'nin çözüm öngören tezlerine bundan sonra da devam etmesi gerektiğini belirten Talat, ''Uzlaşmazlık, esnek olmama gibi faktörleri Rum tarafına yükleyerek, Rum yönetimini köşeye sıkıştırmak zorundayız. Bu da izolasyonların kalkmasıyla olur. Bunu yapabildiğimiz takdirde, Kıbrıs sorunun çözümünde hem önemli adımlar atabiliriz, hem de avantajlar elde edebiliriz'' dedi. 
     KKTC Başbakanı Mehmet Ali Talat, Kıbrıs sorununun çözümünün 3 Ekim'den sonra daha da güçleşeceğine dikkati çekerek, konuşmasına şöyle devam etti 
     ''Eğer 3 Ekim'den sonra Kıbrıs sorunu çözümlenmemiş olursa, Türkiye için daha zor olacak. Çünkü Türkiye, 3 Ekim'de masaya oturduğunda karşında her kademede Kıbrıs'ı, Rumları bulacaktır. 
     Türkiye müzakerelere başlayıncaya kadar Kıbrıs sorununda önemli gelişmeler yaşanmasını istiyoruz. Dünya da bunu böyle benimseyip kabulleniyor. Dünyada genel eğilim, KKTC'de cumhurbaşkanlığı seçimlerinden sonra Kıbrıs sorununda hareketlenme yaşanacağı ve sorunun çözümü için masaya oturulacağıdır. Geleceğe dair umutsuz olmaya gerek yok. Rum tarafı, uzun erimli bir mücadele yürüterek, sorumlulukları Türk tarafının üzerine yıkarak, kendi uyumsuzluklarını gizleyerek bugünkü noktaya gelebilmiştir, AB'ye üye olmuştur. Bunda hepimizin, eski hükümetlerin sorumlulukları vardır. Bundan sonra artık dünya gerçekleriyle uyumlu, yeni politikaları istikrarlı bir şekilde sürdürmek dışında seçeneğimiz yoktur.'' Talat, ''Cumhurbaşkanı seçilmem durumunda temel hedefim, cumhurbaşkanlığını dünya ile Kıbrıslı Türkleri bütünleştirecek bir mekanizma haline dönüştürmektir'' dedi. 
     Talat, Bahçeşehir Üniversitesi'nde verdiği ''Avrupa Birliği AB Süreci ve Kıbrıs'' konulu konferansta, dinleyicilerin sorularını da yanıtladı. 
     ''Bundan sonraki süreçte Rum AKEL Partisi'nin tutumunda değişiklik olup olmayacağına'' ilişkin soru üzerine Talat, bunun için 1 yıl beklemenin yararlı olacağını söyledi. 
     Talat, Rum tarafında 2006'da seçimlerin yapılacağını hatırlatarak, ''Ben oy desteklerinin düştüğü izlenimi ediniyorum. Bu, AKEL için ciddi bir uyarı olacak. Bunlar olunca da Rum yönetimi lideri Tasos Papadopulos'un masaya gelmesi mümkün olabilir. Bugünkü şartlar devam ettiği takdirde Papadopulos çok rahattadır. Bir eli yağda, bir eli baldadır. Bu şartlar değişmezse Papadopulos'un kolay kolay masaya geleceğini sanmıyorum'' dedi. 
     KKTC Cumhurbaşkanı Rauf Denktaş'ın ''seçimlerde aday olmayacağı, ancak davasına devam edeceği'' yönündeki sözlerinin hatırlatılması üzerine Mehmet Ali Talat, şunları kaydetti 
     ''Denktaş'ın davasına devam edeceği bir hayaldir. Zemini olmayan bir dava olamaz. Bir davanın zemininin olması lazım. Üzerinde yükseleceği, onu besleyecek bir ortamın olması lazım. Uygun ortam olmazsa, orada bir şey üremez. Kıbrıs'ta Sayın Denktaş'ın davasının yürüyebileceği bir ortam yok. Örneğin Annan planına yüzde 35 'hayır' çıktı. 'Hayır' diyenler incelendiğinde, yaşlı ve eğitim düzeyi düşük insanlar olduğu görülür. Denktaş Bey'in destekçileri bunlar. Bunlarla hangi davayı yürütecek, bilemiyorum.'' 
     
     ''BENİM KEŞKEM...'' 

     ''Sizin geçmişte 'keşke' dediğiniz bir konu var mı'' şeklindeki soru üzerine de Talat, ''Benim keşkem var tabii. Benim keşkem Kopenhag zirvesini kaçırmasaydık'' dedi. 
     Dinleyiciler arasında bulunan Yusuf Mertoğlu adlı kişinin, ''Kıbrıs davasının ne Denktaş'ın, ne de Talat'ın şahsi davası olduğunu'' söyleyerek, ''Kıbrıs, en az Anadolu kadar bedeli ödenmiş bir Türk yurdudur'' şeklindeki sözleri salonda bulunanlarca alkışlandı. 
     Bunun üzerine KKTC Başbakanı Talat, ''ideolojik duruşa karşı söyleyecek bir sözü olmadığını'' bildirdi. 
     ''Bu ideolojik duruşun da AB karşıtlığı olduğunu'' kaydeden Talat, buna katılmadığını söyledi. 
     
     ''KIBRISLI TÜRKLER ÇÖZÜM İSTİYORLAR'' 

     Talat, Türkiye'nin ulusal politikasının AB'nin saygın üyeleri arasında yer almak olduğunu vurgulayarak, sözlerini şöyle sürdürdü 
     ''Kıbrıs sorunu kimsenin şahsi davası olamaz. Ama Kıbrıs sorununu bugünkü şekliyle sürdürebilir miyiz, nasıl sürdürebiliriz Sürdürülemez. Bunun izah edilmesi lazım. Kıbrıs Türkü bir plana 'evet' diyor. Niçin İnanıyor ki bu duruş sürdürülemez. Siz daha rahat olabilirsiniz, ama Kıbrıslı Türkler rahat olamaz. Sonuçta bu Türk milletinin davasıdır. Belki uğrunda yine ölümlere gidilecek bir davadır. Eğer bu dava kaybedilebilirse, Kıbrıslı Türklerin gidebilecekleri başka bir yurdu yoktur. Kıbrıslı Türkler, Kıbrıs'ta onurlu bir toplum olarak yaşamak istiyorlar. Ondan dolayı çözüm istiyorlar. Sürdürülemez bir sorun olduğu için Kıbrıs sorunu çözülmelidir. Türkiye AB'den vazgeçse bile, yine Kıbrıs bu şekil devam edemez. Türkiye AB'den vazgeçse bile, Kıbrıs sorunu devam edemez. Çünkü Kıbrıs, Türkiye'nin bütün uluslararası ilişkilerini zehirleyen bir sorun olmaya devam ediyor. Bu sorunu çözmek zorunda. Çözmek demek, Kıbrıs'tan vazgeçmek demek değildir. Tersine Kıbrıs'ta sahip olduklarınızı dünyasal düzeye çıkarıyorsunuz. Çözüm Kıbrıs'ı kazanmaktır, kaybetmek değil.'' 
     
     CUMHURBAŞKANI OLMASI DURUMUNDA.. 

     ''Cumhurbaşkanı seçilmeniz durumunda ilk adımınız ne olacak'' sorusu üzerine Talat, ''Denktaş'ın tüm dünyaya sadece pencereleri kapatmakla kalmadığını, bütün dünyayla kavga ettiğini'' öne sürdü. 
     ''Denktaş'ın AB büyükelçisinin kuzeye geçişine yasak koyduğunu'' ifade eden KKTC Başbakanı Mehmet Ali Talat, şöyle dedi 
     ''Bugün Cumhurbaşkanlığı'nda AB'den anlayan bir tek özel kişi yoktur. Sadece Sayın Müsteşar, engin bilgi sahibidir, birikimli bir insandır. Onun bilgileri dışında bilgisi olan insan yok. Niçin Çünkü Cumhurbaşkanı'nın öyle bir yönelimi yoktu. Temel hedefim, cumhurbaşkanlığını dünya ile Kıbrıslı Türkleri bütünleştirecek bir mekanizma haline dönüştürmektir. Dolayısıyla ilk yapacağım, elbette ki cumhurbaşkanlığını bu görevleri yüklenebilecek hale getirmektir. Kadrolarıyla, örgütlenişiyle vesaire... İlk etap bu olmalıdır diye düşünüyorum.'' ''Geçmişte AKEL ile ilişkilerinin olduğu'' yönündeki iddiaların hatırlatılması üzerine Talat, kendisinin partiler arası diyalogdan kaçmadığını söyledi. 
     Mehmet Ali Talat, gelecek günlerde Rum ana muhalefet partisi DİSİ'nin genel başkanının kendisini ziyaret edeceğini sözlerine ekledi. 
     
</TEXT>
</DOC>
