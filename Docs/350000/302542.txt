<DOC>
<DOCNO> 302542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/yazar/sazak.html </URL>
<DATE> 2005/12/18/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
301'i değiştirmek 
</HEADLINE>
<TEXT>


Orhan Pamuk davası nedeniyle Türkiye'nin demokratik siciline düşülen olumsuz notu değiştirmek siyasi iktidarın elinde. Adalet Bakanlığı mahkeme önündeki utanç verici sahneler yaşanmadan, eski TCK'nın tanıdığı yetkiyi kullanabilirdi. O zaman dava düşecek ve AB adayı bir ülkede eylem içermeyen görüşlerinden ötürü aydınların cezaevine gönderilmesinin önü kesileceği gibi saldırganlığa da meydan verilmeyecekti. 
İfade özgürlüğü açısından yeni Ceza Yasası'nın tuzaklarla dolu olduğu, 'iyileştiriyoruz' derken kimi 'suç'larda kapsamın genişletileceği belliydi. 
Eski 159. maddenin yerini alan 301. maddeye göre yargılanan Orhan Pamuk'un durumu, Türkiye'de ifade özgürlüğünün h l tam olarak kullanılamadığı gerçeğini sergilemektedir. Çünkü 'Türklüğü aşağılama' şeklinde geçen 301. maddedeki 'suç'un koruduğu hukuki yararın sınırlarının genişliği, milliyetçiliğin yükseldiği ortamda yeni davalara ortam hazırlamaktadır. 
7 Şubat'a ertelenen Orhan Pamuk davası, Adalet Bakanlığı'nın 'geç kalmış' girişimi sonucu muhtemelen düşecektir. Ancak yeni sanıklar yaratılmaması açısından Ceza Yasası'nın 301. maddesinin değiştirilmesi gerekiyor. 
İstanbul Bağımsız Milletvekili Zülfü Livaneli tarafından Meclis'e bir yasa önerisi verildi. 
Livaneli, 301. maddede korunmak istenen 'Türklük' kavramı yerine 'Türk Ulusu, Cumhuriyeti, Devletin Kurum ve Organları'ndan söz edilmesi halinde bugünkü tartışmalı durumun ortadan kalkabileceğini savunuyor. 
Madde gerekçesini şöyle yazmış Livaneli 
"Alman, Fransız ve İtalyan ceza kanunlarına baktığımızda, TCK'dakine benzer etnik bir kavrama rastlanmamaktadır. 
Doktrine baktığımızda da,genel irade gerekçede belirtilenin aksine 'Türklük'ten, 'Türk Ulusu'nun anlaşılması yönündedir. 
İrdelenebilecek diğer bir husus ise madde metninden 'Türklük' kavramının çıkarılması halinde ne olacağı ile ilgilidir. 
Eğer Türklük ile etnik veya ırki bir referans yapılıyorsa, o zaman bu kavramın madde metninden kaldırılması kayda değer bir değişikliğe yol açmayacaktır. Zira, 765 sayılı TCK'nın 312. maddesinin karşılığı olan yeni Ceza Yasası'nın 'Halkı kin ve düşmanlığa tahrik veya aşağılama' başlıklı 216. maddesi uyarınca, bu tip bir fiilin cezalandırılması yine de mümkün olacaktır." 
Zülfü Livaneli, Türklük kavramının Anayasa'nın 66. maddesine uygun yorumlanması halinde, 'Anayasal vatandaşlık' çerçevesinde TCK 301'de 'Türklük' yerine, 'Türk ulusu' denilebileceği görüşünde. 
TBMM,301'i değiştirmelidir. 



</TEXT>
</DOC>
