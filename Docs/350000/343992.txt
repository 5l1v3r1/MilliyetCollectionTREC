<DOC>
<DOCNO> 343992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonsiy11.html </URL>
<DATE> 2005/05/19/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Gül, Öcalan kararını değerlendirdi ' Yeniden yargılamayı düşünmüyoruz' 
</HEADLINE>
<TEXT>

     Dışişleri Bakanı Abdullah Gül, Avrupa İnsan Hakları Mahkemesi'nin AİHM terörist Abdullah Öcalan'ın adil yargılanmadığı kararı için, "Elimizde şu anda yeniden açıp dosyaya bakma imkanı varken, yeniden yargılamakla ilgili bir adım atmak, doğrusu şu anda düşündüğümüz birşey değil" dedi. 
     Kanal D'de yayımlanan "Teke Tek" programında Fatih Altaylı'nın sorularını yanıtlayan Gül, mahkemenin "şu usül eksikliklerinden dolayı ya yeniden yargılayın ya da dosyayı yeniden açın" dediğini kaydetti. Dünyanın en acımasız terör örgütlerinden birinin başı olan Öcalan'ın davasının AİHM'de görülmesinin ilk olduğunu vurgulayan Gül, "Dolayısıyla mahkeme de tedirgin" diye konuştu. Türkiye'nin üzerindeki bu belayı titiz bir çalışmayla defedeceklerini belirten Gül, "Bu Türkiye'nin meselesidir. Bunun üzerinden herhangi bir şekilde politika yapmak ne Türkiye'ye fayda getirir ne de bu meselenin kolay bir şekilde üstümüzden defedilmesine yardımcı olur" dedi. Hükümetin, kararla ilgili aylar öncesinden çalıştığını anlatan Gül, "Kararı ok yakında öğrendik, ama tahminlerimiz vardı. Orada tecrübesi olan arkadaşlarımız, temsilcilerimiz, hukukçularımız, bize kuvvetli ihtimal ne olacak, bunu söyleyebiliyorlardı" diye konuştu. 
     
     "Hepimiz tarafız" 
     Kararın tamamen usulle ilgili olduğuna dikkat çeken Gül, şunları kaydetti 
     "Karara baktığımızda talep şu Doğrudan yargılama veya dosyanın yeniden açılıp bakılması gibi. Şimdi bunlar aslında yeni bazı terminolojiler. Yüz kez de yargılansa, hepimizin tahmin edip inandığı açıkçası... Kendimizi hakim yerine koyacak halimiz yok ama yapılanlar ortada olduğuna göre, neticeyi kendi açımızda tahmin edebiliriz. Türk halkının çıkarı neyse, sağlam durarak bu işi çözüme götereceğiz. Hepimiz tarafız. İlerde Türkiye'nin başına yeni problemler çıkarmamak için, yani ileride tekrar yargılanıp da tekrar başka şekilde dosyaların gelmemesi için işimizi titiz yapmak zorundayız." 
     
     "Tek seçenek değil" 
     Öcalan'ın yeniden yargılanması için hükümetin yasa değişikliği hazırlığında olup olmadığının sorusuna "Önce ona gerek var mı yok mu Ona bakmak lazım. Mahkemenin kararına baktığımızda mahkeme sadece o yolu göstermiyor" karşılığını veren Gül, AİHM'nin kararını yorumlayacaklarını, ardından da Avrupa Konseyi Bakanlar Komutesi'ni ikna etmeye çalışacaklarını belirtti. 
     
</TEXT>
</DOC>
