<DOC>
<DOCNO> 344020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonspo23.html </URL>
<DATE> 2005/05/19/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Ergun Gürsoy Hakem hata yaparsa hesabını Aziz Yıldırım verir 
</HEADLINE>
<TEXT>

     Galatasaray Kulübü İkinci Başkanı Ergun Gürsoy, 22 Mayıs Pazar günü Fenerbahçe ile yapacakları derbi maça atanan hakem İsmet Arzuman konusunda yaptığı değerlendirmede, "Beklediğimiz hakem değildi" dedi. 
     Ergun Gürsoy, Hamburg Galatasaraylılar Derneği’nin 100. yıl kutlaması için Almanya’ya giderken havalimanında yaptığı açıklamada, "Bugüne kadar Fenerbahçe, 3-4 maçta hakem hatalarının lehine sonuçlanmasıyla 12-13 puan elde etti. Artık hakem yardımıyla değil de oynayarak maç kazanma zamanı geldi. Bu artık bir final. Finalde iyi hakemin olması lazım. Açık söyleyeyim, İsmet Arzuman beklediğimiz hakem değil. Merkez Hakem Komitesi’ni idare edenler son derece güvendiğimiz insanlar. Ama dürüstlük de bir yerde yetmiyor. Bu hakemi ilan ederek büyük bir riske giriyorlar" diye konuştu. 
     Derbide görev yapacak 4 hakemin de hata yapmaması gerektiğini vurgulayan Gürsoy, "Bunun garantisi onlarda. Hatalı yönetilen bir maç olursa, bunun hesabını önce MHK, sonra federasyon, en sonunda da Aziz Yıldırım verir" dedi. 
     Gürsoy, derbinin hakem hatalarıyla kazanılan bir maç olması durumunda seslerini duyuracaklarını, herhangi bir haksızlık olmadığı takdirde kazananı alkışlamasını da bileceklerini söyledi. 
     
</TEXT>
</DOC>
