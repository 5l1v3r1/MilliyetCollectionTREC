<DOC>
<DOCNO> 312220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/siyaset/siy01.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'İçişlerimize karışmayın' 
</HEADLINE>
<TEXT>


Başbakan Erdoğan'ın konuşması, Talabani ve Barzani'yi rahatsız etti 

DIŞ HABERLER SERVİSİ 


Kürdistan Yurtseverler Birliği KYB lideri Celal Talabani, "Demokratik Kürt Listesi"nden Irak devlet başkanlığına ya da başbakanlığa aday olduğunu resmen açıklarken, Kürdistan Demokratik Partisi KDP lideri Mesud Barzani, Talabani'nin Irak hükümet başkanı olmasını istediklerini söyledi. Talabani ve Barzani, dün Selahattin kentinde bir araya geldi. Talabani, Barzani'nin Süleymaniye, Erbil ve Dohuk'tan oluşan özerk Kürdistan bölgesinin başkanlığına aday olduğunu, yerel Kürt parlamentosunda hükümet başkanının da Neçirvan Barzani olacağını belirtti. Talabani, "Kerkük yöresinde "4 milyon Türkmen var' deniliyordu. Öyle olmadığı ortaya çıktı" dedi. Talabani, Başbakan Erdoğan'ın Kerkük'e ilişkin açıklamalarına yönelik soruları şöyle yanıtladı "Sanırım, açıklamanın tercümesinde yanlışlık var. Açıklamadan hoşlanmadık. Bir başka ülkenin içişlerine müdahale etmeye kimsenin hakkı yoktur. Eğer Türkler, Kerkük üzerinde hak iddia ederse yarın Araplar da Antakya üzerinde ve diğer Kürtler de Diyarbakır üzerinde hak iddia eder." Mehmet Ali Birand'ın CNN Türk'teki "32. Gün" programına da telefonla katılan Barzani ise, Türkiye'nin içişlerine müdahale etmemesi gerektiğini söyledi. Barzani, "Türkiye müdahalede bulunursa " sorusuna "İki taraf için de felaket olur" dedi. 


</TEXT>
</DOC>
