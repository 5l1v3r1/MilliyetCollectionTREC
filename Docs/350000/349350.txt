<DOC>
<DOCNO> 349350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/soneko27.html </URL>
<DATE> 2005/06/06/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
ABD Hazine Bakanlığı uzmanları, Maliye'de hizmet eğitimi veriyor 
</HEADLINE>
<TEXT>

     ABD Hazine Bakanlığı uzmanları, Gelir İdaresi Başkanlığı personeline, mükellef hizmetleri ve mükellefi-müşteriyi memnun etme konusunda eğitim veriyor. 
     Maliye Bakanlığı Gelir İdaresi Başkanlığı'ndan yapılan açıklamaya göre, gelişmiş ülkelerde kamu hizmetlerinin kalitesini yükseltmenin bir aracı olan mükellef-müşteri odaklı hizmet anlayışı, ülkemizde de Gelir İdaresinin yeniden yapılanma sürecinde hayata geçirildi. 
     Geçmişte dağınık ve koordinasyonsuz bir şekilde yürütülmekte olan mükellef-müşteri hizmetleri, yeni yapıda Gelir İdaresi Başkanlığı'nın ana hizmet birimlerinden olan Mükellef Hizmetleri Daire Başkanlığı bünyesinde verilmeye başlandı. 
     Gelir İdaresi Başkanlığı, vatandaşa etkin ve sağlıklı şekilde mükellef-müşteri hizmeti verilebilmesi için personel nezdinde bir de eğitim programı uygulamaya koydu. 
     Bu çerçevede ABD Hazine Bakanlığı Vergi Danışmanlık Programı Türkiye Proje Koordinatörü Charlie Peoples ile aynı Bakanlığın Mükellef Hizmetleri Danışmanı Jeff Rozwadowski, Gelir İdaresi personeline mükellef-müşteri hizmetleri temel teknikleri konusunda eğitim vermeye başladı. 
     ABD'li uzmanların vereceği eğitimin ardından, bu defa söz konusu eğitim programına katılan Başkanlık personeli, taşradaki birimlerde çalışan personeli bu konuda eğitecek. 
     
</TEXT>
</DOC>
