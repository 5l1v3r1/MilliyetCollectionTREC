<DOC>
<DOCNO> 327377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonspo22.html </URL>
<DATE> 2005/03/26/ </DATE>
<TIME> 22.47 </TIME>
<AUTHOR>  </AUTHOR>
<HEADLINE>
Türkiye umut tazeledi... 
</HEADLINE>
<TEXT>

     18. Dünya Kupası Avrupa Elemeleri 2. Grup 6.maçında Arnavutluk'u 2-0 yenen Türkiye, grupta ilk 2 sırada yer alarak, 2006 yılında Almanya'da düzenlenecek finallere gitme umutlarını sürdürdü. 
     Geceyi maç yapmadan geçiren lider Ukrayna'nın maç eksiğiyle 8 puan gerisinde averajla 4. sırada karşılaşmaya başlayan A Milli Futbol Takımı, müsabakanın ilk 5 dakikasında bulduğu 2 golle maçı kopardı ve rahat bir galibiyet elde etti. 
     Gruptaki galibiyet sayısını 2'ye çıkaran ve 9 puana ulaşan ay-yıldızlı ekip, gözünü 30 Mart Çarşamba günü deplasmanda oynayacağı Gürcistan maçına çevirdi. 
     
     BAŞBAKAN ERDOĞAN'A KUTLAMA 
     Arnavutluk Başbakanı Fatos Nano, maçı yan yana izlediği Başbakan Recep Tayyip Erdoğan'ı, Türkiye'nin galibiyeti nedeniyle kutladı. 
     Konuk başbakan Nano, maçın bitiş düdüğüyle birlikte ayağa kalkarak, Başbakan Erdoğan'ı tebrik etti. 
     
     23 YIL SONRA GELEN GALİBİYET 
     A Milli Futbol Takımı, 18. Dünya Kupası Avrupa Elemeleri 2. Grup 6. maçında karşılaştığı Arnavutluk'u, 23 yıl sonra yenmeyi başardı. 
     Rakibiyle bu maça dek 4 resmi, 3 de özel karşılaşma yapan ve 2 galibiyet alan ay-yıldızlı ekip, 27 Ekim 1982 İzmir'de kazandığı 1-0'lık maçın ardından son 4 randevuda gülememişti. 
     23 yıl içinde Türkiye ile yaptığı 1'i resmi, 3'ü özel olmak üzere son 4 maçta da yenilmeyen, 2 beraberlik alan, son 2 maçı da Türkiye sınırları içinde 4-1 ve 2-0 gibi farklı skorlarla kazanan Arnavutluk, bu kez İstanbul'dan eli boş döndü. 
     
     ''UĞURLU BAŞBAKANIM'' 
     Milli maçta numaralı tribünde taraftarları coşturan Amigo Birol Ertan, elindeki megafonla yaptığı esprilerle protokol tribünündeki davetlileri güldürdü. 
     Amigo Birol'un, karşılaşmayı izleyen Başbakan Recep Tayyip Erdoğan'a yönelik, ''Ne ayak varmış, uğurlu başbakanım'' diye seslenişi, seyircilerin yanı sıra protokol tribünündekilerin de gülüşmelerine neden oldu. 
     
     NECATİ ''SİFTAH'' YAPTI 
     Galatasaraylı Necati Ateş, A milli formayla ilk golünü Arnavutluk filelerine gönderdi. 
     Necati, 7. kez A milli olduğu karşılaşmanın 3. dakikasında penaltıdan attığı golle ''siftah'' yaptı. 
     
     AYHAN'IN HASRETİ BİTTİ 
     Galatasaray'ın son haftalardaki formda oyuncusu Ayhan Akman'ın milli forma hasreti bitti. 
     28 yaşındaki Ayhan, 5 yılı aşkın bir süre sonra A milli formayı giydi. 
     Yaklaşık 4.5 yıl sonra aday kadroya çağrılan Ayhan, A milli formayı daha önce en son 23 Şubat 2000 tarihinde, Beşiktaş'ta oynarken Türkiye'nin, Ali Sami Yen Stadı'nda Norveç'e 2-0 yenildiği özel maçta 58. dakikada Ümit Davala'nın yerine oyuna girerek giymişti. 
     Ayhan, Arnavutluk karşısında da 62. dakikada Fatih'in yerine oyuna dahil oldu. 
     
     BÜLENT KORKMAZ 101. KEZ MİLLİ OLDU 
     Milli takımın emektar kaptanı Bülent Korkmaz, Arnavutluk karşısında 101. kez A milli formayı giydi. 
     Rüştü'nün kendi rekoruna ulaştığı maçın 84. dakikasında oyuna girerek, 101. kez milli oldu ve ilk sıradaki yerini korudu. 
     
     PRİM, GÜRCİSTAN GALİBİYETİNE BAĞLI 
     A Milli Futbol Takımı'nın Arnavutluk galibiyeti sonrası futbolculara prim verilmeyeceği bildirildi. 
     Futbol Federasyonu A Milli Takım Sorumlusu Davut Dişli, Gürcistan galibiyeti halinde futbolculara 2 maç için belirledikleri özel prim vereceklerini söyledi. 
     
</TEXT>
</DOC>
