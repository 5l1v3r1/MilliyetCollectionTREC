<DOC>
<DOCNO> 325572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonsiy01.html </URL>
<DATE> 2005/03/21/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Devlet Bakanı Şener ''Herşey eskisinden daha iyi olacak'' 
</HEADLINE>
<TEXT>

     Devlet Bakanı ve Başbakan Yardımcısı Abdullatif Şener, Türkiye'de, bu ülkenin güçlü olması için çaba harcayan, dünyadaki değişimin kurallarını bilen ve bu değişimi yönetmeye talip bir siyasi iktidarın görev başında olduğunu belirterek, ''Türkiye'de her şey eskisinden daha güzel olacak'' dedi. 
     Şener, Adana'nın merkez Seyhan İlçe Belediyesi'nce yaptırılan ''Hayal Park''ın temel atma töreninde, kentleşmenin artık taş ve beton yığınları değil, rahat nefes alabilecek çağdaş mekanlar anlamına geldiğini belirtti. 
     Kamusal unvanların dereceleri artırmak için değil, sorumlulukların derecesini artırmak için olduğunu vurgulayan Şener, Seyhan Belediyesi'nin yaptıracağı Hayal Park'ın da ketleşmenin örneği olduğunu ifade etti. 
     Bu arada Bakan Şener'in konuşması sırasında töreni izleyenler arasına giren ve ellerinde ''TEKEL vatandır, vatan satılmaz'' yazılı pankart bulunan grup, protesto gösterisi yaptı. Üzerlerinde TEKEL amblemini taşıyan gömlekler bulunan ve özelleştirme kapsamındaki TEKEL'in mağdur duruma düşen işçileri olduklarını söyleyen grup, hükümet aleyhine sloganlar attı. 
     Polisin müdahale etmediği gösteri üzerine grubun arasına giren Adana Valisi Cahit Kıraç, protestocuları sükunete davet etti. Grubun başındaki kişiyle görüşen Kıraç, protestocuların uzaklaşmasını sağladı. 
     
     ''SLOGANLAR HİÇBİR ANLAM İFADE ETMEZ'' 

     Şener, sloganlar üzerine, ''Teşekkür ediyorum'' diyerek, konuşmasını şöyle sürdürdü 
     ''Hükümetimiz de bu ülkenin güçlü olması için çaba harcamaktadır. Dünyadaki değişimin kurallarını bilen ve bu değişimi yönetmeye talip bir siyasi iktidar olarak görevdedir, halkına hizmet için vardır. Bu ülkede yaşayan 72 milyon insanın mutlu ve huzurlu, güçlü olması için geleceğe umutla yürümesi için vardır. 
     Dünyayı anlamayanların, dünyadaki değişimi yönetmeye talip olmasını bilmeyenlerin bu ülkeye getireceği hiçbir katkı yoktur. Bu sloganların da bu ülkeye getireceği hiçbir katkısı, hiçbir avantajı yoktur. Biz her zeminde bu ülkede yaşayanların nasıl mutlu olabileceğini, bu ülke halkını nasıl daha mutlu hayata taşımak için ne yapılması gerektiğini gece gündüz düşüyor, tartışıyor, kararları ona göre alıyoruz.'' Bakan Şener'in bu konuşması üzerine töreni izleyenlerden bir grup da, ''Bu ülke sizinle gurur duyuyor'' şeklinde slogan attılar. 
     
     KALKINMA AJANSLARI 

     Bakan Şener, konuşmasında, Kalkınma Ajansları'yla ilgili kanun tasarısının TBMM'ye gönderildiğini, önümüzdeki hafta komisyonda görüşüleceğini belirterek, şöyle devam etti 
     ''Şimdiye kadar Türkiye'de bölgesel potansiyellerin harekete geçirilmesi, gerektiği gibi düşünülmemiştir, mekanizmalar gerektiği şekilde kurulmamıştır. Ancak, şunu hepinizin bilmesi gerekmektedir ki bugün dünyada uluslararası korkunç bir rekabet ortamı vardır. Bu rekabet ortamında rekabet avantajlarını yakalayanlar, bu avantajları zenginliğe ve refaha dönüştürmeyi bilenler, bugün için güçlü olacaklardır yarınlara umutla, inançla yürüyeceklerdir. 
     Bu ülkede yaşayanlar bu rekabet avantajlarını yakaladıkları takdirde çocuklarınızın, torunlarınızın yaşayacağı bu ülke mamur bir ülke haline dönüşecektir. Kalkınma ajansları ile ilgili kanun tasarısı TBMM'ye gönderilmiştir, şu anda Plan ve Bütçe Komisyonu'nda bulunan bu kanun tasarısı önümüzdeki hafta komisyonda görüşülmeye başlayacaktır. Komisyonda kabul edildikten sonra TBMM Genel Kurulu'nda ele alınarak yasalaşacaktır. Bu kanunun yasalaşmasıyla bölgesel potansiyeller harekete geçirilerek ülke ekonomisine katkısı sağlanacaktır.'' 
     
     DÜNYADAKİ DEĞİŞİM 

     Şener, dünyada her şeyin değişim içinde olduğunu, bu değişimi anlayanların, yönetmesini becerenlerin ülkeyi imar edeceklerini ifade ederek, ''Artık, sınırların eski anlamı kalmamıştır. Bugün Adana'dan İstanbul'a gitmekten daha kolay bir şekilde Adana'dan dünyanın öbür ülkesine seyahat edilebilmektedir'' dedi. 
     Dünyanın dört bir yanında üretilen malların sınır tanımaksızın mahallemizdeki bakkalın raflarında yerini aldığını ifade eden Bakan Şener, şunları kaydetti 
     ''Daha ucuza ve daha kaliteli malları üretmesini bilenler ulusal refahı artırmaktadır, dünya ile rekabet edebilmektedir, zenginlik üretebilmektedir, geleceğe güçlü, inançlı bir şekilde yürüyebilmektedir. Daha ucuz daha rekabet gücü olan mal üretmenin kuralları da açıktır. Sermaye korkunç bir hızla yerküreyi dolaşmaktadır. Sermaye 15 saniyede yerküre üzerinde 15 tur atıp en uygun gördüğü yere konmaktadır. Uluslararası rekabetin kızıştığı bir ortamda elbette gerekli olan neyse Türkiye'nin ekonomik performansını artırmanın kuralları neyse, dünyanın dört bir yanında Türk firmaların pazar payını artırmanın kuralı neyse onu yapmak, değişimi yönetmesini bilmek, sorumlu siyasi iktidarları görevidir.'' 
     
     ADANA VALİSİ KIRAÇ 

     Adana Valisi Cahit Kıraç ise yeşil alanların halkın sosyal bir ihtiyacı olduğunu, Adana'da toplam 2.5 milyon metrekare yeşil alan bulunduğunu, kişi başına düşen yeşil alan miktarının ise 2 metrekare olduğunu söyledi. 
     Kıraç, Avrupa ülkelerinde kişi başına düşen yeşil alan miktarının ortalama 10 metrekare olduğuna dikkati çekerek, Adana'daki bu alanın daha da artırılması gerektiğini ifade etti. 
     
     BÜYÜKŞEHİR BELEDİYE BAŞKANI DURAK 

     Adana Büyükşehir Belediye Başkanı Aytaç Durak da yıllar öncesinin zengin kenti Adana'nın aldığı yoksul ve eğitimsiz göç nedeniyle fakirleştiğini, bu kez zengin göçü vermeye başladığını belirterek, ''Bu gerçeğe rağmen Devlet İstatistik Enstitüsü, Adana'yı, göç alan değil, göç veren iller arasında göstererek bir yanılgıya neden oluyor'' dedi. 
     Durak, konuşması sırasında, ulusal bazda yayın yapan bir gazetenin manşetinde yer alan ve yoksula ücretsiz konut müjdesini içeren haberi, protokolde kendisini dinleyen Devlet Bakanı ve Başbakan Yardımcısı Abdullatif Şener'e gösterdi. 
     Durak, ''Sayın Başbakan Yardımcım, ben bu projeyi 20 yıl önce hayata geçirdim. Tayyip Erdoğan hükümetinin, yani sizin hükümetinizin ortaya koyduğu bu proje...'' diye devam eden Durak, kendisinin de AK Parti'li bir belediye başkanı olduğu yönünde çevreden seslerin yükselmesi üzerine sözlerini ''Tabi bizim hükümetimiz'' şeklinde sürdürdü. 
     Projeyi desteklediğini ifade eden Durak, Yeni Adana imar uygulamalarıyla ilgili bilgiler verdi. 
     Seyhan Belediye Başkanı Azim Öztürk ise Seyhan halkının efendi, kendilerinin de hizmetkar olduklarını belirterek, kentin en kalabalık nüfusunun bulunduğu Toros Mahallesi'ndeki Hayal Park hakkında teknik bilgiler verdi. 
     Öztürk, 66 dönüm alana yaptırılacak hayal parkta, oyun alanları, yürüyüş parkurları, spor alanları, zayıflama merkezi, küçük ve büyük yüzme havuzu ve kafeterya gibi her türlü ihtiyacın giderileceği tesislerin bulanacağını ve 5 Ocak 2006 tarihinde hizmete açılacağını kaydetti. 
     
</TEXT>
</DOC>
