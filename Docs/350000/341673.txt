<DOC>
<DOCNO> 341673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonyas07.html </URL>
<DATE> 2005/05/11/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
İranlı yönetmenin Mevlana filmi New York'ta gösterildi 
</HEADLINE>
<TEXT>

     İranlı yönetmen Yassamin Maleknasr’ın, Mevlana Celaleddin-i Rumi’nin sevgi, barış ve hoşgörü mesajlarını konu alan "Aşk ve Birlik" adlı kısa filmi, ilk kez New York’ta gösterildi. 
     Türkevi’nde New York Başkonsolosu Ömer Önhon’un ev sahipliğinde gösterilen film, çok sayıda Türk ve Amerikalı tarafından izlendi. 
     Başkonsolos Önhon, filmin gösterimi öncesinde yaptığı konuşmada, fanatizmin, bağnazlığın ve hoşgörüsüzlüğün arttığı günümüzde dünyanın Mevlana Celaleddin-i Rumi’nin barış, sevgi ve hoşgörü mesajlarına daha fazla ihtiyacı olduğunu söyledi. 
     Maleknasr tarafından yönetilen, çekimleri Konya ve İstanbul’da yapılan 15 dakikalık filmde, dünyanın dört bir tarafından, Mevlana’nın "Gel, gel ne olursan ol gene gel" çağrısına uyup Konya’ya gelen Mevlana severlerle yapılmış söyleşilere yer verilirken, Şeb-i Aruz töreninden de görüntüler yer alıyor. 
     Mevlana’yı gereğince anlatamamak ve yetersiz kalmakla eleştirilen filmin yönetmeni Maleknasr, gösterimden sonra izleyicilerin sorularını cevapladı. Filmle Mevlana’yı farklı bir anlayışla yansıtmayı amaçladığını söyleyen Maleknasr, "Kulaklarımız ve kalplerimizde yankılanan Mevlana’nın şiirleri, doğu ile batı arasında köprüler kuruyor" dedi. 
     Mevlana Celaleddin-i Rumi’nin Konya’daki türbesinde, dünyanın dört bir tarafından gelen, farklı din ve dilden ziyaretçileri görmekten çok etkilendiğini belirten Maleknasr, sevgi, barış ve hoşgörü mesajlarıyla Mevlana’nın sadece Türklere, İranlılara ya da Afganlara değil, bütün dünyaya ait olduğunu ifade etti. 
     İlk kısa filmini 1993 yılında ABD’de "Caz Bale" ismiyle çeken Maleknasr, daha sonra döndüğü İran’da pek çok filmde rol aldı. 
     "Sara" isimli filmdeki rolüyle Tahran’daki Fecr film festivalinde en iyi yardımcı kadın oyuncu ödülünü alan Maleknasr, daha sonra yönetmen olarak birçok belgesel ve kısa filme imza attı. 
     
</TEXT>
</DOC>
