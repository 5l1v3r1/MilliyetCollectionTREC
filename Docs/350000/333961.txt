<DOC>
<DOCNO> 333961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sondun20.html </URL>
<DATE> 2005/04/16/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Japonya, Pekin yönetimini önlem almamakla suçladı... 
</HEADLINE>
<TEXT>

     Japonya, Pekin'i, Çin'de düzenlenen Japonya karşıtı gösterilerde yaşanan şiddeti engellemek için önlem almamakla suçladı. 
     Japonya Dışişleri Bakanlığı'ndan yapılan açıklamada, ''Protesto gösterisi olacağına ilişkin bilginin önceden alınmasına karşılık bunu önlemek için hiçbir şey yapılmadı. Çin hükümetini şiddetle protesto ediyoruz'' denildi. 
     Açıklamada, protestocuların yıkıcı ve şiddet dolu eylemlerinin kınandığı ve olayların tekerrür etmesini önlemesi için Çin hükümetine çağrı yapıldığı belirtildi. 
     Öte yandan, Dışişleri Bakanı Nobutaka Maçimura'nın, yarın 2 günlük Pekin ziyaretini iptal etme seçeneğini göz ardı etmediği, ancak şu anda iptalin olmadığı belirtildi. 
     Çin'de, Şanghay dahil birkaç kentte yapılan Japonya karşıtı gösterilere yaklaşık 20 bin kişi katılmıştı. Protestocular geçen hafta da Pekin'deki Japon Büyükelçiliği'ne ve Japon işyerlerine zarar vermiş, Japon öğrencilere saldırmıştı. 
     
</TEXT>
</DOC>
