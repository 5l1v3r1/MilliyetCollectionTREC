<DOC>
<DOCNO> 306209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur14.html </URL>
<DATE> 2005/01/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Logolu eczanelerde ucuz kondom... 
</HEADLINE>
<TEXT>

     ''Üreme Sağlığı Hizmetlerinin Sosyal Pazarlama Yaklaşımı ile Eczacılar Tarafından Desteklenmesi Projesi'' kapsamında, sosyal pazarlama ürünü seçilen kondom prezervatif , eczanelerden danışmanlık hizmeti ile birlikte düşük fiyatla verilecek. 
     AA muhabirinin aldığı bilgiye göre, Avrupa Komisyonu Türkiye Temsilciliği tarafından finanse edilen ve Sağlık Bakanlığı tarafından yürütülen ''Üreme Sağlığı Programı'' kapsamında, Türk Eczacıları Birliği'nce TEB ''Üreme Sağlığı Hizmetlerinin Sosyal Pazarlama Yaklaşımı ile Eczacılar Tarafından Desteklenmesi Projesi'' hazırlandı. 
     Proje, üreme sağlığı ve cinsel sağlık konusunda farkındalık yaratarak, güvenli cinsel davranış geliştirilmesini sağlamayı amaçlıyor. 
     Piyasadaki benzerleriyle aynı kalitede olan bir ürünün daha ucuz ve ulaşılabilir kılınmasına dayalı pazarlama biçimini esas alan proje, bu ürünün yarattığı toplumsal faydayı artırmayı hedefliyor. 
     Projenin sosyal pazarlama yaklaşımı, sosyal pazarlama ürünü olarak seçilen kondomun eczanelerden danışmanlık hizmeti ile birlikte düşük fiyatlı olarak verilmesi olarak açıklanıyor. 
     
     ECZANELER DANIŞMA NOKTASI OLACAK 
     Proje çerçevesinde, Türkiye'de 22 eğitim yapılacak. Bu eğitimlerde 550 eczacı, 5 gün yerinde, 5 gün de uzaktan olmak üzere 10 gün eğitilerek, eczaneler birer danışma noktası haline getirilecek. 
     Eğitilmiş eczacılarla birer sözleşme imzalanarak, kondomun üreme sağlığı alanında danışmanlık hizmetiyle birlikte ucuz ve ulaşılabilir olması sağlanacak. Sözleşme imzalanan eczanelere logo koyulacak. Ucuz kondomlar ve danışmanlık hizmeti, logolu eczanelerden sağlanacak. 
     TEB, eczanelerin danışma noktası rolünü vurgulayan ve üreme sağlığı alanında eczacıların yetkinliğini artırarak halk sağlığına katkıda bulunmayı hedefleyen proje çerçevesinde, eğitim almak için gönüllü eczacıları bekliyor. 
     
</TEXT>
</DOC>
