<DOC>
<DOCNO> 324156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur39.html </URL>
<DATE> 2005/03/16/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
ANAP MKYK, Mumcu'nun üyeliğini görüşecek 
</HEADLINE>
<TEXT>

     ANAP Merkez Karar ve Yönetim Kurulu MKYK yarın gerçekleştirilecek toplantıda, Isparta bağımsız milletvekili Erkan Mumcu'nun partiye katılımını görüşecek. 
     ANAP Tüzüğü'ne göre partiden istifa eden il başkanları, MKYK üyeleri, MDK üyeleri ve milletvekillerinin yeniden partiye dönmeleri için MKYK'nın kararı gerekiyor. 
     Yarın toplanacak MKYK'da, Mumcu'nun partiye dönmesi için karar alınması ve yine yarın, Mumcu'nun partiye üye olması bekleniyor. 
     Mumcu'nun, partiye katılımı ile ilgili törenin 19 Mart Cumartesi günü gerçekleştirilecek olmasına karşın, kongre öncesinde üye listelerinin ilçe seçim kuruluna verilmesi için yasal süre yarın sona eriyor. Bu nedenle Mumcu'nun üyeliğinin yarın MKYK'da onaylanarak gerçekleştirilmesi bekleniyor. 
     
</TEXT>
</DOC>
