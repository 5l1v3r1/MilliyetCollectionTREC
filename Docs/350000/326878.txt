<DOC>
<DOCNO> 326878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/spor/axspo01.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıza, Tav'a geldi 
</HEADLINE>
<TEXT>


Beşiktaş Teknik Direktörü Rıza Çalımbay, St.Etienne - Lille maçına golcüler Feindouno ve Piquoinnet'i izlemek amacıyla gitti ancak aklı Yunanlı savunmacı Tavlaridis'te kaldı 

KAAN BORA 


Fransa'nın Lille takımında forma giyen Efstathios Tavlaridis, Beşiktaş'ın hocası Rıza Çalımbay'ı kendine hayran bıraktı. Geçen hafta Fransa'ya gidip, golcü oyuncular Pascal Feindouno ve Piquoinnet'i St.Etienne - Lille maçında izleyen Çalımbay, konuk ekibin Yunanlı defans elemanı Tavlaridis'in performansını çok beğendi. 

Arsenal'de tutunamadı 
Geçen sezon kiralık oynadığı Lille'de büyük beğeni toplayan 25 yaşındaki savunmacı gösterişli fiziğiyle dikkat çekiyor. Savunmanın göbeğinde görev yapan Tavlaridis bu sezon 23'ü lig, 8'i UEFA Kupası olmak üzere 31 maçta şans buldu. Kariyerine Iraklis'te başlayan Tavlaridis, performansıyla Arsene Wenger'in dikkatini çekince, 2001-2002 sezonunda Arsenal'e transfer oldu. 
Daha sonra Portsmouth'a kiralanan Yunanlı oyuncu, İngiltere'de geçirdiği 2 sezonda 6 maçta forma şansı bulabildi. Lille ile 2008'e kadar sözleşmesi olan Tavlaridis, Yunanistan'ın 2004 Avrupa Şampiyonu olan kadrosunda ise yer bulamadı. 



KİMDİR 
Doğum Tarihi 25.01.1980 
Boyu 1.86 
Kilosu 81 
Pozisyonu Defans 
Oynadığı Takımlar Iraklis, 
Arsenal, Portsmouth, Lille 




Seneye mutlaka 

ORHAN YILDIRIM 

Beşiktaş Teknik Direktörü Rıza Çalımbay sezon sonunda kadroya katılacak yabancı futbolcularla ilgiyi çok geniş transfer çalışmaları yaptıklarını açıkladı. Elinde alternatifli bir liste bulunduğunu belirten Çalımbay dün Ümraniye Nevzat Demir Tesisleri'nde düzenlediği basın toplantısında konuyla ilgili soruları yanıtladı. Medyada çıkan transfer haberlerinin kendisini zor durumda bıraktığını kaydeden tecrübeli çalıştırıcı, "Avrupa'daki kulüpler bir ay sonra transferi bitirecek. Biz de takviye yapmak istiyorsak bu çalışmaları yapmalıyız" dedi. 

Pascal'ı izledim 
Fransa'ya giderek St.Etienne'de forma giyen golcü Pascal'ı izlediğini dile getiren Rıza Çalımbay, "Pascal'ın yanı sıra Lille'de oynayan bir futbolcuyu daha seyrettik. Çok geniş bir listemiz var. Mevcut listeden takımın dengesini bozmadan yararlı oyuncuları alacağız. Takıma mutlaka takviye yapılacak" diye konuştu. Yedek kulübesinde oturacak yabancılar almayacağını vurgulayan Çalımbay, "Bize maç kazandıracak, maç kurtaracak oyuncular lazım. Seneye kesinlikle şampiyon olmalıyız. Çalışmalarımızı da bu yönde yapıyoruz" ifadesini kullandı. 

Kürşat'la anlaştık 
Siyah - Beyazlı takımın hocası, takımda kalacak ve gidecek isimlerin sezon sonunda belli olacağını vurgulayıp, John Carew'in, Norveç Milli Takımı'na gitmesini kendisinin istediğini söyledi. Çaykur Rize'de forma giyen eski öğrencisi Kürşat'la yeni sezon için anlaştıklarını belirten Rıza Çalımbay, "Kürşat'ta sorun yok. Denizlisporlu Ersen Martin'i ise kulübünün kolay kolay bırakacağını sanmıyorum. Konuyu daha sonra konuşacağız" dedi. Çalımbay hazır duruma gelmesi halinde gönderilmesine kesin gözüyle bakılan Juanfran'a forma şansı verebileceğini de kaydetti. 


Kartal üçlük attı 

SÜLEYMAN HATISARU 

Milli maçlar nedeniyle lige verilen arayı en iyi şekilde değerlendirmek isteyen Beşiktaş dün Ümraniye Nevzat Demir Tesisleri'nde Beylerbeyi ile hazırlık karşılaşması yaptı. Diyarbakır'la gelecek hafta oynayacağı maça hazırlanan Siyah - Beyazlı takım, Teknik Direktör Rıza Çalımbay'ın yedek kalan futbolcular ve PAF'tan gelen gençlere forma şansı tanıdığı maçta Üçüncü Lig'de mücadele eden rakibini 3-0'lık skorla yendi. 
İlk yarısı golsüz biten maçta Beşiktaş'ın sayılarını 65. dakikada Mustafa Doğan, 70'de Adem Büyük ve 80'de Tayfun Korkut kaydetti. İspanyol futbolcu Juanfran sezonu kapatan İbrahim Üzülmez'in yerine solda görev yaparken, ağrıları yüzünden 2. yarıya devam edemedi. 

Denizli kapsama alanında 

İran'ın Pas takımını çalıştıran teknik direktör Mustafa Denizli ve yardımcısı Ali Gültiken'e uydu telefonu hediye edildi. Beşiktaş Divan Kurulu Lokali'nde yapılan törende Denizli ile Gültiken'e, Telit Sat 550 model telefonlarını, Globalstar Avrasya Uydu ve Data İletişim A.Ş. adına Beşiktaş Divan Kurulu Başkanı Şeref Nasır verdi. Beşiktaşlı olduğunu hiçbir zaman gizlemediğini belirten Mustafa Denizli, "Bu hediye ile bizi hatırladıkları için çok teşekkür ediyoruz" dedi. 


</TEXT>
</DOC>
