<DOC>
<DOCNO> 318354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonyas17.html </URL>
<DATE> 2005/02/24/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
2 Türk gencinin hayatı yabancı belgesele konu oldu 
</HEADLINE>
<TEXT>

     Hollanda'nın SBS 6 Kanalı, eğitim hayatları boyunca hep birlikte olan ve eğitimlerini çalışarak sürdüren üniversiteli 2 Türk gencinin hayatını belgesel yaptı. 
     Bolu ve çevresinde çekimler yapmak için gelen ve Kartalkaya Kayak Merkezi'ndeki Dorukkaya Oteli'nde kalan Hollandalı televizyoncular, bu otelin temizlik işlerinde çalışarak, eğitimlerine devam eden Abant İzzet Baysal Üniversitesi Turizm ve Otelcilik Yüksekokulu öğrencileri Ferhat Kocaman ve Serhat Baldan'ın yaşamöykülerini belgesel çekimlerine konu etti. 
     SBS 6 Televizyonu Yapımcısı Renilde Claes, Kocaman ve Baldan'la tesadüfen tanıştıklarını belirterek, bu gençlerin yaşamöykülerinin kendilerine ilginç geldiğini belirtti. 
     Kocaman ve Baldan'ın anaokulundan itibaren tüm eğitim yaşamları boyunca hep aynı okul ve sınıflarda eğitim gördüklerini öğrendiklerinde şaşırdıklarını ifade eden Claes, ayrıca bu gençlerin okurken çalışmalarını anlamlı bulduklarını söyledi. 
     Kartalkaya'da bulunan otelde staj yaptıklarını ve çalışırken Hollandalı televizyoncularla sıcak diyalog kurduklarını anlatan Kocaman ve Baldan ise ''Bizim yaşam hikayemiz onlara ilginç geldi ve yaşamımızı belgesel yapma teklifinde bulundular, biz de kabul ettik'' dediler. 
     Hollanda televizyonu tarafından ev ve okuldaki günlük yaşamlarından kesitler çekildiğini, okulda da röportajlar yapıldığını söyleyen gençler, çekimlere Abant İzzet Baysal Üniversitesi Rektörü Prof. Dr. Yaşar Akbıyık ve bazı öğretim üyelerinin de katıldığını kaydettiler. 
     
</TEXT>
</DOC>
