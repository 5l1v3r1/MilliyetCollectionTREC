<DOC>
<DOCNO> 348874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sondun17.html </URL>
<DATE> 2005/06/04/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Frattini Türkiye ile müzakereler çok uzun sürecek... 
</HEADLINE>
<TEXT>

     Avrupa Birliği AB Komisyonu Başkan Yardımcısı Franco Frattini, ekim ayında Türkiye ile başlatılacak müzakerelerin tamamlanabilmesi için 10 yıldan daha fazla bir süreye gereksinim duyulacağını söyledi. 
     Frattini, İtalyan Katolik Piskoposlar Kurulu'nun İKPK resmi yayın organı Avvenire gazetesinde bugün yayımlanan demecinde, ''Türkiye ile müzakereler çok uzun sürecek. Müzakereler bittiğinde mevcut hükümetlerin hiçbiri iktidarda olmayacak'' dedi. 
     Franco Frattini, AB'nin diğer kültür ve dinlerle ilişkilerini, değerler diyalogu ve insan haklarına sahip çıkma esasına göre yürütmesi gerektiğini belirtti. AB'nin salt ticari kaygılarla hareket etmemesi, insan hakları ihlallerine müdahale etmesi gerektiğine işaret eden Frattini, şunları söyledi 
     ''Müdahale edilmelidir müdahale edilmesi gerekecektir. Şunu net bir şekilde söyleyelim Bu değerler, bizim için ticari politikanın kimi boyutlarından çok daha önemlidir. Çin ile İran ile bunlar yaşandı. Nükleer sorunla meşgul olmakla iyi yaptık ama, peki ya insan hakları Bunları bir kenara bırakmıştık. Ancak, recm olunan bir kadının hikayesi tüm dünya basını tarafından aktarılınca bu meselelerle yüz yüze geliverdik.'' AB Komisyonu Başkan Yardımcısı Franco Frattini, İKPK'nın yayın organı Avvenire'nin ''İnsan hakları denilince akla Türkiye'nin AB'ye girişi konusu geliyor'' biçimindeki ara cümlesine karşılık olaraksa şöyle konuştu 
     '' Türkiye'yle Müzakereler Ekim ayında başlayacak. Ama bu çok uzun sürecek. Öylesine uzun sürecek ki müzakereler bittiğinde, halihazırdaki hükümetlerin hiçbiri işbaşında olmayacak, iktidarda başka hükümetler olacak. Bu yarın veya yarından sonra gerçekleşecek bir şey değil. Kimileri on yıllık bir süreden söz etti. Bence daha fazla bir süreye ihtiyaç olacak.'' Frattini, Türkiye'nin AB'ye tam üyeliğinin, müzakerelerin neticesine bağlı bir konu olduğunu hatırlatarak, şunları kaydetti 
     ''Her şey müzakerelerin nasıl neticeleneceğine bağlı. Türkiye'nin halen parametreleri yakalaması, pek çok adım atması gerekiyor. Hem de pek çok adım. İki yıl içinde ceza yasasını değiştirdiği, bir tür ifade özgürlüğünü keşfettiği, kadınlara yönelik ayrımcılıkları sınırladığı doğru. Tüm bunlar Avrupa arzusu ve düşü sayesinde gerçekleşti.'' AB Komisyonu Başkan Yardımcısı Franco Frattini, İtalya Çalışma ve Sosyal Politikalar Bakanı Roberto Maroni'nin gündeme getirdiği İtalya'da İtalyan Lireti'nin yeniden tedavüle sokulması biçimindeki öneriye de değindi. 
     Frattini, Maroni'nin önerisinin ciddiye alınmasının mümkün olmadığını belirterek, ''Vatandaşların yaşadıkları rahatsızlıkları görmezlikten gelemeyiz ama, bu konuda Avrodan vazgeçelim demek de gerçekçi bir yaklaşım değildir. Avroyu para birimi olarak kullanmaktan vazgeçmek, AB'nin en anlamlı meyvelerinden birini imha etmekle eşanlamlıdır'' dedi. 
     
</TEXT>
</DOC>
