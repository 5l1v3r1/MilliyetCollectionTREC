<DOC>
<DOCNO> 333771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur20.html </URL>
<DATE> 2005/04/15/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İZAYDAŞ çevresindeki köy ve kuruluşlara 'Zehirli yumurta' darbesi 
</HEADLINE>
<TEXT>

     Ergün AYAZ İZMİT Kocaeli , DHA 

      ÇEVRE örgütü Greenpeace'nin yaptırttığı analizler sonucu, İzaydaş' tesisleri çevresindeki köylerde yumurtalarda zehir bulunduğunun belirlendiğine ilişkin haberler, buradaki köylülere büyük darbe vurdu. İzmit Ziraat Odası Başkanı Şinasi Turoğlu, bu bölgeden daha önce süt ve benzeri ürün alan kuruluşların, alımları durdurduğunu açıkladı. 
     İzmit Ziraat Odası Başkanı Şinasi Turoğlu, bölgede bulunan 6 köy muhtarının katılımıyla gerçekleştirdiği basın toplantısında, İzaydaş çevresindeki köylerde üretilen ürünlerin artık satılmadığı söyledi. Köylülerden alım yapan işletme ve fabrikaların, alımı durdurduğunu belirten Şinasi Turoğlu şunları söyledi 
     "İspat edilemeyen iddialar nedeniyle, işletmeler ve fabrikalar köylülerden alımı durdurdu. Üretici bir anda terkedilmemeli. Bu bölgedeki üreticiler, iki gündür sütlerini satamıyor. Pazara sebze götüren köylülerin ürününü kimse almıyor. Ürünlerin nereden getirildiği soruluyor. Köylülerimiz pazara götürdüğü ürünleri satamadan geri dönüyor.'' İzaydaş'ın kurulduğu günden itibaren, bu bölgede üretimin düştüğünü belirten Biber Köyü muhtarı Ahmet Uzun da, "Bu tesis kurulmadan önce ürettiğimiz ürünlerimizi her yerde satabiliyorduk. Tesis faaliyete geçince hem verim düştü, hem ürünü satamaz hale geldik. Bu sorunun yetkililer tarafından bir an önce çözülmesini istiyoruz'' dedi. 
     Diğer köy muhtarları da, sorumluların zararlarını karşılamasını istedi. 
     
</TEXT>
</DOC>
