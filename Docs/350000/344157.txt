<DOC>
<DOCNO> 344157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/yasam/ayas.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisin 'gişe' zaferi 
</HEADLINE>
<TEXT>


Karayolları'ndan TÜBİTAK'a kadar birçok yere başvuran Peksak'ın çabası sonucu, köprüde sıkışıklık yaratan 3 gişe kaldırıldı 

Şenol Demirci - İstanbul 

Hatayı gördü 
TRAFİK polisi Mustafa Ziya Peksak, Boğaziçi Köprüsü'nde sıkışıklık yaratan 3 gişeyi kaldırtabilmek için 5 yıl mücadele etti. İstanbul'da ilk görev yeri köprü olan Peksak, Anadolu yakasından geliş bölümünde mühendislik hatası olduğunu fark etti. 

Çözüm önerdi 
KARŞI hattaki 3 gişe nedeniyle araçlar "S" çiziyor, trafik sıkışıyor ve kazalara neden oluyordu. Köprü başmühendisi konuyla ilgilenmedi. Peksak, fotoğraflar çekti, görüntülerin üzerine çözümle ilgili grafikler ekletti. Bu kez de "sürülmek"le tehdit edildi. Peksak, TÜBİTAK, Şehir Planlama Odası, TSE ve Makine Mühendisleri Odası'na çözüm önerisini sundu. 

'Vazgeç' dediler 
TÜM kurumlar, yazılı yanıt vererek önerisinin yerinde olduğunu bildirdi. Karayolları Bölge Müdürlüğü dinlememekte ısrarlı davranırken, Peksak İstanbul'un 70 milletvekiline de mektup yazdı. Peksak gelişmelerin gerisini şöyle anlatıyor "Sonunda Karayolları'ndan davacı oldum. Amirlerim 'Vazgeç' dediler. Nihayet Karayolları gişeleri kaldırdı." 


</TEXT>
</DOC>
