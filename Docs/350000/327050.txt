<DOC>
<DOCNO> 327050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonsiy04.html </URL>
<DATE> 2005/03/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Eski DEP'li Doğan 2 yaramazın yaptığı 70 milyona mal edilmemeli 
</HEADLINE>
<TEXT>

     Ramazan YAVUZ- Muzaffer DURU DİYARBAKIR, DHA 
     

      MERSİN'deki nevruz kutlamaları sırasında Türk Bayrağı'na yönelik yapılan saldırı ile ilgili konuşan kapatılan DEP'in eski milletvekili Orhan Doğan, "2 yaramaz çocuğun yaptığı şeyin 70 milyon insana tercih edilmemesi gerekir'' dedi. 
     Diyarbakır Büyükşehir belediye başkanı Osman Baydemir'i makamında ziyaret eden Leyla Zana ve Orhan Doğan Mersin'deki Türk bayrağına saldırıyı değerlendirdi. Başkan Baydemir'in odasında soruları yanıtlayan Orhan Doğan, Türkiye'de yaşayanlar için kritik bir dönem yaşandığını söyledi. Doğan, hssas dengeler üzerinde gelişen AB ilişkisi yaşandığını bu dönemin provakasyona açık olduğunu savundu. Orhan Doğan, Mersin'de ortak değerlerden biri olan bayrağa saldırının bu provakasyonlardan biri olduğunu belirterek şöyle konuştu 
     "Diyarbakır'dan Türkiye'ye seslenmek istiyorum En çok sağduyu olmamız gereken bir dönemde olduğumuzu unutmayalım. Çok serinkanlı olmalıyız. Türkiye benzer kötü filmleri bir daha görmüştü. Bunu büyük metanetle aşmıştık. Şimdi eski filmin bir kez daha güncelleşmesi ile karşı karşıyayız. Ben bu zorluğu da aşacağımıza inanıyorum. Cumhuriyet'i birlikte kurduk. Kürtler ve Türkler, Çanakkale'de, pek çok yerde, Kurtuluş Savaşı'nda kan döktü ve Türkiye Cumhuriyeti'ni yarattı. Türkiye Cumhuriyeti'ni oluşturan ve sembole edenlerin en başında bayrak geliyor. Bu bayrak hepimizindir. Ona hep birlikte sahip çıkıyoruz. Bu taktik değil, içtenlikli bir açıklamadır. Artık birbirimizin içtenliğini sınamaya da gerek kalmamalı. Türkler Kürtler'e, Kürtler Türkler'e güvenmeli. Tepkileri arttırmanın Türkiye'yi germenin kimseye yararı yok. 40 Bin insanımız öldü, 200 milyar dolar paramız gitti. Artık analar ağlamamalı. Bu psikolojik atmosfer, beraberinde başka psikolojik tehlikeyi bir tırmanışı da tetikleyebilir. Bu ülke hepimizin. Başka bir ülkemiz, başka bir dünya da yok. Türkiye'de 70 milyon insan bu 2 yaramaz çocuğun kaderine tercih edilmemeli ki biz bu kadarda aciz değiliz.'' Büyükşehir Belediye Başkanı Osman Baydemir ise, Türkiye'deki 70 milyon insanın ortak değeri olan Türk Bayrağı'na saldırının kabul edilemeyeceğini anlatarak, "Sağduyuya, hoşgörüye ihtiyacımız var. Türkiye'de yaşayan herkesin sağduyulu davranacağına inanıyorum. İnsanlarımız karşı karşıya getirilmemelidir. Bir şöven dalgası estirilmeye çalışılıyor. Aklı selim olan insanlarımızın bu dalga içinde yer almayacağına inanıyorum'' dedi. 
     Diyarbakır Kamu Emekçileri Sendikaları Konfederasyonu KESK de Türk Bayrağı'na yönelik saldırıyı kınarken, bazı kesimlerin bundan rant sağlamayı hedeflediği öne sürüldü. 
     
</TEXT>
</DOC>
