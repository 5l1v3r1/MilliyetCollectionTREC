<DOC>
<DOCNO> 316449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonsiy08.html </URL>
<DATE> 2005/02/18/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
CHP İzmir'de karıştı 
</HEADLINE>
<TEXT>

     DHA 

      CHP Genel Başkanı Deniz Baykal'ın kendisine muhalefet yaptığı için görevden aldığı CHP İzmir İl Başkanı Alaattin Yüksel, yarın döneceği İzmir'de gövde gösterisiyle karşılanacak. 
     İzmir'de iki kongre kazanarak dört yıldır CHP'de İl Başkanlığı yapan işadamı 55 yaşındaki Alaattin Yüksel, dün akşam Genel Merkez'de toplanan Merkez Yönetim Kurulu'nun MYK oybirliği ile aldığı kararla görevden alınması partiyi karıştırdı. Kurultay öncesi Zülfü Livaneli ile hareket eden İl Başkanı Yüksel'in, Baykalcı metropol ilçe yönetimlerinin değişmesi için imza toplatmaya başladığı sırada görevden alınması dikkat çekti. 
     CHP İzmir milletvekilleri Sedat Uzunbay ve Oğuz Oyan'ın da üye olduğu MYK, oybirliği ile Yüksel'in görevden alınmasına karar verdi. MYK Üyesi Uzunbay, MYK'nın 28 Mart seçimlerinden bu yana İzmir'deki gelişmeleri değerlendirdiğini dile getirerek, "İzmir'de parti içi sorunlar kamuoyunun gözünün önünde tartışılıyordu. İzmirli artık CHP'nin sorunlarıyla yatıp kalkar olmuştu. MYK buna sessiz kalamazdı. Hep birlikte buna bu şekilde çözüm bulundu'' dedi. 
     
     ASKERLİK BAŞLIYOR 
     Baykal, Yüksel'in yerine 40 yıllık dostu 73 yaşındaki Emrem Bulgun'u atadı, Telefonla kendisini arayıp görevi tebliğ etti. Bulgun, "İş nedeniyle Marmaris'te bulunuyordum. Baykal saat 19.00'da beni telefonla aradı ve askerlik başlıyor, CHP İzmir İl Başkanlığı'na seni getirdik' dedi. Ben de kendilerine emrinizdeyim' dedim. Aylardır partinin İzmir'de yaşadığı sıkıntılardan ben de şikayetçiydim. Genel Merkez'le örgüt arasındaki gerginlik beni çok üzüyor. Göreve gelir gelmez buna öncelik vereceğim, birleştirici, bütünleştirici olacağım. Artık içe dönük kavgalar son bulacak. dışa dönük politikalar üretilecek'' dedi. 
     Kurultay öncesi Yüksel ile sert tartışmalara giren CHP Grup Başkanvekili ve İzmir Milletvekili Kemal Anadol, Yüksel'in görevden alınmasının kendisini umutlandıran bir gelişme olduğunu vurguladı. Bulgun'a övgüler yağdıran Anadol, "O, CHP'nin İzmir örgütünde kıdemli, saygıdeğer, sağduyulu, birleştirici, herkesin sevip, saydığı bir kişi. İzmir'de partinin sorunları sokak ortasında saç saça baş başa kavga eden insanlar gibi kamuoyunun gözünün önünde tartışılır olmuştu. Buna son verilmesi doğru oldu'' diye konuştu. 
     
     BANA SÖZ HAKKI VERMEDİ 
     CHP İzmir İl Sekreteri Mehmet Yıldırım, dün akşam saat 20.30'da CHP Genel Sekreteri Önder Sav'ın kendisini telefonla arayarak görevden alınma kararını bildirdiğini ve kendisine konuşma hakkı bile tanımadan telefonu kapattığını söyledi. Yıldırım, "Sav, bana 'İl Başkanı Yüksel'e ulaşamadım. Kararı birinci ağızdan duyun. MYK toplantısında İzmir il yönetimi görevden alındı. İl Başkanlığı'na Ekrem Bulgun atandı. İyi akşamlar' dedi ve telefonu kapattı. Benim konuşmama bile fırsat tanımadı'' dedi. 
     
     GÖVDE GÖSTERİSİYLE KARŞILANACAK 
     Görevden alınan il başkanı Yüksel'in bugün İstanbul'da Baykal muhalifi milletvekilleriyle görüşüp, yarın İzmir'e yanında çok sayıda milletvekiyle gelip gövde gösterisi yapacağı öğrenildi. Yüksel'le birlikte hareket eden CHP Buca İlçe Başkanı Bahri Dal, seçimlerde partinin en iyi sonuç aldığı bir kentin il başkanı olan Yüksel'e haksızlık yapıldığını dile getirerek, "Bu partide kimse muhalefet yapamayacak mı Herkes aynı şeyi düşündüğü zaman hiç kimse düşünmemeye başlar. Genel Merkez bunu mu istiyor Yüksel İzmir için bir şanstı. Eğer onunla birlikte hareket ettiğim için beni de görevden alacaklarsa, buyursunlar. Görevden alınmak beni üzmez'' diye konuştu. 
     
     SARIGÜL DE ELEŞTİRDİ 
     Menemen'de Kubilay'ı anma törenlerinde sert şekilde tartıştığı CHP'nin görevden alınan İl Başkanı Alaattin Yüksel'e Mustafa Sarıgül de sahip çıktı. Sarıgül, "Bu sayın Baykal'ın Kurultay'dan sonraki gerçek yüzünü ortaya çıkarmıştır. Bu sadece Baykal'ın itaatkar ve köle isteme anlayışının bir parçasıdır. CHP'de parti içi demokrasinin rafa kaldırmasının bir göstergesidir. Bu kararla parti içi özgürlük ve demokrasi katledilmiştir. Sayın Baykal CHP'yi iktidara taşıyacak il başkanı değil, kendisini parti içinde iktidara taşıyacak il başkanları aramaktadır. Doyayısıyla bu anlayışı kınıyorum, demokratik bulmuyorum. CHP'ye domokrasi gelinceye kadar bizim mücadelemiz devam edecektir'' dedi. 
     
     CHP'DE TEPKİ 
     Görevden alınan il yönetimi bugün öğle saatlerinde yaptığı toplantıda örgüt üyelerine cep telefonlarından mesaj geçerek karşılamaya katılmalarını istedi. İzmir'e karara tepki gösteren yaklaşık 40 milletvekiliyle gelecek Yüksel'in, havalimanında büyük kalabalıkla karşılanması ve konvoy oluşturulması için talimat verildi. CHP'nin 21 kişiden oluşan il yönetimi il başkanlığında yaptığı toplantıda tepki metni hazırladı. CHP İl Sekteri Mehmet Yıldırım ve Eski Parti Meclis Üyesi Pelin Erda tarafından hazırlanan tepki metninde, CHP'nin genel ve yerel seçimlerde en başarılı illerden biri olan İzmir'in il başkanı ve il yönetiminin tüzük ve yönetmeliklerde belirtilen tüm görevlerini yerine getirmelerine rağmen gerekçesiz ve haksızca görevden alındıkları öne sürülerek, siyasi mücadeleyi sonuna kadar sürdürüceklerini, parti içinde kalıp mücadeleye devam edeceklerini açıkladı. Yüksel'i havalimanında karşılayacak partililer saat 15.30'da İsmet İnönü Kültür Merkezi'nde yapılacak toplantıya katılacak. Bu toplantıda Yüksel ve kendisine destek veren milletvekilleri örgüte yönelik konuşma yapacak. 
     
</TEXT>
</DOC>
