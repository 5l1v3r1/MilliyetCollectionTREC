<DOC>
<DOCNO> 335467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun18.html </URL>
<DATE> 2005/04/21/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yeni bir ''çocuklarım olmadan asla'' vakası... 
</HEADLINE>
<TEXT>

     Libyalı babaları tarafından, 5 çocuğun İngiliz annelerinden kaçırılıp Libya'ya götürülmesine El Kaide mensuplarının yardım ettiği öne sürüldü. 
     Çocukların Norfolk'tan Libya'ya kaçırılmasıyla ilgili görülen davada, çocukların 2000 yılında Libyalı babalarıyla bir gün geçirdikten sonra kayboldukları belirtildi ve baba Azzedin Journazi, 5 El Kaide üyesini bu iş için kiralamakla suçlandı. 
     Halen Libya'da olan çocukların kaçırılmasına yardımcı olmakla suçlananlardan 38 yaşındaki Mustafa Abushima ve 45 yaşındaki Vedat Ahmet, haklarındaki suçlamaları reddetti. 
     İngiliz anne Anita, Libya'da bulunan çocuklarıyla sadece telefonla görüşebildiğini söyledi. Anita, Azzedin Journazi'nin tuttuğu belirtilen 5 kişiden 39 yaşındaki Diamel Beghal'in El Kaide'nin Norwich bölgesindeki mensupları arasında ''kilit isim'' olduğu iddiasıyla 10 yıl hapse mahkum edildiğine dikkat çekti. 
     İngiliz annenin, çocuklarının kaçırılmasında örgütün rol oynadığının en güçlü kanıtının bu olduğunu ileri sürmesine karşı, mahkemeye yazılı ifade gönderen Beghal ise çocukların Manş Tüneli'ni geçmeleri için gerekli işlemleri yaptırdığını, ancak onların babalarıyla Paris'teki Disneyland'a gittiğini zannettiğini bildirdi. 
     Annelerinden kaçırıldıkları sırada Rumaysa'nın 11, Safiye'nin 9, Ali'nin 7, Hamza'nın 4 ve Ayşa'nın da 2 yaşında olduğu belirtildi. 
     Duruşma, delillerin değerlendirilmesi için perşembe gününe ertelendi. 
     
</TEXT>
</DOC>
