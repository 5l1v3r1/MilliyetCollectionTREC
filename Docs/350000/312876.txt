<DOC>
<DOCNO> 312876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/soneko02.html </URL>
<DATE> 2005/02/06/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Bürokrasi "tarama sürecine" yabancı değil... 
</HEADLINE>
<TEXT>

     Bürokrasinin, resmi olarak 3 Ekim 2005 tarihinde başlayacağı açıklanan tarama sürecine hiç de yabancı olmadığı bildirildi. 
     Nitekim, Avrupa Birliği AB müktesebatına uyum konusunda Devlet Planlama Teşkilatı DPT , diğer kuruluşlarla birlikte 1988 ve 1998 yıllarında iki ayrı çalışma gerçekleştirdi. 
     A.A muhabirinin DPT yetkililerinden aldığı bilgiye göre, öncelikle 1988 yılında DPT koordinasyonunda Türk hukukunu AT hukuk düzenine yaklaştıran çalışmalar başlatıldı. 
     
     İLK ÇALIŞMA GÜMRÜK BİRLİĞİ İÇİN 
     Ardından 1993 yılında DPT bünyesinde Türkiye-AT Mevzuat Uyumu Sürekli Özel İhtisas Komisyonu kuruldu. 
     Bu komisyon bünyesinde, Gümrük Birliği ile doğrudan ilgili konularda nihai çalışmalar yapmak üzere alt komiteler de oluşturuldu. 
     Bu alt komiteler, Türk hukukunda ne gibi değişikliklerin yapılması gerektiğini içeren, fikri ve sınai haklar, teşkilatlanma, tüketicinin korunması ve vergilendirme gibi toplam 11 farklı alana ilişkin 1900 sayfaya varan raporlar hazırladı. 
     
     İKİNCİ ÇALIŞMAYA 38 KURULUŞ KATILDI 
     1998 yılında ise DPT tarafından AB müktesebatına uyum çalışmaları başlatıldı. 38 kamu kurum ve kuruluşunun katıldığı bu çalışmalarda Temmuz 2000 itibariyle, Avrupa Komisyonu tarafından öncelikli olarak belirlenen 3 bin 500 mevzuatın yüzde 70'i incelendi ve bu 2001 yılında yayımlanan ilk Ulusal Programın temelini oluşturdu. 
     Avrupa Birliği Genel Sekreterliği kurulana kadar gerçekleştirilen ve bir tür ön tarama niteliğinde olan bu mevuzata uyum çalışmaları sonucunda, Türk hukukunda ne gibi değişikliklerin, hangi hukuki araçlarla, ne zaman yapılması gerektiğini ortaya koyan değerlendime raporları hazırlandı. Bu raporlar da AB ile ilgili bir çok önemli çalışmaya temel teşkil etti. 
     Diğer yandan, Türkiye-AT Ortaklık Komitesi bünyesinde oluşturulan alt komiteler tarafından müktesebatın analitik olarak incelenmesi çalışmaları da Haziran 2000'den bu yana devam ediyor. 
     
</TEXT>
</DOC>
