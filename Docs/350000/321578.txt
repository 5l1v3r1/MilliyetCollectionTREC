<DOC>
<DOCNO> 321578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur02.html </URL>
<DATE> 2005/03/07/ </DATE>
<TIME> 02.09 </TIME>
<AUTHOR>  </AUTHOR>
<HEADLINE>
Başsavcıya küfür ederek adliyeyi birbirine kattılar 
</HEADLINE>
<TEXT>

     Turaç TOP Bahri KARATAŞ DHA 

      İZMİR Adliyesi'nde, 'Otodan kapkaç suretiyle hırsızlık' suçundan tutuklanan 4 kişi, cezaevine götürülmek istenince ortalığı birbirine kattı. Gürültüyü duyarak makamından çıkan Cumhuriyet Başsavcısı Emin Özler'e de küfür ederek hakaretler yağdıran 4 sanık, takviye ekiplerin yardımıyla etkisiz hale getirilirken, bu suçtan da ayrıca tutuklandı. 
     Alsancak semti'ndeki Mahmut Esat Bozkır Caddesi'nde, dün Cuma saat 23.00 sıralarında 07 AFG 15' plakalı otomobiliyle ilerleyen 28 yaşındaki Rahşan Doğan'ın aracının önüne geçen 4 kişi, adres sorma bahanesiyle yaklaştı. Sürücü Doğan'ı oyalayıp dalgınlıgından yararlanan saldırganlar, koltuğun üzerindeki içinde 80 YTL, cep telefonu ve kimlikler bulunan çantayı kaparak kaçmaya başladı. 
     Doğan'ın haykırışları üzerine çevredeki vatandaşlar, durumu polise bildirdi. İhbar üzerine harekete geçen polis, ara sokaklarda kaçmaya çalışan ve eşkale uyan 4 kişiyi yakaladı. Karakola götürülüp sürücü Doğan tarafından teşhis edilen ve hırsızlık, kapkaç' gibi suçlardan sabıkaları bulunan 24 yaşındaki Volkan Şenol, 20 yaşındaki Volkan Araz, 19 yaşındaki Beytullah Aykul ve 19 yaşındaki Eyüp Akkoyun, Otodan kapkaç suretiyle hırsızlık' suçundan adliyeye sevkedildi. 
     
     TUTUKLANMALARI ÇILDIRTTI 
     Bayraklı'daki İzmir Adliyesi'nde nöbetçi mahkemeye çıkarılan 4 sanık, ifadelerinin dinlenmesinin ardından tutuklandı. Tutuklandıkları yargıç tarafından yüzlerine okunan 4 sanık, cezaevine götürülmek istenince ortalığı birbirine kattı. Adliyedeki kapıları tekmeleyerek polislere, mahkeme heyetine küfürler ve hakaretler yağdıran 4 sanığa, koridorda bekleyen arkadaşları ve yakınları da destek verdi. 
     
     BAŞSAVCI'YA DA KÜFÜR 
     Bu sırada makamında çalışan İzmir Cumhuriyet Başsavcısı Emin Özler, dışarı çıkıp olan biteni anlamaya çalıştı. Karşılarında gördükleri Özler'e de küfürler ve hakaretler yağdıran saldırganlar, polislerin yetersiz kalması nedeniyle bir türlü sakinleştirilemedi. 
     
     TAKVİYE EKİPLER GELDİ 
     Özler'in talimatı üzerine adliyeye çok sayıda polis ekibi sevkedildi. Yaklaşık 50 polis, adliyeyi birbirine katan 4 sanığı güçlükle sakinleştirdi. 4 sanığa, destek veren arkadaşları 18 yaşındaki Pınar Saraç, ikizi 18 yaşındaki Yasemin Saraç ve 19 yaşındaki Emre Çelik de gözaltına alındı. Adliye karakoluna götürülen Saraç kardeşler ile Çelik'in üzerinden 1 adet bıçak çıktı. 
     
     İKİNCİ KEZ TUTUKLANDILAR 
     Başka bir suçtan getirildikleri adliyeyi birbirine katan 4 sanık, bu kez de Lisanen hakaret, icrai rezalet ve görevli memurlara mukavemet' suçlamasıyla tekrar nöbetçi mahkemeye sevkedildi. Bu suçtan da tutuklanan Şenol, Araz. Aykul ve Akkoyun, cezaevine gönderildi. Çınarlı Karakolu'na götürülen arkadaşları Saraç kardeşler ile Çelik'in yarın adliyeye sevkedileceği bildirildi. 
     
</TEXT>
</DOC>
