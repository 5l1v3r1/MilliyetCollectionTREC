<DOC>
<DOCNO> 337161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonyas01.html </URL>
<DATE> 2005/04/26/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
Öpüşen çiftin fotografı, 202 bin dolara satıldı 
</HEADLINE>
<TEXT>

     Paris'i 'aşk başkenti' yapan fotoğrafa rekor fiyat... Ünlü Fransız fotoğrafçı Robert Doisneau'nun Paris'in simgelerinden biri haline gelen "öpüş" adlı fotorağrafı dün açık artırmada, 202 bin dolara satıldı. 
     Bazı fotoğraf kareleri çekildikleri anı ölümsüzleştirir. Şiir dolu Paris'i, gençliği, aşkı anlatan 'Öpüş' adlı fotoğraf da bunlardan biri. 1950'de çekilen ve 1986'da poster olarak basıldıktan sonra ünlenen siyah-beyaz fotoğrafta kent merkezinde tutkulu bir şekilde öpüşen genç bir çift yer alıyor. Paris'in simgesi haline gelen bu unutulmaz fotoğraf, çekildikten 55 yıl sonra 202 bin dolara alıcı buldu. 
     1950 yılında 'Life' dergisi için Parisli çiftlerle ilgili bir fotoğraf serisi hazırlayan Fransız fotoğrafının usta isimlerinden Robert Doisneau, bir kafede öpüşen bir çift görür ve fotoğraflarını çekmek ister. 
     Francoise Bornet ve sevgilisinin bu pozu daha sonra Paris'in ve aşkın simgesi haline gelir. 
     
     Bornet tarafından satıldı 

     'Life' dergisi tarafından tüm dünyaya tanıtılan ve bugüne kadar 400 binden fazla baskısı yapılan bu karenin orijinal baskılarından biri fotoğraftaki kadın yani Francoise Bornet tarafından açık artırmaya çıkarıldı. 
     Fotoğraf, 202 bin dolar, yani yaklaşık 270 bin YTL'ye alıcı buldu. Üzerinde fotoğrafçısının imzasını da taşıyan orijinal kopyaya, 20-25 bin dolar değer biçiliyordu. 
     
</TEXT>
</DOC>
