<DOC>
<DOCNO> 338246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur47.html </URL>
<DATE> 2005/04/29/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
TÜBİTAK'a yeni yapılanma... 
</HEADLINE>
<TEXT>

     TBMM Genel Kurulu'nda, TÜBİTAK'ın yeniden yapılandırılmasına ilişkin kanun teklifinin tümü üzerindeki görüşmeler tamamlanarak maddelerine geçildi. 
     Teklifin tümü üzerinde CHP grubunun görüşlerini açıklayan Bursa Milletvekili Mustafa Özyurt, 2004 yılından itibaren AK Parti iktidarı sayesinde TÜBİTAK'ta bir ''deprem'' yaşandığını iddia etti. 
     Özyurt, TÜBİTAK'ta projeler için 0 trilyon lira ayrıldığını ifade ederek, ''Sizin derdiniz, bu paradan yandaşlarınıza kaç lira ayırabileceğiniz. Sizi uyarıyorum arka bahçeden her zaman su çıkmaz, bazen de kanalizasyon çıkar'' diye konuştu. 
     ''Bu kavga 0 trilyon kavgasıdır'' ifadesini kullanan Özyurt, 10 yıl sonra TÜBİTAK'ın projeler için ayırabileceği paranın 4 milyar Avro olacağını söyledi. 
     AK Parti grubu adına konuşan Ankara Milletvekili Reha Denemeç de TÜBİTAK'ın dışa kapalı bir yapısı olduğunu ifade ederek, bu kurumun 2005 bütçesine 450 trilyon lira kaynak eklendiğini hatırlattı. Siyasi irade ile TÜBİTAK arasında bir ilişkinin kurulmasının orada geliştirilen teknolojilerin toplumda kullanılmasına imkan sağlayacağını savunan Denemeç, ''seçilen üyeler 4 yıl görevde kalacak ve hiç bir şekilde görevden alınamayacaklar. İşte gerçek özerklik budur'' dedi. 
     Özyurt'un ortaya attığı iddialara da cevap veren Denemeç, TÜBİTAK'ın internet sitesinde projelere nasıl para verilebileceğinin açıklandığını söyledi. Denemeç, ''bu kurum üzerinden sadece siyaset yaparsak bindiğimiz dalı kesmiş oluruz. Bunu yapmayacak kadar akıllı bir iktidarız'' diye konuştu. 
     Kişisel görüşlerine açıklamak üzere söz alan AK Parti Adana Milletvekili Recep Garip, TÜBİTAK'ın yeni yasa ile ''bir aile şirketi olmaktan'' kurtarılacağını ileri sürdü. 
     AK Parti Van Milletvekili Hacı Biner de kişisel görüşlerini açıklarken, 1964-2004 yılları arasında TÜBİTAK'ın üniversitelerin projelerine 130 milyon ABD Doları, 2005 yılında ise üniversitelerin projeleri için 68 milyon ABD Doları ayırdığını söyledi. 
     Teklifin birinci maddesinin oylaması sırasında karar yeter sayısı bulunamadı. Bunun üzerine Başkanvekili İsmail Alptekin, bir saat yemek arası verdi 
     
</TEXT>
</DOC>
