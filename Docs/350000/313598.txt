<DOC>
<DOCNO> 313598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonyas04.html </URL>
<DATE> 2005/02/08/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Kadın söyler erkek dinler 
</HEADLINE>
<TEXT>

     Erkekler konuşmaya değil, eve et getirmeye alışık Fazlasını beklemeyin... 
     Erciyes Üniversitesi Tıp Fakültesi Psikiyatri Ana Bilim Dalı Başkanı Doç. Ertuğrul Eşel, binlerce yıl sadece avlanarak eve yiyecek getirmesi beklenen erkeklerin, ihtiyaç duymadıkları için duyguları anlama ve iletişim gibi yeteneklerini geliştiremediklerini söyledi. 
     Erkeklerin kadınlara göre daha düz düşünüp düz konuştuklarını belirten Eşel, şöyle dedi 
     "Kadınların konuşma yeteneği daha iyi. Bu, kadınların konuşurken hem sağ hem de sol beyni kullanmalarından kaynaklanıyor. Erkekler ise konuşurken daha çok sol beyni kullanıyor. Kadınlar söylenenleri anlamada da erkeklerden başarılı. Eski çağlarda erkeklerin eve et getirmesi yeterliydi. Kendisinden konuşması beklenmiyordu. Binlerce yıl bu tarzda yaşadıktan sonra bir yüzyılda erkeklerin değişmesi bekleniyor. Bu da kolay olmuyor. 
     Bu nedenle erkekler telefonda söyleyeceklerini söyleyip kapatır. Bir kadın, iki hafta tatilde olduğu arkadaşıyla, eve geldiği günün akşamı telefonda iki saat daha konuşabilir. Bu erkeklerin anlayamayacağı durumdur." 
     
</TEXT>
</DOC>
