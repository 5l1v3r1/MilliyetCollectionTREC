<DOC>
<DOCNO> 308025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sondun16.html </URL>
<DATE> 2005/01/20/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
NATO Zirvesi 22 Şubat'ta... 
</HEADLINE>
<TEXT>

     NATO kaynakları, ABD Başkanı George Bush'un ziyareti çerçevesinde, 22 Şubat'ta Brüksel'de ''NATO zirvesi'' toplanacağını bildirdiler. 
     Yetkililer, ilk aşamada gayri resmi bir zirve düşünüldüğünü, ancak NATO Genel Sekreteri'nin girişimleri sonunda ''gerçek bir zirve'' yapılacağını duyurdular. 
     ''Gerçek bir zirve'' nitelendirmesi, ittifak üyesi ülkelerin devlet ve hükümet başkanlarının bu toplantı sırasında resmi kararlar alabileceklerini gösteriyor. Liderler, resmi olmayan zirvelerde, yaptırım gücü olan kararlar almıyorlar. 
     Kaynaklar, zirve gündeminin belirlenmesi için üye ülkeler arasında temasların devam ettiğini bildirdiler. Genel Sekreter Jaap de Hoop Scheffer, zirvede, ''NATO'nun transatlantik diyalog rolünün ön plana çıkarılmasını'' istiyor. 
     NATO zirvesinde Türkiye'nin Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül tarafından temsil edilmesi bekleniyor. 
     NATO zirvesinden önce ittifak üyesi ülkelerin savunma bakanları, Fransa'nın Nice kentinde 9-10 Şubat tarihlerinde bir araya gelecekler. 
     
</TEXT>
</DOC>
