<DOC>
<DOCNO> 305095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/soneko11.html </URL>
<DATE> 2005/01/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
FT 2005 bankaların yapılandırılmasında kesin bir yıl olacak 
</HEADLINE>
<TEXT>

     Koç Holding'in Çukurova'nın Yapı Kredi'deki payını alma isteği yurt dışında da yankı yaptı. Financial Times, bu gelişmeyi değerlendirirken bu yılın "Türk bankacılık sektörünün yeniden yapılandırılmasında kesin bir yıl" olacağı yorumunu yaptı. 
     Ekonomik gazete Financial Times, Koç Holding'in Yapı Kredi'deki Çukurova payını satın almak istediğini belirtti. 
     Gazete, bankacılara dayanarak bu yılın "Türkiye'nin gacırdayan bankacılık sektörünün yeniden yapılandırılmasında kesin bir yıl" olacağı yorumunu yaptı. 
     
     KİLİT HEDEF 
     Bankacılık sektörü reformunun Türkiye ile IMF arasındaki 10 milyar dolarlık bir kredi anlaşmasın "kilit" hedeflerinden biri olduğunu belirten gazete, Türk hükümetinin bankacılık sektörünün kapsamlı bir biçimde yeniden yapılandırılması konusunda taahhütte bulunduğunu yazdı. 
     
     YABANCI BANKALAR DA İLGİLENEBİLİR 
     İngiliz gazetesi, Çukurova grubunca satılacak Yapı Kredi'deki payın aralarında yabancı bankalar olmak üzere, başka bankaları da çekebileceğini belirtti. Gazete, yabancı bankaların Türk piyasasına hep girmeye çalıştığını ancak şeffaflık eksikliği ve yabancı sermayeye olan ilgisizlik nedeniyle caydığını öne sürdü. 
     Yapı Kredi'nin piyasa payı açısından Türkiye'nin en büyük bankalarından biri olduğunu ve mevcut hisse fiyatlarına göre değerinin 2 milyar dolar olarak hesaplandığını kaydeden Financial Times, Yapı Kredi'deki yüzde 45'lik payını satacak olan Çukurova'nın satışın koordinasyonunu yürütmek üzere JP Morgan'ı görevlendirdiğini de kaydetti. 
     Gazete, satılacak Yapı Kredi hisselerinin 750 milyon doları bulabileceğini ancak Çukurova grubunun Yapı Kredi ve TMSF'ye olan borçların 4.1 milyar dolar düzeyinde olduğuna dikkat çekiti. 
     Türk bankacılık sektöründeki yönetim sorunları ve kuşkulu kredilendirme alışkanlıklarının 2001 yılındaki ekonomik krize katkıda bulunduğunu ifade eden gazete, krizin yol açtığı derin daralma sonucunda Türk bankacılık sektörünün önemli bir bölümünün doğrudan veya dolaylı olarak devletin elinde olduğunu kaydetti. 
     Financial Times, bazı küçük bankaların birleştirilmesi veya satılması istendiğini, bu konudaki bazı adımların 2005 yılında tamamlanabileceğini de bildirdi. 
     
</TEXT>
</DOC>
