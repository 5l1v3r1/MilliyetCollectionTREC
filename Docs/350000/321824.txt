<DOC>
<DOCNO> 321824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/soneko27.html </URL>
<DATE> 2005/03/08/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Doğan Yayın Holding'in reklam gelirleri hedefi aştı... 
</HEADLINE>
<TEXT>

     Türkiye reklam pazarında yüzde 40 pazar payına sahip olan Doğan Yayın Holding'in , bu yılın ilk iki aylık döneminde reklam gelirleri geçen yılın aynı dönemine göre, yüzde 34 artarak 79.3 milyon dolar oldu. 
     Şirketten yapılan açıklamaya göre, Şubat ayı reklam gelirleri de yüzde 41.8 artışla 41.3 milyon dolar olarak gerçekleşti. 
     Açıklamada, reklam gelirlerindeki sözkonusu artışın başta iletişim, inşaat, içecek, otomotiv, gıda sektörleri olmak üzere hemen hemen tüm sektörlerde oluştuğu belirtildi. 
     Özellikle yazılı basında yüksek pazar payına sahip olan Doğan Yayın, bundan sonra televizyon alanında büyümeyi hedefliyor. 
     Reuters ile geçen ay bir söyleşi yapan Doğan Yayın Holding Başkan Yardımcısı CFO Soner Gedik, TMSF bünyesindeki Star TV'yi, ya da Kral TV ile birlikte Cine5'i almayı planladıklarını, Star TV için ihale açıldığında yabancı bir ortakla katılmayı amaçladıklarını söylemişti. 
     Gedik, orta vadede reklam pazarını büyütme hedefinde olduklarını belirterek, "Yazılı basındaki pazar payımızın yeterli olduğunu düşünüyoruz. Burada pazar payımız yüzde 62. Bu nedenle yeni gazete çıkaralım, yeni gazete satın alalım gibi bir hedefimiz yok...tüm büyüme alanımız televizyon. şimdi burada bir fırsat var" diye konuşmuştu. 
     Doğan Yayın, televizyon alanında Kanal D, CNN Türk, yazılı basında ise hisse senetleri İMKB'de işlem gören Hürriyet Gazetecilik, Doğan Gazetecilik ve Doğan Burda Rizzoli'yi bünyesinde bulunduruyor. 
     
</TEXT>
</DOC>
