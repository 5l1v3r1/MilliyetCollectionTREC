<DOC>
<DOCNO> 319043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/soneko04.html </URL>
<DATE> 2005/02/27/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Tüzmen Bugünkü ticaret hacmimiz çok düşük... 
</HEADLINE>
<TEXT>

     Devlet Bakanı Kürşad Tüzmen, beraberinde üst düzey bürokratlar ve işadamlarından oluşan bir heyetle, yarın, Belarus'a gidecek. 
     Devlet Bakanı Kürşad Tüzmen, geziyle ilgili yaptığı açıklamada, Doğu Avrupa ülkeleriyle ticareti artırmayı hedeflediklerini, bu çerçevede Belarus'a bir ziyaret gerçekleştireceklerini belirterek, ''Bugünkü ticaret hacmimiz çok düşük. Bunu artıracak projeleri hayata geçirmek istiyoruz, ziyaretimiz sırasında bunun için çalışacağız'' dedi. 
     DTM'nin koordinatörlüğü ve İstanbul Tekstil ve Konfeksiyon İhracatçı Birlikleri İTKİB Genel Sekreterliği organizatörlüğünde yapılacak gezide, Türk-Belarus İş Konseyi Toplantısı'yla eşzamanlı olarak bir ''Ticaret Heyeti Programı'' düzenlenecek. Söz konusu ticaret heyeti programına tekstil, konfeksiyon, gıda, inşaat, yapı malzemeleri, mobilya, kozmetik, makine sektöründe faaliyette bulunan 50 Türk firması da katılacak. 
     Heyette yer alan firmalar 1-2 Mart 2005 tarihlerinde organize edilecek seminer ve ikili iş görüşmesi programlarına katılacak, ayrıca Belarus devlet kuruluşları tarafından düzenlenecek brifinglere katılarak, pazardaki imkanlar ve projeler hakkında bilgilendirilecekler. 
     10 milyonluk bir pazara sahip Belarus ile Rusya federasyonu arasında gümrük birliği olduğu için, bu ülkeden Rusya Federasyonu'na sıfır gümrükle ihracat yapma olacağı bulunuyor. 
     Enerji ve hammadde konusunda dışa bağımlı bir ülke olan Belarus, Türk tekstil-konfeksiyon, inşaat malzemeleri ve gıda ürünleri için de önemli imkanlar sunan bir pazar konumunda. 
     İki ülke arasındaki dış ticaret hacmi geçen yıl sonu itibariyle 66.8 milyon dolar düzeyinde bulunuyor. Bunun 24.6 milyon dolarını Türkiye'nin ihracatı, 42.2 milyon dolarını da ithalat oluşturuyor. 
     Devlet Bakanı Tüzmen ve beraberindeki heyet 3 Mart'ta yurda dönecek. 
     
</TEXT>
</DOC>
