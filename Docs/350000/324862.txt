<DOC>
<DOCNO> 324862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur12.html </URL>
<DATE> 2005/03/18/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
'Zübük' sözüne hapis cezası 
</HEADLINE>
<TEXT>

     Bahri KARATAŞ DHA 

      AYDIN'ın Kuşadası İlçesi'ne bağlı Davutlar Belde Belediyesi'nin eski SODEP'li Belediye Başkanı Cemalettin Özelbiçer, yerel gazetesinde yazdığı bir yazıda, yine eski Belediye Başkanı ANAP'lı Adem Tuna'ya, Zübük' dediği gerekçesiyle yargılandığı davada, 5 ay 25 gün hapis cezasına çarptırıldı. Özelbiçer'in cezası bin 436 YTL 1 milyar 436 milyon lira paraya çevrilip ertelendi. 
     Aziz Nesin'in yalancı, sahtekar, rüşvetçi politikacıları anlattığı Zübük romanı, dört yıl önce Kuşadası Adliyesi'nin gündemine girdi. Cemalettin Özelbiçer, 1984-1987 yılları arasında Davutlar Belediye Başkanlığı yaptı. Özelbiçer daha sonra yerel Davutlar'ın Sesi' gazetesini yayımlamaya başladı. 
     ANAP'lı Adem Tuna da, 1994 yılında belediye başkanı seçilip, 28 Mart 2004 seçimlerinde koltuğunu DYP'li rakibine kaptırıncaya kadar 10 yıl görev yaptı. Cemalettin Özelbiçer, Adem Tuna'nın başkanlığı döneminde, kendisine ait yerel Davutlar'ın Sesi' gazetesinde Aziz Nesin'in ünlü Zübük Romanı'ndan alıntılar yaptı. Adem Tuna, Özelbiçer'in yazılarında anlattığı sahtekar politikacı tiplemesiyle kendisini kastedip hakaret ettiğini öne sürerek, avukatı Bayram Küçük aracılığıyla dört yıl önce mahkemeye başvurdu. Tuna, "Yazar Aziz Nesin'in Zübük romanında çizdiği belediye başkanı karakterini, başkanlık görevim nedeniyle şahsıma, makamıma uyarlıyor, hakaret ediyor, çamur atıyor, beni kamuoyunda küçük düşürmeye devam ediyor, siyasi hayatımı olumsuz etkiledi'' diyerek tazminat davası açtı. 
     Kuşadası Asliye Hukuk Mahkemesi'nde görülen davada suçlamayı kabul etmeyen Cemalettin Özelbiçer ise savunmasında, Aziz Nesin hayranı olduğunu belirterek, "Tüm romanlarını beğenirim. Zübük romanından da etkilenerek gazetemde yayınlıyorum. Ben bu romanda sözü edilen politikacılarla Adem Tuna'yı kastetmiyorum. O kendi üstüne alınıyor. Zübük romanında birçok politikacıdan söz ediyor. O zaman onlar da bana dava açsın. Romandan alıntılarla yazmaya devam edeceğim'' dedi. 
     Kuşadası Asliye Hukuk Mahkemesi 3 yıl önce verdiği kararda Cemalettin Özelbiçer'i suçlu bularak, sekiz milyar lira 8 bin YTL tazminata mahkum etti. 
     
     EŞYALARI HACZEDİLDİ 
     Kararın Yargıtay tarafından da onaylanması üzerine Adem Tuna, Avukatı Bayram Küçük aracılığıyla yasal faiziyle birlikte 26 milyar lirayı 26 bin YTL bulan parayı tahsil etmek için icra takibi başlattı. Avukat Küçük, Özelbiçer'in Davutlar'daki evine 7 ay önce polis ve icra memurlarıyla giderek, toplam 9 milyar lira değerindeki televizyon, buzdolabı gibi elektronik cihazların da bulunduğu ev eşyalarını haczetti. Özelbiçer, parayı ödemeyince bu eşyalar icra yoluyla satıldı. 
     28 Mart 2004 yerel seçimlerinde tekrar aday olan ve seçimi DYP'li Tuncay Uysal'a 11 oy farkla kaptıran Adem Tuna, tazminata mahkum olmasına rağmen, yine aynı yazıyı gazetede yayınlayıp hakaretini sürdürdüğü gerekçesiyle bir yıl önce de Özelbiçer aleyhine ceza davası açtı. Kuşadası 2. Asliye Ceza Mahkemesi'nde tutuksuz yargılanan Cemalettin Özelbiçer, 5 ay 25 gün hapis cezasına çarptırıldı. Mahkeme heyeti hapis cezasını bin 436 YTL para cezasına çevirip erteledi. Mahkeme heyeti ayrıca, Özelbiçer'in 350 YTL tutan mahkeme masrafı ve vekalet ücretini ödemesine, kararın da Türkiye genelinde tirajı yüksek olan üç gazetede yayınlanmasına karar verdi. Cemalettin Özelbiçer'in avukatı kararı temyiz edeceklerini söyledi. 
     
     DAVA KONUSU YAZI 
     Belediye Başkanı Adem Tuna'nın dava açmasına neden olan gazetedeki yazı şöyle 
     "Zübük Türkiye'de yaşayan bazı şerefsiz belediye başkanlarının bileşiminden yaratılmış bir tiplemedir. Namuslu ve şerefli belediye başkanları bu çizdiğimiz tipin dışında olup, onları saygıyla anarız. İşte bizim zübüğün yeni marifetleri. Zübük kendisini belediye başkanı yapan etrafındaki hırsız ve soygunculara borçludur. Zaman zaman borcunu ödemek için girişimlerde bulunur. Hikayemiz şöyle başlar. Kasabada belediyeye ait sanayi sitesi yoktur. Kasabada sanayicilik yapan esnaf, kırık dökük dükkanlarda çalışıp karnını doyurmaktadır. Hemen yandaşlarına bir sanayi kooperatifi kurdurur. Arazi çok yüksek fiyatla satın alınır. Amaç yoksul esnafın bu kooperatife girememesidir. Yandaşları kendilerine 4- 5 hisse alır. En öndeki yakışıklı dükkanlar onların olmalıdır. İnşaatlar, o sabada yüzlerce inşaatçı olmasına rağmen kendi yandaşlarına verilir.'' 
     
</TEXT>
</DOC>
