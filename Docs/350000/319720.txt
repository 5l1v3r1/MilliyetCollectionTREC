<DOC>
<DOCNO> 319720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur13.html </URL>
<DATE> 2005/03/01/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Bir garip tecavüz .. 2 yıl sonra ortaya çıktı... 
</HEADLINE>
<TEXT>

     Mehmet AL DHA 

ANTALYA'nın Alanya İlçesi Demirtaş Beldesi Çamlıca Köyü'nde yaşanan tecavüz olayı, 2 yıl sonra ortaya çıkarıldı. Namaz kılmak için seccadeyi sermesini istediği akrabası G.S. adlı kıza tecavüz ettiği ileri sürülen 26 yaşındaki Süleyman Şimşek, tutuklanarak cezaevine gönderildi. 
     2 yıl önce 14 yaşında olan G.S., iddiaya göre su doldurmak için amcası Adem S.'nin evine gitti. Anahtarla kapıyı açıp içeri giren G.S.'yi takip eden ve uzaktan akrabası olan 26 yaşındaki Süleyman Şimşek kapının zilini çaldı. G.S.'nin kapıyı açmasının ardından içeri giren Şimşek, namaz kılmak istediğini belirterek G.S.'den seccadeyi getirmesini istedi. Evde kimsenin olmadığını anlayan Şimşek, seccadeyi sermeye çalışan G.S.'ye saldırarak tecavüz ettikten sonra kimseye söylememesi için tehdit etti. 
     Yaşadığı olayı korkusundan kimseye söyleyemeyen G.S., 16 yaşına geldiğinde Süleyman Şimşek'in amcası Nuri Şimşek tarafından 24 yaşındaki Ümit Özsoy ile evlendirilmek istendi. Ancak Ümit Özsoy, G.S.'nin başından geçenleri öğrenince Savcılığa suç duyurusunda bulundu. 
     Yapılan inceleme sonunda küçük kızın bakire olmadığı belirlendi. G.S. de ifadesinde korktuğu için 2 yıl boyunca sakladığı tecavüz olayını anlattı. Bu gelişme üzerine Süleyman Şimşek ile amcası Nuri Şimşek jandarma tarafından gözaltına alındı. Nuri Şimşek'in, yeğenini bu durumdan kurtarmak için G.S.'yi evlendirmeye çalıştığı ileri sürüldü. 
     Önceki gün adliyeye çıkarılan Süleyman Şimşek tutuklanıp cezaevine gönderilirken, amcası Nuri Şimşek ise serbest bırakıldı. 
     
</TEXT>
</DOC>
