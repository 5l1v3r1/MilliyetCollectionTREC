<DOC>
<DOCNO> 324785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonsiy09.html </URL>
<DATE> 2005/03/18/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Erdoğan'a olağanüstü koruma 
</HEADLINE>
<TEXT>

     Başbakan Recep Tayyip Erdoğan'ı korumaya yönelik güvenlik önlemleri, "Bir istihbarat mı var" dedirtecek boyutta artırılırken, AKP'de, "Son zamanlardaki özellikle ülkücü kesimden gelen protestoların artışından duyulan rahatsızlık" dile getirildi. 
     Başbakan Erdoğan'ın etrafındaki güvenlik önlemlerinde son bir haftadır yaşanan gözle görülür artış dikkat çekici boyuta ulaştı. Erdoğan'ın korumalarında artışa gidilirken, gideceği güzergahlara ilişkin alınan önlemler en üst düzeye çıkarıldı. Bu çerçevede Erdoğan'ın gideceği yerlerde polisin önceden önlem almaya ve önlem için giden polis sayısının alışılanın üzerine çıkarılmaya başlandı. Yine Erdoğan'ın rutin olarak kullandığı güzergahlarında da sık sık değişikliklere gidildi. Erdoğan'ın Başbakanlık ve TBMM programlarının dışında gideceği bazı sokakların trafiğe de kapatılması önlemlerin olağanüstü boyutlara ulaştığı izlenimine neden oldu. 
     Erdoğan'ın programlarında güvenlik için bulunan koruma ekibinin yanı sıra Emniyet'in terör uzmanlarının da aralarında bulunduğu farklı birimlerinden çok sayıda polise yer verilmeye başlanması da dikkat çekti. Bu arada Erdoğan ya da koruma ekibinin son günlerde, "rutin dışı" bazı programları ertelemeyi konuştukları da öğrenildi. 
     
     EMİNE HANIM'A PROTESTODAN SONRA 
     "Olağanüstü" diye nitelenebilecek önlemler, "Devletin üst düzey birimlerinde bir istihbarat mı var" sorusunu gündeme getirirken AKP'de farklı bir noktaya vurgu yapıldı. 
     AKP'de, en son "ülkücüler" oldukları belirtilen kesimlerin Erdoğan'ın eşi Emine Erdoğan'a yönelik protestoları hatırlatıldı. Bu kesimlerin protestolarının arttığı, hatta Erdoğan'ı protesto etmek için hazırlıklar yaptıkları ifade edilen AKP'de, "Erdoğan'ı korumaya yönelik artan önlemlerin olası bir ülkücü protestosundan kaynaklanmış olabileceği" vurgulandı. 
     
</TEXT>
</DOC>
