<DOC>
<DOCNO> 325277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sondun24.html </URL>
<DATE> 2005/03/20/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Ürdün'ün, Bağdat'taki maslahatgüzarını görüşmeler için çağırdı 
</HEADLINE>
<TEXT>

     Irak'ta Ürdün aleyhindeki gösterilerin artmasının ardından Ürdün'ün, Bağdat'taki maslahatgüzarını görüşmeler için çağırdığı bildirildi. 
     Ürdün Dışişleri Bakanı Hani Mulki, Irak'ta görev yapan Maslahatgüzar Dimai Haddad'ın bu ülkedeki büyükelçiliğin güvenli olmaması nedeniyle görüşmeler için Ürdün'e çağırıldığını, diğer diplomatların Irak'ta kalacağını belirtti. 
     Mulki, ''Bu, Irak'taki faaliyetlerimizin sona ermesi anlamına gelmiyor, ancak büyükelçilik için gerekli önlemler alınıncaya kadar faaliyetlerimizi askıya aldık'' dedi. 
     Bu arada, Irak'ın Amman'daki büyükelçisini çağıracağı bildirildi. 
     Irak Dışişleri Bakanlığı'ndan üst düzey bir yetkili, Amman'daki büyükelçinin görüşmeler için çağırılacağını belirterek, ''Irak'taki bazı saldırılardan Ürdün'ü sorumlu tutuyoruz, Ürdünlü yetkililerin bize bu konuda daha fazla yardım edebileceğini umuyoruz'' diye konuştu. 
     Irak'ın başkenti Bağdat'ın güneyindeki Hille'de 28 Şubat'ta düzenlenen ve 118 kişinin ölümüyle sonuçlanan saldırının bir Ürdünlü tarafından düzenlendiği haberlerinin Irak basını tarafından işlenmesi, Iraklıların Ürdün karşıtı gösteriler düzenlemesine ve geçen hafta Irak'taki Ürdün Büyükelçiliği önündeki Ürdün bayrağını çiğneyip yakmaları gibi eylemlerde bulunmalarına yol açmıştı. 
     Ürdün İçişleri Bakanlığı sözcüsü Faysal El Kadi, El Gad gazetesinin muhabiri Hadi Abdüllatif El Nsur'un, Irak'ta ölen Ürdünlü Raid El Banna'nın Hille'deki saldırıyı düzenlediği yönünde yanlış haber yazdığını ve bu yüzden de gözaltına alındığını söylemişti. 
     El Gad gazetesi, El Banna'nın Hille'deki saldırı düzenlediğini ve ailesinin de Amman yakınlarındaki evlerinde taziyelerin yanı sıra El Banna'nın ''şehit düşmesinden'' dolayı kutlamaları kabul ettiğini yazmıştı. 
     Irak'ta Şii göstericiler, Iraklı yetkililerden, Ürdün Büyükelçisi'nin istenmeyen adam ilan edilmesi ve sınırdışı edilmesini, intihar saldırganının ailesine dava açılmasını ve kurbanların ailelerine tazminat ödenmesini istemişlerdi. 
     Ürdün Başbakanı Faysal El Fayez ise ülkesinin masum Iraklıları hedef alan terörle mücadelede kardeş Irak halkının yanında olduğunu söylemiş ve İslam ya da Araplıkla bir ilgisi olmayan bireyler tarafından düzenlenen terör eylemlerini kınamıştı. 
     
</TEXT>
</DOC>
