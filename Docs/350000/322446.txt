<DOC>
<DOCNO> 322446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun15.html </URL>
<DATE> 2005/03/10/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
İngiltere'de cani baba' oğlunu nasıl öldürdüğünü anlattı... 
</HEADLINE>
<TEXT>

     LONDRA, DHA 

İNGİLTERE'de ölümcül bir hastalıktan ötürü yaşama ihtimali çok az olan oğlunu yastıkla boğarak öldüren baba, olayın detaylarını ilk kez mahkeme önünde anlattı. Geçen temmuz ayında uyuyan oğlunu öldürdüğü için cinayetle suçlanan 37 yaşındaki Andrew Wragg, bunu karısı Mary 41 ile birlikte planladıklarını ve amaçlarının, 10 yaşındaki Jacob'un daha fazla acı çekmesini önlemek olduğunu iddia etti. Wragg, cinayetten önce dışarıda arkadaşlarıyla birlikte içki içtiğini de söyledi. 
     İşitme ve konuşma engelli olan Jacob, hem fiziksel hem de ruhsal gelişimi önleyen Hunter Sendromu'ndan şikayetçiydi. Bu hastalığa yakalanıp da 16-17 yaşlarından sonra hayatta kalmayı başaranların sayısının hayli düşük olduğu belirtiliyor. 
     
     JACOB'U ÖLDÜRÜP YARIM SAAT YANINDA YATTIM 
     Halen süren davada ifade veren eski İngiliz SAS komandosu baba, tüyler üpertici konuşmasında şunları söyledi 
     "O gece arkadaşlarla dışarıda içtik. Sonra eve geldim ve doğrudan Jacob'un yattığı odaya gittim. Oğlum derin derin uyuyordu. Hemen yanından bir yastık aldım. Üzerine doğru diz çöktüm, yastığı yüzüne dayadım ve o şekilde üzerine yattım. Yüzüne yastığı koyduğumda hiçbir ses çıkarmadı. Sonra karımı aradım. Annesinin evine gitmişti. 20-30 dakika daha ölen oğlumla yattım. Bu sırada Jacob'un başını okşayarak neden bunun en iyi çözüm olduğunu ona anlatmaya çalıştım. Karım geldiğinde 'Aman Tanrım' diyerek bana sarıldı." 
     
     "HASTALIĞINDAN UTANDIĞI İÇİN OĞLUMU BOĞDU" 
     Wragg, bu cinayeti şu an boşandığı karısı Mary ile birlikte planladıklarını iddia ederken, eski eşi bunu reddetti. Mary, daha önceki duruşmalarda, kocasının, Jacob'un hastalığından utandığı için onu öldürdüğünü öne sürmüştü. 
     "Bir gün bu yüzden hapse gireceğimi tahmin ediyordum" diyen Wragg, "Olay günü Jacob artık beni bile tanımayacak durumdaydı. Üzgün ve yaşadığı hayattan bıkmış gibi görünüyordu. O gece arkadaşlarımla bara gittim ve daha sonra karıma telefon edip diğer oğlumuz George'la birlikte annesinin evine gitmesini istedim. Sonra da eve gidip Jacob'u öldürdüm" diye konuştu. 
     
</TEXT>
</DOC>
