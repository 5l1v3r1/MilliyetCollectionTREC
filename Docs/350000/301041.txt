<DOC>
<DOCNO> 301041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/yazar/sazak.html </URL>
<DATE> 2004/12/26/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Alla Turca'nın sonu 
</HEADLINE>
<TEXT>


Geçenlerde kaybettiğimiz saygın siyaset adamı Necdet Uğur, on yıl önce 2000'lerin Türkiyesi'ne yönelik düşünce ve öngörülerini 'Alla Turca'nın Sonu' adlı kitabında toplamıştı. 
Alaturkacılık. 
'Senlibenliliğe, önü ardı düşünülmemişliğe, gelişigüzelliğe, kolaycılığa alaturkacılık diyoruz. Türk'e özgü davranış biçimi anlamına.' 
Daha 1995'te toplumun yeni kimlik arayışına gönderme yapıyor Necdet Uğur 
'Alla turca'nın bizde artık sonu gelmiştir. İstesek de alla turca olamayız. ... Şimdi yeni bir aşamadayız. Bugünkü Türk toplumu ne Osmanlı devleti ne de Cumhuriyet kurucuları zamanındaki toplumdur. Eski kurumlar, ilişkiler, değer yargıları, dünya görüşleri kökünden değişmektedir. Bin yıllık kapalı, durağan tarım toplumu olmaktan çıkıp, kentleşmiş, sanayileşmiş, örgütlenmiş, demokrat bir toplum olmaya doğru yol alıyoruz. 
Gelişen, yatağına sığmayan toplumumuzun önünde zamanını doldurmuş ne varsa, temizlenmelidir. Yengi ya da yenilgi nemiz, büyük ya da küçük kimimiz varsa, hepsini eleştirel ve yansız bir gözle yeniden değerlendirmeliyiz. Kusurlarımızı, eksikliklerimizi, yetersizliklerimizi, ayıplarımızı, hiç eziklik duymadan açıklamalı, tartışmalıyız. 
Bizim insanımız ve toplumumuz ötekilerden daha az güvenilir değildir.' 
Hafta boyunca, Türk solunun AB karşıtı bakış açısını irdeledikten sonra, tartışmayı 'İsmet Paşa mektebi'nden, kökten CHP'li, Cumhuriyetçi bir aydın, Necdet Uğur'un düşünceleriyle noktalayalım. 
Katılımcı insan - çoğulcu demokrasi. Sivil toplum ve yerel yönetimlerin güçlendirilmesi. 10 yıl önce, 'Avrupa Topluluğu'ndan medet ummadan biz kendimize bakalım' diyor Necdet Uğur. Ve ekliyor 
'Demokrasimizi kazalardan korumak için, Avrupa Topluluğu'na kasko sigortası yaptırmak ister gibiyiz. 
Avrupa demokrasisi yüzyılların ekonomik, kültürel, toplumsal birikiminin bir ürünüdür, tepeden değil alttan, taş taş üstüne konularak kurulmuştur. 
Bize gelince... Yarım asırdır, çok partili demokrasiyi oturtmaya çalışıyoruz. 
Neden olmuyor Toplum mu hazır değil, hayır. İnsanlarımız mı yatkın değiller, hayır. O halde neden Biz ta baştan beri halksız demokrasi uyguluyoruz da ondan ' 
Halksız demokrasi yaşatmak gibi, devletsiz toplum yönetmek de bizim buluşumuz. Böyle eskimiş, işlemez olmuş bir devlet yapısıyla hangi yarışa girilebilir 
Kim söylüyor bunu CHP'nin devletçi geleneğiyle yetişmiş, İçişleri ve Milli Eğitim bakanlıkları yapmış, ancak 'Alla Turca' toplum modelini yaşamı boyunca reddetmiş, demokratik değerlere, halkın gücüne inanmış saygın bir siyaset adamı Necdet Uğur. 
CHP Politbürosu 'değişime' kapanmakla, 20. yüzyılın ilk yarısına, 1930'ların Türkiyesi'ne geri dönüyor. 



</TEXT>
</DOC>
