<DOC>
<DOCNO> 308243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sonsiy04.html </URL>
<DATE> 2005/01/21/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Çelik 1-2 kişilik odaları bulunan yurtlar inşa edilecek... 
</HEADLINE>
<TEXT>

     Milli Eğitim Bakanı Hüseyin Çelik, Türkiye'de en fazla bir ve iki kişinin kalacağı odaların bulunduğu yurtlar inşa edeceklerini söyledi. 
     Van'da Karayolları 11. Bölge Müdürlüğü'ndeki bayramlaşma törenine katılan Çelik, geçen bayram ile bu bayram arasında büyük değişikliklerin yaşandığını, en önemli değişikliğin ise 17 Aralık zirvesiyle birlikte alınan sonuçlar olduğunu belirtti. 
     Türkiye'yi çağdaş medeniyetler seviyesine çıkarmak için gayret içinde olduklarını, başlatılan bu kalkınma ve çağdaşlaşma projesiyle, ülkenin istediği aydınlık yarınlara kavuşacağını ifade eden Çelik, vatandaşların birbirlerine daha yakın olması ve ortak paydalarda rahatlıkla buluşması halinde, aydınlık yarınlara daha kısa zamanda ulaşılacağını bildirdi. 
     Üniversite öğrencisiyken 16-18 kişinin bir arada kaldığı yurtlarda barındığını anlatan Bakan Çelik, şöyle devam etti 
     ''Şimdi en fazla 3-4 kişinin bir arada kalabileceği yurt odaları inşa ediyoruz. Türkiye'de en fazla bir ve iki kişinin kalacağı odaların bulunduğu yurtları inşa ederek, üniversite öğrencilerimize takdim edeceğiz. Artık 80 öğrencinin bir arada barındığı yatılı ilköğretim bölge okulları da yok. Yatılı ilköğretim bölge okullarında en fazla 8 öğrenci aynı odayı paylaşmaktadır. Ülke genelindeki yurtlarda demir ranzalar kalkıyor, yerine karyola sistemi getiriliyor.'' 
     
     GÜNEY ASYA'DAKİ FELAKET... 
     Van Valisi Niyazi Tanılır da bayramların sosyal dayanışma açısından büyük önem taşıdığını ifade ederek, Güney Asya'da yaşanan tsunami ve deprem felaketine dikkat çekti. 
     Güneydoğu Asya'da son yılların en büyük insanlık felaketinin yaşandığına değinen Tanılır, Türkiye çapında bu bölgeye gönderilmek üzere yardım kampanyasının başlatıldığını, bu kampanya kapsamında Van'da 4 bin 500 YTL 4,5 milyar lira toplandığını kaydetti. 
     Tanılır, bu yardımın arzu edilen düzeyde olmadığını, vatandaşların Türk milletine yakışır şekilde yardımda bulunması gerektiğini vurguladı. 
     Bayramlaşma törenine, Jandarma Asayiş Komutanı Korgeneral Selahattin Uğurlu, Belediye Başkanı Burhan Yenigün, AK Partili milletvekilleri ile kamu kurum ve kuruluş temsilcileri katıldı. 
     
</TEXT>
</DOC>
