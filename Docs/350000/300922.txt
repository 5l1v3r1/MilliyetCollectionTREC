<DOC>
<DOCNO> 300922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sontur01.html </URL>
<DATE> 2004/12/25/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Mustafa Bayram yakalandı... İşte yakalanış öyküsü... 
</HEADLINE>
<TEXT>

     Hakkında gıyabi tutuklama kararı bulunan ve yaklaşık 4 aydır aranan Eski Van Milletvekili Mustafa Bayram, Edremit İlçesi'nde Özel Harekat Şube Müdürlüğü tarafından yakalandı. 
     Oğlu Hamit Bayram'ın Van Emniyet Müdürlüğü'ne ait Bölge Trafik Şube Müdürlüğü'nden kaçırılması olayına karıştığı gerekçesiyle, 10 Temmuz'da tutuklanan, tutuklu bulunduğu Bitlis Cezaevi'nden 13 gün sonra 30 milyar lira kefaletle serbest bırakılan Mustafa Bayram, 10 Ağustos'ta hakkında çıkarılan gıyabi tutuklama kararının ardından kaçmıştı. 
     ''Uyuşturucu kaçakçılığı için teşekkül oluşturmak, devlete karşı silahlı isyan çıkarmak ve çıkar amaçlı suç örgütü kurmak'' suçlarından hakkında gıyabi tutuklama kararı bulunan Bayram, 4 aydan bu yana devam eden arama çalışmalarının ardından Emniyet Müdürlüğü ekiplerinin düzenlediği operasyonla, Edremit İlçesi'nde adamları tarafından çok sıkı korunan evinde sabaha karşı yakalandı. 
     Eski Milletvekili Mustafa Bayram, 1995 yılında, işlediği adam öldürme suçundan dolayı yargılandığı Van 2 No'lu Ağır Ceza Mahkemesi'nce 16 Aralık'ta da 8 yıl ağır hapis cezasına mahkum edilmişti. 
     Bayram'ın oğulları Edremit eski Belediye Başkanı Hecer, Emniyet binasında kaçırılan Hamit ve olaya karıştığı iddia edilen Mecit Bayram da Malatya ve İzmir'deki cezaevlerinde tutuklu bulunuyor. 

     
</TEXT>
</DOC>
