<DOC>
<DOCNO> 307012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sontur32.html </URL>
<DATE> 2005/01/16/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
"Bir şarkı bin hayata umut saçsın" konseri başladı... 
</HEADLINE>
<TEXT>

     Güney Asya'daki felaketzedelere yardım amacıyla düzenlenen ve yaklaşık 130 sanatçının katılımıyla 12 saat sürecek ''Bir Şarkı Bin Hayata Umut Saçsın'' konseri, Mydonose Showland'da başladı. 
     İstanbul Valiliği'nin himayesinde Magazin Gazetecileri Derneği MGD ve Mydonose Showland'in işbirliğiyle düzenlenen konsere, İstanbul Vali Yardımcısı Cumhur Güven Taşbaşı ve öteki ilgililerin yanı sıra bu kadar büyük çaplı bir yardım etkinliğinin ilk kez düzenlenmesi nedeniyle Guiness Rekorlar Kitabı Türkiye Temsilcisi Prof. Dr. Orhan Kural da katıldı. 
     Konserde ilk olarak sahneye gelen Rana ve Selçuk Alagöz, felaketzedeler anısına yaptıkları, deprem ve tsunamiden etkilenen ülkelerin popüler şarkılarından parçalar da içeren ''Tsunami'' adlı şarkıyı seslendirdiler. 
     Konsere ilişkin basın mensuplarına açıklama yapan MGD Başkanı Nurettin Soydan, organizasyonu bir hafta içinde gerçekleştirdiklerini ve medyada geniş yer verildiğini, ancak hava koşullarının kötülüğü, sömestr tatiline girilmiş olması gibi nedenlerle konsere bekledikleri kadar katılım olmadığını anlattı. 
     Soydan, ancak konserin 12 saat süren bir etkinlik olacağını ve ilerleyen saatlerde katılımın artmasını beklediklerini sözlerine ekledi. 
     Biletleri 20, 30, 40 ve 60 YTL'den satılan ve bir televizyon kanalından da canlı yayınlanan konserde, sunucular da zaman zaman İstanbulluları konsere bekledikleri çağrısında bulundular. 
     Yardım konserinde 66 VIP koltuğu da en az 1000 dolar bağış yapan hayırseverlere ayrıldı. 1000 dolar ve üzeri bağış yapanların arasında 15 bin dolarla Güral Porselen A.Ş. Yönetim Kurulu Başkanı İsmet Güral, Esenler Belediye Başkanı Mehmet Öcalan, Hotel Şamdan adına işadamı Necati Güney'in de aralarında bulunduğu isimlerin bulunduğu bildirildi. 
     Konserde, aralarında Arto, Atilla Atasoy, Bora Gencer, Burcu Güneş, Coşkun Sabah, Çelik, Davut Güloğlu, Emel Müftüoğlu, İbrahim Tatlıses, İlhan Şeşen, Işın Karaca, Harun Kolçak, Haluk Levent, Güllü, İzzet Altınmeşe, Mirkelam, Muazzez Ersoy, Nükhet Duru, Onur Akın, Pamela, Seda Üren, Seren Serengil, Şahsenem, Şükriye Tutkun, Yeşim Salkım, Yavuz Bingöl'ün de bulunduğu sanatçılar sahneye çıkacak. 
     
</TEXT>
</DOC>
