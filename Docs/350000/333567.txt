<DOC>
<DOCNO> 333567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/spor/yture.html </URL>
<DATE> 2005/04/15/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
25 dakika 
</HEADLINE>
<TEXT>



Efes Pilsen, Panathinaikos'a karşı en büyük kozu olan savunmayı beceremediği stresli gecede bir final - four'un daha kapısından dönerek Avrupa macerasını hayal kırıklığı ile noktaladı. Daha ilk yarıda 48 sayı yiyen Lacivert - Beyazlılar, tüm sezon boyunca en iyi yaptığı işi savunmayı, Atina'da unutunca, Moskova biletini Panathinaikos'a kaptırdı. 
Oyunun hemen başında önce Efes Pilsen adına 9-1, ardından da Panathinaikos'un 13-0'lık serileri, iki takımın da yoğun stres altında olduğunun en açık göstergesiydi. Normal dışı seyreden bu ilk çeyrekte Efes, üçüncü dakikadan sonra rakibinin son derece sert uyguladığı tam saha baskı karşısında skor bulamayınca, başlangıçtaki avantajını yitirdi. Seyircinin de rüzg rını arkasına alan, stresten çabuk kurtulan ev sahibi takım, ikinci çeyreğe de 6-0'lık seriyle başlayınca, fark bir anda 11 sayıya çıktı. Skor bulamadıkça morali bozulan ve savunma direnci de giderek düşen Efes'e karşı Alvertis'in de isabetli dış atışları arka arkaya gelince, 15. dakikada fark 14 sayıya 35-21 çıktı. Ardından korkulan oldu, Prkacin ile Ermal daha devre dolmadan üçer faule yükseldiler. 
Üçüncü çeyrekte de inanılmaz bir üçlük yüzdesiyle oynamaya devam eden Panathinaikos'ta bu kez İbrahim sazı eline aldı. Milli forvet, hem savunmadaki müthiş gayreti, hem de sayılarıyla farkın daha da açılmasını sağladı. Oyundan iyice düşen Efes de maça "havlu"yu daha 25. dakikada attı. Son çeyrekte "uyuyan" Panathinaikos'a karşı Efes'in çırpınışı ise sadece farkın kapanmasına yetti çünkü artık çok geçti. 
Dün gece OAKA'da farkı yaratan, Panathinaikos'un yüksek yüzdeli oyununun yanı sıra, ev sahibi takımın galibiyete Efes'ten çok daha fazla inanmış olmasıydı. Hal böyle olunca da, Efes için bir final - four macerası da başlamadan son buldu. 


</TEXT>
</DOC>
