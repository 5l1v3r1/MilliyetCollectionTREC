<DOC>
<DOCNO> 302754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sondun09.html </URL>
<DATE> 2005/01/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Irak ve Afganistan'da kanlı gün, çok sayıda ölü var 
</HEADLINE>
<TEXT>

     Irak'ta bu sabah düzenlenen intihar saldırısında ölenlerin sayısı 19'a yükseldi. 
     Amerikan ordusu sözcüsü Çavuş Robert Powell, başkent Bağdat'ın kuzeyindeki Balad bölgesinde bir Amerikan askeri üssü yakınlarında düzenlenen saldırıda, 18 Irak ulusal muhafızı ve bir sivilin öldüğünü söyledi. 
     Çavuş Powell, saldırıda 6 muhafızın da yaralandığını ifade etti. 
     Amerikan ordusu sözcülerinden Binbaşı Neal O'Brien, saldırının bugün, Bağdat'ın 80 kilometre kuzeyindeki Balad yakınlarında düzenlendiğini söyledi. 
     Irak ulusal muhafızları, ''Amerikan birliklerine yardım ettikleri'' gerekçesiyle sık sık saldırıların hedefi oluyor. 
     
     Samarra'da 5 polise ve 1 yöneticiye silahlı saldırı 

     Irak'ta bugün düzenlenen saldırılarda 5 Iraklı polis ile bir yerel yetkili öldürüldü. 
     Amerikan ordusu, başkent Bağdat'ın 95 kilometre kuzeyindeki Samarra kentinde araçlarına düzenlenen saldırıda 4 polisin öldüğünü, 1'inin yaralandığını bildirdi. 
     Polis yetkilileri, 1 polisin de Bağdat'ın güneyinde uğradığı silahlı saldırı sonucu yaşamını yitirdiğini belirtti. 
     Öte yandan, Bakuba Hastanesi doktorları, Diyala Vali Yardımcısı Ali Haddavi'nin, bugün aracında uğradığı saldırıda öldüğünü söyledi. 
     Bağdat'ın kuzeyindeki Balad bölgesinde bu sabah düzenlenen intihar saldırısında da 18 Irak ulusal muhafızı ve bir sivil öldürülmüştü. 
     AFGANİSTAN'DA 1 ABD ASKERİ İLE 1 AFGAN ÖLDÜ 
     Öte yandan, Afganistan'ın batısında Amerikan askerleri ile silahlı bir grup arasında çıkan çatışmada, 1 Amerikan askeri ile 1 Afganın öldüğü bildirildi. 
     Amerikan ordusundan yapılan yazılı açıklamada, bugün erken saatlerde Herat bölgesindeki Şindand hava üssü yakınlarında arama yapan Amerikan askerlerinin, silahlı bir grubun saldırısına uğradığı belirtildi. 
     Açıklamada, bir Afganın olay yerinde, çatışma sırasında yaralanan Amerikan askerinin ise götürüldüğü havaalanında öldüğü ifade edildi. 
     AP ajansına telefonla açıklama yapan yerel milis komutanı Ahdar Muhammed Hüseyni ise Amerikan birliklerinin, evinde arama yapmak istedikleri eski milis komutanı Molla Dost ile eşini öldürdüğünü, çocuklarından ikisini yaraladığını söyledi. 
     
</TEXT>
</DOC>
