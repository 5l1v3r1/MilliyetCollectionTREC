<DOC>
<DOCNO> 309386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/siyaset/axsiy01.html </URL>
<DATE> 2005/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Komutan'dan rest 
</HEADLINE>
<TEXT>


Kara Kuvvetleri Komutanı, "Kıbrıs'tan asker çekilecek" iddialarına KKTC'den sert yanıt verdi Türk askerinin adadaki varlığını sorgulayanların hukuki dayanağı ortadan kalktı 

Sefa Karahasan - Lefkoşa 


Kara Kuvvetleri Komutanı Orgeneral Yaşar Büyükanıt, Türkiye'nin iyi niyetini göstermesi için Kıbrıs'tan asker çekmesi gerektiği iddialarının doğurduğu beklentilere, "Kıbrıs'ta kesin ve kalıcı bir anlaşma olmadan tek bir Türk askeri bile gitmeyecek" yanıtını verdi. Büyükanıt, "Eğer Rumlar Annan Planı'nı kabul etseydi asker sayısı azalacaktı" dedi. 
Kıbrıs Türk Barış Kuvvetleri Komutanlığı birliklerini denetlemek için dün KKTC'ye giden Büyükanıt, KKTC Cumhurbaşkanı Rauf Denktaş, Meclis Başkanı Fatma Ekenoğlu ve Başbakan Mehmet Ali Talat'ı ziyaret etti. 

Denktaş İçimiz ferahladı 
"Kıbrıs'ta kalıcı barış istediklerini, ancak barışın nasıl olacağının da önem taşıdığını" vurgulayan Büyükanıt, "Çünkü bugün kalıcı gibi görünen şey ertesi gün değişebiliyor" diye konuştu. Büyükanıt, "Biz asker olarak, Kıbrıs Türkünün güvenliği için anlaşmalara dayanarak Kıbrıs'ta silahlı kuvvetlerimizi bulunduruyoruz. Kesin ve kalıcı bir anlaşma olmadan da buradan bir tek asker dahi gitmeyecektir" dedi. 
Büyükanıt'a "İçimizi ferahlattınız" diyen Denktaş, Başbakan Recep Tayyip Erdoğan'ın "Şimdiki haliyle Rum Cumhuriyeti'ni tanımayacağız. KKTC'yi tanımaya devam edeceğiz" sözünü "milli senet" olarak kabul ettiklerini, ancak endişelerinin de olduğunu kaydetti. 

'Bu tartışma sakıncalı' 
Org. Büyükanıt'ı kabulünde konuşan Başbakan Talat da,"Ancak Kıbrıs sorununun çözümü, TSK'nın varlığı konusunu yeniden gündeme getirir. Bunun dışında, bunu tartışma konusu yapmak son derece sakıncalıdır" dedi. 
Org. Büyükanıt da, Türk askerinin adadaki varlığının önemli bir konu olduğunu belirterek, şunları söyledi "Türk askeri, Türk asıllı vatandaşlarımızın güvenliği nedeniyle buraya gelmiştir. Annan Planı, Rum tarafından da korunsaydı, adada asker sayısını azaltan hükümler vardı. Reddettiklerine göre, Türk askerinin adadaki varlığını sorgulayanların hukuki dayanağı da ortadan kalkmıştır." 


</TEXT>
</DOC>
