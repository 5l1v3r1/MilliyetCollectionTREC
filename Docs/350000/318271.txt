<DOC>
<DOCNO> 318271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonspo10.html </URL>
<DATE> 2005/02/24/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Şampiyonlar Ligi finali için İstanbul'a 55 bin kişi gelecek 
</HEADLINE>
<TEXT>

     İstanbul'da 25 Mayıs Çarşamba günü yapılacak Avrupa Şampiyonlar Ligi final maçı organizasyonunun hazırlıkları, yoğun tempoda sürdürülüyor. 
     İstanbul Atatürk Olimpiyat Stadı'nda yapılacak final maçı için yurtdışından UEFA yetkilileri, takımlar, taraftarlar ve gazetecilerle birlikte yaklaşık 55 bin kişinin Türkiye'ye gelmesi bekleniyor. 
     Final maçından 1 gün önce Çırağan Sarayı'nda UEFA yetkilileri, final maçını yapacak takımların yönetici teknik heyet ve futbolcuları ile Türkiye'den üst düzey yetkililerin katılacağı parti düzenlenecek. 
     Maç öncesi parti düzenlenmesi, VIP konuklar ile final maçında forma giyecek takımların transfer ve konaklamaları görevini üstlenen Plaza Tur'un Yurtdışı Organizasyon Müdürü Turabi Aydın, A.A muhabirine yaptığı açıklamada, organizasyonun aksaklık yaşanmadan yapılabilmesi için yoğun bir tempoda çalıştıklarını söyledi. 
     Final maçı için yurtdışında 40 bin biletin gelecek ay satışa çıkacağını dile getiren Aydın, yabancı futbolseverlerin Türkiye'ye getirilmesiyle ilgili kendileriyle birlikte 1-2 seyahat acentasının da hazırlıkları olduğunu kaydetti. 
     Aydın, futbolseverlerin büyük bir çoğunluğunun final maçı için Türkiye'ye günübirlik geleceğini tahmin ettiklerini, isteyenlere gidiş-dönüş, konaklama ve maç bileti veya gidiş-dönüş konaklama, maç bileti kendilerinden olmak üzere farklı seçenekler de sunduklarını anlattı. 
     Konaklamalı gelmek isteyen, maçtan 1 gün önce ve sonra Türkiye'nin İstanbul'a yakın tarihi ve turistik yerlerini gezmek isteyenlere yönelik paket programlarının da hazır olduğunu anlatan Aydın, ''Bu konuda sponsorlar, gazeteciler ve VIP misafirlerin talepleri olabilir. Tarihi ve turistik yerlere yönelik organizasyonlara hazırlıklıyız'' dedi. 
     Aydın, organizasyonun Türkiye açısından çok önemli olduğunu bu nedenle sorun yaşanmaması için tüm kurumların büyük bir ciddiyetle çalıştığını belirterek, ''Organizasyon için Türkiye'ye yaklaşık 55 bin kişi gelecek. Takımlar, UEFA yetkilileri ve gazeteciler dışında futbolseverlerin transferiyle ilgili olarak da görüşmeler sürüyor. Gelmek isteyenlerin taleplerini alıp ihtiyaç duydukları servisleri vermeye çalışıyoruz. Oganizasyonun kusursuz yapılabilmesi için 12 kişilik ekibimiz 1 yıldır yoğun bir tempoyla aralıksız çalışıyor'' diye konuştu. 
     
</TEXT>
</DOC>
