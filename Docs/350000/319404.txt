<DOC>
<DOCNO> 319404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur60.html </URL>
<DATE> 2005/02/28/ </DATE>
<TIME> 22.24 </TIME>
<AUTHOR>  </AUTHOR>
<HEADLINE>
Alman turist Lisa Eder'in öldürülmesi davasına devam ediliyor... 
</HEADLINE>
<TEXT>

     Annesi Petra Eder ile birlikte tatil için geldiği Alanya'da öldürülen Alman turist Lisa Eder'in katil zanlısı Bülent Gülbay'ın yargılanmasına Alanya 2. Ağır Ceza Mahkemesi'nde devam edildi. 
     İlk duruşmaya tutuklu bulunduğu Ermenek Kapalı Cezaevi'nden, yazışmaların tamamlanamaması nedeniyle getirilemeyen Gülbay, bugünkü duruşmaya özel güvenlik önlemleri altında getirildi. Bülent Gülbay'ın yüzünde darp izleri olduğu görüldü. 
     Kimlik bilgilerinin sorulması sırasında eşinden boşandığını ve 1 çocuğu bulunduğunu söyleyen Gülbay, asıl mesleğinin kuyumculuk olmasına karşın bir süredir Avsallar'da butik işlettiğini, silahla yaralama suçundan sabıkası olduğunu bildirdi. 
     Gülbay, hiçbir suçlamayı kabul etmediğini belirterek, ''Hiç tanımadığım bir insanı nasıl öldürmüşüm Eğer benim o kızı öldürdüğümü gören şahit varsa beni idam edin. Basın, beni kamuoyuna sapık olarak tanıttı ve ben bu yüzden Alanya Cezaevi'nde saldırıya uğradım, ölüm tehlikesi atlattım. Ben böyle bir suç işlemedim'' dedi. 
     Bülent Gülbay, cinayetten bir gün sonra ele geçirilen kot pantolonunun paça ve sol diz üstündeki kan izlerinin, Ankara Polis Kriminal Merkezi'ndeki tahlillerde Lisa Eder'in kanıyla uyuştuğunun tespit edildiğinin hatırlatılması üzerine kan izinin kavga ettiği Nedim Aksoy adlı dükkan komşusuna ya da kedilerin tırmaladığı turist çocuklara ait olabileceğini öne sürdü. 
     Gülbay, evinde bulunan porno CD'ler sorulduğunda, ''Bunlar herkesin evinde olabilecek şeyler. Bu CD'leri gazeteler bile dağıtıyor'' dedi. 
     Bülent Gülbay, cinayeti işlemediğini öne sürerek, tahliyesini istedi. 
     Gülbay'ın avukatı Hakan Göçer, olayın üzerinden 4 ay geçtiğini ancak Lisa Eder'in kesin ölüm nedeninin halen belirlenemediğini söyledi. 
     Göçer şunları kaydetti 
     ''Delil durumu yeterli değil. Müvekkilim 4 aydır tutuklu. Mağdur oldu. Yüzüne bakınca cezaevinde darp ve cebir uygulandığı görülüyor. Gündüz bir poşette bir insanın apartmana ceset çıkarması hayatın akışına aykırıdır. Tek delil kan uyuşması. Bunu da kabul etmiyoruz. Bu delil tek başına yeterli değildir. Diğer delillerle desteklenmiyor.'' Avukat Göçer de müvekkilinin tahliyesini talep etti. 
     Gülbay'ın tutukluluk halinin devamına karar veren mahkeme heyeti,duruşmayı ileri bir tarihe erteledi. 
     Duruşmaya Lisa'nın yakınları ve yabancı basın mensupları katılmadı. 
     11 yaşındaki Lisa Eder, annesi Petra Eder ile tatil yaptığı Alanya'nın Avsallar Beldesi'nde, 9 Ekim 2004 tarihinde kaybolmuş, 2 gün sonra Alanya Kalesi Hisariçi Mevkii'nde yolun 6 metre altındaki ormanlık alanda ölü bulunmuştu. 
     Bülent Gülbay, Lisa Eder'in katil zanlısı olarak gözaltına alınıp, daha sonra da tutuklanmıştı. 
     
</TEXT>
</DOC>
