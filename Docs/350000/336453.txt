<DOC>
<DOCNO> 336453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonspo05.html </URL>
<DATE> 2005/04/24/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
NBA Play-off grubu bugün yapılan 4 maçla başladı... 
</HEADLINE>
<TEXT>

     ABD Profesyonel Basketbol Ligi NBA Play-off Grubu ilk maçında, geçen yılın şampiyonu Detroit Pistons, sahasında Philedelphia Sixers'ı 106-85 yendi ve seride 1-0 öne geçti. 
     Doğu Konferansı'nda yapılan sezonun ilk play-off maçında, rakibini açık farkla yenen geçen yılın şampiyonu Pistons'da, double-double yapan Rasheed Wallace, 29 sayı, 10 ribaunt, 2 asist ve 1 blokla takımının en skorer ismi oldu. 
     Tayshaun Prince, 23 sayı ve 7 ribaunt, Richard Hamilton, 17 sayı ve 5 asist, Antonio McDyess, 15 sayı ve 8 ribauntla Rasheed Wallace'ı takip ederken Ben Wallace, sadece 7 sayı üretmesine karşın 10 ribaunt ve 7 blokla hem galibiyete katkıda bulundu hem de Pistons'ın play-off tarihindeki en fazla blokunu yaptı. 
     Normal sezonda bu 2 takımın yaptığı 4 maçın 3'ünde Pistons'a yenilmekten kurtulamayan Sixers'da ise double-double yapan Allen Iverson, 30 sayı, 10 asist ve 4 top çalmayla maçın en skorer ismi oldu, ancak yenilgiyi engelleyemedi. 
     Chris Webber'ın 27 sayısı, double-double yaparak sezonun en yüksek ribauntunu alan Samuel Dalembert'ın da 10 sayı ve 18 ribauntu, Sixers için yeterli olmadı. 
     
     HOUSTON ROCKETS 98 - DALLAS MAVERICKS 86 
     Batı Konferansı'nda yapılan diğer bir play-off mücadelesinde Houston Rockets, deplasmanda Dallas Mavericks'i 98-86 yenerek serideki ilk maçını 1-0 önde tamamladı. 
     Rockets'ta Tracy McGrady, 34 sayı, 5 ribaunt ve 6 asistle maçın yıldızı oldu. 16 sayıyla Mike James ile 11 sayı ve 8 ribauntla Yao Ming, galibiyete katkıda bulundular. 
     Dirk Nowitzki, 21 sayı ve 7 ribauntla Mavericks'te en çok sayı üreten isim oldu ancak, 17 sayı ve 10 ribauntlu Josh Howard ile 17 sayı ve 6 ribauntlu Jason Tery gibi onun da çabaları yeterli olmadı. 
     Sezonun son 9 maçında ve evinde yaptığı son 9 maçta yenilgi yüzü görmeyen Mavericks, bu kez sahasında Rockets'a yenilmekten kurtulamadı. Mavericks, aynı zamanda, Don Nelson ile yer değiştiren yeni antrenörü Avery Johnson'dan sonra ilk kez sahasında yenilmiş oldu. 
     Normal sezonda yaptıkları 4 karşılaşmada, Rockets ve Mavericks 2-2 berabere durumda bulunuyorlar. 
     
     BOSTON CELTICS 102 - INDIANA PACERS 82 
     Doğu Konferansı'nda Boston Celtics, sahasında Indiana Pacers'ı 102-82 açık farkla yendi. 
     Raef LaFrentz, kulüp play-off rekorunu kırarak 5 kez kullandığı 3 sayılık atışların hepsinde isabet buldu. 21 sayı, 3 ribaunt ve 3 blokla takımın en skorer ismi olan LaFrentz'i, 14 sayı ve 7 asistle Garry Payton, 13'er sayıyla Antonie Walker ile Ricky Davis, 12 sayı ve 9 ribauntla da Paul Pierce takip etti. 
     Normal sezonda yapılan 3 karşılaşmada 2-1 önde bulunan Pacers'da ise 25 sayıyla maçın en çok sayı üreten ismi Stephen Jackson'ın ve 10 sayıyla Austin Croshere'ın çabaları, tek başına yeterli olmadı ve Pacers, seride 1-0 geriye düştü. 
     
     SEATTLE SUPERSONICS 87 - SACRAMENTO KINGS 82 
     Batı Konferansı'nda yapılan günün son play-off maçında, Seattle Supersonics, sahasında Sacramento Kings'i 87-82 yendi ve play-off serisi ilk maçında 1-0'lık avantaj sağladı. 
     Normal sezonda Kings karşısında 3 galibiyet ve 1 yenilgi alan Supersonics'te, double-double yapan Ray Allen'ın 28 sayı ve 10 ribaunt, kariyerinin en yüksek ribauntunu alarak double-double yapan Jerome James'in 17 sayı ve 15 ribaunt ile Rashard Lewis'in 18 sayılık çabaları sonuç verdi. 
     Öte yandan Peja Stojakovic'in 24, Cuttino Mobley'nin de 22 sayılık performansları, yenilgiyi engellemeye yetmedi. 
     
     Ligde yarın TSİ sabaha karşı yapılacak play-off maçları şunlar 
     New Jersey Nets-Miami Heats. 
     Washington Wizards-Chicago Bulls. 
     Denver Nuggets-San Antonio Spurs. 
     Memphis Grizzlies-Phoenix Suns. 
     
</TEXT>
</DOC>
