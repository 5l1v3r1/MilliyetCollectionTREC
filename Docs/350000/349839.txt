<DOC>
<DOCNO> 349839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/siyaset/siy02.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerlerden ince mesaj 
</HEADLINE>
<TEXT>


ABD'nin müstakbel Genelkurmay Başkanı Peter Pace, "Bazen birbirimizi anlamıyoruz" dedi 

YASEMİN ÇONGAR Washington 


Türkiye - ABD siyasi diyaloğunda kimi zaman karşılıklı mesajların birbirine "teğet" geçmesinden, tarafların her zaman birbirini iyi anlayamamasından yakınan Washington, benzer bir izlenimi ilk kez askeri düzeyde de yansıttı. 
Bu izlenim, ABD Genelkurmay Başkanlığına sonbaharda başlayacak olan General Peter Pace tarafından, Genelkurmay 2. Başkanı Orgeneral İlker Başbuğ'a yönelik övgülerle birlikte aktarıldı. Amerikan Türk Konseyi ATC toplantıları sırasında, Orgeneral Başbuğ'dan "Gerçek bir Türk vatanseveri. Açık sözlü ve dürüst. Kendisine 'dostum' demekten gurur duyuyorum" diye söz eden Pace, aralarındaki diyaloğu da şöyle değerlendirdi 
"Konuya aynı gözle bakmıyoruz. Bazen İngilizce konuştuğumuzda, anlaşmazlıklar olabiliyor. Ben sadece İngilizce konuşabildiğim için, kendisi de farklı bir kültürden geldiğinden, birbirimizi iyi anlayamayabiliyoruz. Ama iyi bir adam olduğunu biliyorum." 

İniş-çıkışlar 
Türk - ABD ilişkilerinde yaşanan iniş - çıkışların, ilişkinin sıkılığı nedeniyle abartılı hal aldığını vurgulayan Pace, "Aslında birbirimizi kırma niyeti taşır gibi görünmüyoruz" dedi. 
Orgeneral Başbuğ ise Pace için, "Neredeyse 2 yıldır çok yakın dost olduk. Aramızda iyi bir kimya oluştu" diye konuştu. 

Başbuğ'un 4 vurgusu 

Genelkurmay 2. Başkanı Orgeneral Başbuğ'un, Washington'da yaptığı konuşmalarda 4 konudaki mesajları öne çıktı 
PKK ABD, Irak'taki PKK unsurlarına karşı somut ve etkin eylem yapmadığına göre, bu konuda aynı noktada değiliz. Bunun kimseye açıklanması mümkün değil. 
Irak ABD'nin Irak'ta başarısız olması ya da yeni düzen tam kurulmadan çekilmesi kaos yaratır. 
İran Teokratik bir rejimdir. Türkiye, İran'ın nükleer silahlara sahip olmasını hoş karşılamaz. 
Suriye Suriye'nin ABD'nin Irak konusundaki kaygılarını gidermeye çalışması gerektiğine inanıyoruz. Bunu Suriye'ye söylüyoruz. 


</TEXT>
</DOC>
