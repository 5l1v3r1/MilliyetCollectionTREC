<DOC>
<DOCNO> 332128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun22.html </URL>
<DATE> 2005/04/11/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Chirac, televizyonda AB Anayasası'nı savunacak 
</HEADLINE>
<TEXT>

     Fransa Cumhurbaşkanı Jacques Chirac, bir televizyon programına katılarak, AB Anayasası'nı savunacak. 
     AB Anayasası için 29 Mayıs Pazar günü düzenlenecek referanduma az bir süre kaldığına dikkati çeken Fransız gazeteleri, Chirac'ın Perşembe akşamı TF1 televizyon kanalında ''Evet'' kampanyasını başlatacağı yorumunda bulunuyor. 
     Papa İkinci Jean Paul'ün cenaze töreni nedeniyle ertelenen televizyon programına, Chirac ile birlikte 80 genç katılacak. 
     Fransa'da AB Anayasası'na karşı çıkan siyasi partiler, tartışma programının siyasi yorumcular ve uzmanlar yerine, magazin programı sunucuları tarafından yapılacak olmasını eleştiriyor ve bunu Chirac'ın ''gösterişli pazarlama taktiği'' olarak değerlendiriyor. 
     Bu arada, siyasi gözlemciler, canlı tartışma programlarında etkili olamayan Chirac'ın, gazeteciler ve siyasetçiler yerine, ''seçilmiş'' gençlerle programa çıkmayı tercih ettiğini savunuyor. 
     Fransa'da son bir ay içinde yapılan kamuoyu araştırmaları, referandumda ''Hayır'' oylarının daha fazla çıkacağını ortaya koyuyor. 
     
</TEXT>
</DOC>
