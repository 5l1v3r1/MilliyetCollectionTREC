<DOC>
<DOCNO> 348175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sondun32.html </URL>
<DATE> 2005/06/02/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
AB'den Romanya ve Bulgaristan'a 'sarı kart'... 
</HEADLINE>
<TEXT>

     AB Komisyonu'nun genişlemeden sorumlu üyesi Olli Rehn, 2007'de AB üyesi olmaları öngörülen Bulgaristan ve Romanya'ya ''sarı kart'' gösterileceğini söyledi. 
     AB Komisyonu'nun Bükreş ve Sofya'ya önümüzdeki günlerde bir mektup göndererek tam üyelik yolundaki rötarlarına dikkati çekeceğini bildiren Rehn, ''Bu uyarı mektuplarında, iki ülkenin reform sürecindeki ihmal ve gecikmeleri üzerinde durulacak'' dedi. 
     Brüksel'de 16-17 Haziran tarihlerinde gerçekleştirilecek AB zirvesi öncesinde Bulgaristan ve Romanya'ya iletilecek söz konusu ''uyarı mektuplarının'' bir ''sarı kart'' anlamına geldiğini belirten Rehn, ''iki başkentin, Avrupa'daki siyasi iklimi de göz önünde bulundurarak, uyarı mektuplarını ciddiye alacaklarını umduğunu'' belirtti. 
     Fransa ve Hollanda'da yapılan referandumların olumsuz sonuçları analiz edilirken, bu sonuçlarda AB'nin genişlemesinden kaynaklanan endişelerin önemli etken olduğu belirleniyor. Bulgaristan ve Romanya, AB'nin yaşadığı krizin, genişleme sürecinin aksamasına ve katılımlarının geciktirilmesine yol açabileceği endişesi yaşıyor. Rehn'in söz ettiği, ''Avrupa'daki siyasi iklim'', genişleme süreci üzerindeki yoğun tartışma ve tereddütlere işaret amacı taşıyor. 
     AB devlet ve hükümet başkanları, bu konudaki ayrıntılı değerlendirmeleri, iki hafta sonra, Brüksel zirvesinde yapacaklar. Bu zirvede, bundan sonraki referandumlardan da olumsuz sonuçlar alınmasını önlemek amacıyla, AB kamuoyuna ''yatıştırıcı ve endişe giderici mesajlar'' verilmesi için hazırlık ve müzakereler yapılıyor. Zirve öncesinde ''sarı kart'' gören Bulgaristan ve Romanya'ya, zirvede ''kırmızı kart'' çıkarılması olasılığından söz ediliyor. 
     
</TEXT>
</DOC>
