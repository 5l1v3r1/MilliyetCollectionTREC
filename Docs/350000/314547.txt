<DOC>
<DOCNO> 314547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonyas02.html </URL>
<DATE> 2005/02/11/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Kusurlu 25 Cent'ler 1500 Dolara satılıyor 
</HEADLINE>
<TEXT>

     ABD'de geçen yıl basılarak piyasaya sürülen 25 centlik kusurlu metal paralar, para koleksiyoncuları arasında büyük bir rekabetin başlamasına da sebep oldu. Para kolleksiyoncularının kusurlu 25 centler için 1500 dolara varan fiyat verdikleri bildirildi. 
     Amerikan hatıra paraları serisi dahilinde 50 eyaleti onore etmek amacıyla basılan 25 centlik paralardan Wisconsin için olanının üzerinde bir inek başı, bir kaşar tekerleği ve yarı soyulmuş bir mısır koçanı bulunduğu, ancak bu paralardan bazılarının kusurlu basıldığı kaydedildi. 
     ''Coin World'' isimli derginin geçen ayki sayısında bu paraların iki farklı şekilde basıldığına dair bir haber yayımlanmasından sonra, para kolleksiyoncuları arasında kusurlu 25 centleri toplamak için tam anlamıyla bir yarış başladı. 
     Derginin haberine göre, Arizonalı bir uzman, bu paraların bazılarında mısır koçanının daha az soyulmuş şekilde resmedildiğini fark etti. Bu tür hatalı ya da orjinalinden farklı metal paraların kolleksiyonculardan büyük ilgi gördüğü kaydedilirken, bu tür kusurlu paralara açık artırmalarda 1500 dolara kadar fiyat biçildiği ifade edildi. 
     Bu arada, parayı basan ABD Hazine Bakanlığı'na bağlı darphanede, bu paraların kazaen mi, yoksa kasıtlı olarak mı piyasaya sürüldüğüne dair soruşturma başlatıldığı kaydedildi. 
     
</TEXT>
</DOC>
