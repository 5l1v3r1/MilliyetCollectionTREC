<DOC>
<DOCNO> 316735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sonspo06.html </URL>
<DATE> 2005/02/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Fenerbahçe ile Kayserispor ligde yarın 20. randevuda... 
</HEADLINE>
<TEXT>

     Fenerbahçe ile Kayserispor, Birinci Futbol Ligi'nde yarın 20. kez karşı karşıya gelecek. 
     Kayserispor'un ligden düştüğü 1997-98 sezonunun ardından, 6 sezon sonra İstanbul'da karşılaşacak 2 takım arasında geride kalan 19 maçta Fenerbahçe 13, Kayserispor ise 1 galibiyet alırken, 5 maç da berabere sonuçlandı. 
     Sarı-lacivertli takımın toplam 45 golüne, sarı-kırmızılı ekip 17 golle karşılık verdi. 
     Sezonun ilk yarısında, Fenerbahçe'nin sahasındaki çim zemin yenileme çalışmaları nedeniyle Kayseri'de yapılan maçı sarı-lacivertli ekip 2-0 kazanmıştı. 
     
     İSTANBUL'DAKİ MAÇLAR 
     Fenerbahçe ile Kayserispor arasında İstanbul'da yapılan lig maçlarında sarı-lacivertliler 6, sarı-kırmızılılar 1 galibiyet alırken, 1 maç da berabere sonuçlandı. 
     İstanbul'da Fenerbahçe'nin 17 golüne, Kayserispor 10 golle yanıt verdi. 
     Bu arada, 2 takım arasında 20 Kasım 1994'te İstanbul'da yapılması gereken maç, sarı-lacivertli takımın cezası nedeniyle İzmir'de oynanmış ve Fenerbahçe sahadan 8-1 galip ayrılmıştı. 
     
     TARİHİ SKOR 
     Fenerbahçe, lig tarihindeki en farklı skorlu galibiyetlerinden birisini Kayserispor karşısında elde etti. 
     Sarı-lacivertli takım, 1994-95 sezonunda, 20 Kasım 1994 tarihinde, cezası nedeniyle İzmir'de yaptığı maçta Kayserispor'u 8-1 yenerek, 47. sezonu yaşanan lig tarihindeki en farklı skorlu galibiyetlerinden birisine imza attı. 
     Kayserispor ise ligde şimdiye dek Fenerbahçe karşısında elde ettiği tek galibiyeti, son kez ligden düştüğü 1997-98 sezonunda, İstanbul'da 2-1'lik skorla aldı. 
     
</TEXT>
</DOC>
