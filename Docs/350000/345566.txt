<DOC>
<DOCNO> 345566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/yasam/ayas.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteli reklamcılar cehalete karşı yarıştı 
</HEADLINE>
<TEXT>


8. Üniversitelerarası Reklam Yarışması'nda, "Kızınıza bir ışık tutun, o size aydınlık getirsin" konulu reklam filmi birinci oldu 

ŞAKİR AYDIN İstanbul 

Uluslararası Reklamcılık Derneği'nin IAA düzenlediği 8. Üniversitelerarası Reklam Yarışması'nda dereceye girenler ödüllerini aldı. Törende konuşan IAA Türkiye Başkanı ve Doğan Yayın Holding Başkanı Mehmet Ali Yalçındağ, Türkiye'de okul çağındaki 570 bin kızın okula gönderilmediğini, cehaletin karanlığına mahk m edilmiş kızları kurtarmak için herkese görev düştüğünü belirterek, "Bu yıl yarışmacılardan cehaleti yenmek için yaratıcılıklarını kullanmalarını istedik" dedi. 

54 takım katıldı 
23 üniversiteden 54 takımın katıldığı yarışmada birinciliği, 'Kızınıza bir ışık tutun, o size aydınlığı getirsin' konulu reklam filmiyle Selçuk Üniversitesi İletişim Fakültesi'nden Ajans Briefhane kazandı. İkinciliği, "Bırakın hayallerini gerçekleştirsin" konulu reklam filmiyle Bilgi Üniversitesi İletişim Fakültesi'nden Ajans Sekiz, üçüncülüğü ise 'Kızlar okusun' çalışmasıyla Anadolu Üniversitesi İletişim Fakültesi'nden Recai Ajans aldı. 


</TEXT>
</DOC>
