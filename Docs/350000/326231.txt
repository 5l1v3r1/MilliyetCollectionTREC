<DOC>
<DOCNO> 326231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun60.html </URL>
<DATE> 2005/03/23/ </DATE>
<TIME> 20.58 </TIME>
<AUTHOR>  </AUTHOR>
<HEADLINE>
BM'deki petrol karşılığı gıda yolsuzluğu... 
</HEADLINE>
<TEXT>

     BM'nin, Irak'a uygulanan ''petrol karşılığı gıda'' programını yönettiği sırada yolsuzluklar yaptığı yönündeki suçlamalara muhatap olan program sorumlusu Benon Sevan'ın hukuki savunması için yaptığı harcamaların yine bu program çerçevesinde oluşturulan bir fondan karşılanmasına karar verdiği ortaya çıktı. 
     Skandal içinde skandal olarak yorumlanan olayda, Benon Sevan'ın kendisine yöneltilen suçlamalara karşı yaptığı savunma harcamalarının, program çerçevesindeki Irak petrol gelirinin yüzde 2,2'lik kısmından oluşan ve programın idari masraflarının karşılanması için kurulan bir fondan ödenmesi kararı alındığı kaydedildi. 
     Konuyla ilgili BM'den yapılan yazılı açıklamada ise, BM yönetiminin Sevan'ın hukuki masraflarını ödeme kararının, ABD eski Hazine Başkanı Paul Volcker başkanlığındaki soruşturma komisyonu tarafından hazırlanan ve Sevan'a yönelik spesifik suçlamalarda bulunulan raporun açıklandığı 3 Şubat tarihinde kaldırıldığı bildirildi. 
     BM Genel Sekreteri Annan'ın sözcüsü Fred Eckhard tarafından yapılan açıklamada, BM Genel Sekreteri'nin Sevan'ın masraflarının karşılanması konusunda verdiği kararın bir istisna teşkil ettiği belirtilirken, bu karar çerçevesinde şu ana kadar herhangi bir ödeme yapılmadığı ifade edildi. 
     Bu arada, BM binasında konuyla alakalı bir basın toplantısı düzenleyen Annan'ın Özel Kalem Müdürü Mark Malloch Brown ise, Sevan'ın savunma masraflarının karşılanması yönünde alınan kararı savundu. 
     Bu tür iddialar karşısında, başlangıç aşamasında tüm kurum ve kuruluşların personellerinin hukuki masraflarını karşılamasının iş dünyasında da yaygın bir uygulama olduğunu söyleyen Brown, sözkonusu personelin suçluluğunun anlaşılması sonrasında bu ödemelere son verilmesinin de teamüllere uygun olduğunu kaydetti. 
     Brown, Enron skandalında da sözkonusu şirketin benzer bir yol izlediğini örnek olarak verdi. 
     Benon Sevan ve BM Güvenlik Konseyi'nin programdan sorumlu yetkilisi Joseph Stephanides'e yönelik olarak, 1996-2003 yılları arasında ambargo altındaki Irak halkının insani ihtiyaçlarının karşılanması için uygulanan programda yolsuzluk yaptıklarına dair ağır suçlamalarda bulunulmuştu. 
     
</TEXT>
</DOC>
