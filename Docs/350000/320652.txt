<DOC>
<DOCNO> 320652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun36.html </URL>
<DATE> 2005/03/04/ </DATE>
<TIME> 18.47 </TIME>
<AUTHOR>  </AUTHOR>
<HEADLINE>
Güney Kıbrıs'ta yapılan Wilton Konferansı raporu... 
</HEADLINE>
<TEXT>

     Güney Kıbrıs'ta geçen ay yapılan Wilton Konferansı'nın nihai raporunda, ''referandumdan sonra ortaya çıkan iki toplum arasındaki güvensizlik ve bölünmüşlük devam ettiği sürece, görüşmelere başlamanın iyi bir fikir olmadığı'' belirtildi. 
     Güney Kıbrıs'ta yayımlanan Cyprus Mail gazetesinin haberine göre, Annan planının Rumlar tarafından reddedilmesinden sonra, iki tarafın çözüme ulaşılmasına yönelik gerekli zeminin oluşturulabilmesi için tarafların fikirlerini ortaya koyduğu Wilton Konferansı'nın nihai raporu dün açıklandı. 
     İngiltere Dışişleri Bakanlığı tarafından organize edilen konferans, 7-10 Şubat tarihleri arasında Larnaka'da, KKTC, Güney Kıbrıs, Türkiye, AB ve kurumları, ABD ve Rusya'dan toplam 150 yetkilinin katılımıyla yapılmıştı. 
     Raporda, Rum kesiminin barış süreci konusunda belirsiz tavrının ''olumsuz'' olarak kavrandığına dikkat çekilerek, ''Rum tarafının iki bölgeli ve iki toplumlu bir federasyona ilişkin görüşlerini daha net ve kesin şekilde ifade etmesinin faydalı olacağı'' belirtildi. 
     Raporda, ''politikacıların yerine getirilmesi güç olan istek listelerinden kaçınılması'' önerildi. 
     
     ''KIBRIS TÜRKLERİNİN EKONOMİK KALKINMASI HEMEN BAŞLATILMALI'' 
     İki toplum arasındaki ekonomik farklılığın giderilmesi için bir anlaşmaya varılmasının beklenmemesi gerektiği belirtilen raporda, KKTC'nin ekonomik kalkınmasının hemen başlatılmasının ileride iki ekonominin uyumunu kolaylaştıracağı görüşüne yer verildi. 
     Rapora göre konferans katılımcıları, bir çözümden sonra anlaşmanın uygulanmasından doğacak fahiş maliyetin yarattığı endişeleri gidermek için, bir ekonomik plan çizilmesi konusunda fikir birliğine vardı. 
     Konferansta, AB'nin ileriki süreçte daha etkin görev alması için iki kesimden de talepler geldiği belirtilen raporda, ancak AB'nin arabulucu olmasının beklenmediği kaydedildi. 
     Kıbrıs'ta varılacak bir çözümde uluslararası topluluğun katkılarının çok önemli olduğu vurgulanan raporda, bu desteğin AB aracılığıyla yapılmasına devam edilmesinin önemine değinildi. 
     
     ''KUZEY İLE OLAN TİCARET ENGELLERİ KALDIRILMALI'' 
     Rum kesiminin KKTC ile yaptığı ticaretteki engelleri kaldırması da önerilen raporda, Kıbrıslı Türk ve Rum girişimcilerinin ortak iş yapmalarının desteklenmesi tavsiye edildi. 
     Lefkoşa'da Lokmacı barikatı da dahil yeni geçiş kapılarının açılması, ara bölgenin özellikle Ledra bölgesinin altyapısının iyileştirilmesi, AB tarafından mayından arındırma için ayrılan 2,5 milyon avronun, iki toplumlu mayınsızlaştırma programlarına harcanması da raporda sunulan öneriler arasında bulunuyor. 
     
     ''GÜZELYURT HALKI İÇİN YENİ YERLEŞİM PLANI HAZIRLANMALI'' 
     Raporda, bir anlaşma sonrası Güzelyurt halkının yeniden başka bir bölgeye nasıl yerleştirileceği anlatılan planın hazırlanması da önerildi. 
     Öneriler arasında, Kıbrıslı Türk parlamenterlerin bir anlaşmaya varılıncaya kadar Avrupa Parlamentosu'nda en azından gözlemci statüsünde yer alması da bulunuyor. 
     Kıbrıslı Türklerin uluslararası sportif ve kültürel etkinliklere katılmasını engelleyen kısıtlamaların kaldırılması gerektiği görüşüne yer verilen raporda, Kıbrıslı Türklerin, uluslararası etkinliklerde ''Kıbrıs''ı temsil edebilmesi ve iki toplumlu spor takımları kurulmasına da olanak sağlanması önerisi de var. 
     
     ASKERLERİN ÇEKİLMESİ 
     Raporda, mutabık kalınacak anlaşmada Rum yönetimine devredilmesi öngörülen bölgelerde bulunan tüm Türk askerlerinin bu topraklardan çekilmesi tavsiye ediliyor. 
     Raporda, ayrıca Rum kesiminden KKTC'ye geçişlerde yürürlükteki vize uygulamasının kaldırılması öngörülüyor. 
     
     ''BAYRAK KALDIRILSIN, ZEYTİN AĞACI DİKİLSİN'' 
     Raporda, dünyanın en büyük bayrağı olan Beşparmaklar'daki KKTC bayrağının kaldırılması, yerine zeytin ağaçları ekilmesi gerektiği de ifade edildi. 
     Ara bölgedeki geçiş noktalarında bulunan milliyetçi işaretlerin kaldırılması tavsiye edilen raporda, kayıplar konusunda kayıp ailelerine daha doğru bilgiler verilmesi öneriliyor. 
     Kuzey'deki okullarda Rumca, Güney'deki okullarda ise Türkçe eğitimin desteklenmesi de öngörülen raporda, tarih kitaplarının tekrar gözden geçirilmesi ve ortak bir tarih kitabı basılması gerektiği görüşü dile getirildi. 
     Raporda, ayrıca KKTC'de yaşayan Marunilerin ve Rumların yaşam standartlarının yükseltilmesi öngörülüyor. 
     Annan planında yer alan ''Uzlaşma Komisyonu''nun hemen kurulup görevine başlaması önerilen raporda, komisyonun kurulması için çözüm sonrasını beklemeye gerek olmadığı ifade edildi. 
     
     ''MARAŞ RUMLARA VERİLSİN'' 
     Öneriler arasında Maraş'ın, Gazimağusa Limanı'nın ortak kullanıma açılması karşılığında veya karşılıksız olarak Rum yönetimine devredilmesi de bulunuyor. 
     Maraş hakkında diğer bir öneri ise, Kıbrıslı Türk ve Rumların yabancı ekiplerle birlikte, Maraş'ın yeniden yapılanması ve fizibilite yapılması için çalışması olarak belirtildi. 
     
</TEXT>
</DOC>
