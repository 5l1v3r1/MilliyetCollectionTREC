<DOC>
<DOCNO> 302221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonsiy18.html </URL>
<DATE> 2004/12/30/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Fon'daki kuruluşların yabancıya satılmasının yolu açılıyor... 
</HEADLINE>
<TEXT>

     AK Parti Afyon milletvekili Halil Aydoğan ve 6 arkadaşı, TMSF'nin yönetim ve denetimine sahip olduğu şirketler ile bunlara ait mal, hak ve varlıkların yüzde 49'dan fazlasının yabancı gerçek ve tüzel kişilere doğrudan ya da dolaylı olarak satılmasına imkan tanıyan kanun teklifini TBMM Başkanlığı'na sundu. 
     Teklif, özel radyo ve televizyon kuruluşlarında yabancı sermaye payının yüzde 49'a yükseltilmesini de öngörüyor. 
     Bankalar Kanunu'nda değişiklik öngören teklife göre, Fon'un yönetim ve denetimine sahip olduğu şirket ve iştirakler ile bunlara ait mal, hak ve varlıkların yüzde 49'dan fazlası yabancı gerçek ve tüzel kişilere doğrudan ya da dolaylı olarak satılabilecek. 
     Ticari ve iktisadi bütünlük oluşturarak yapılacak satışlarda, satış sonrası işlemlerini Amme Alacaklarının Tahsili Kanunu hükümlerine bağlı olmaksızın belirlemeye, ticari ve iktisadi bütünlük oluşturan şirketlerin mal ve hizmet alımından doğan geçmiş dönem borçlarını ihale bedelinden ödemeye veya ihale alıcısına ödetmeye Fon Kurulu yetkili kılınıyor. 
     Ticari ve iktisadi bütünlük oluşturan mahcuzlar haczedilen, mahkemece rehin konulan , Fonun izni olmaksızın imtiyazlı alacaklılar dahil üçüncü kişiler tarafından satılamayacak. Fon tarafından bu kapsamda yapılacak cebri icra satışlarında Amme Alacaklarının Tahsili Usulü Hakkındaki Kanun'da yer alan menkul mal satışına dair hükümler uygulanacak. 
     İhale iptal edilmiş olsa dahi alıcısına teslim edilmiş malların iadesi istenemeyecek. Ancak, ihale bedeli ile sınırlı olmak kaydıyla ilgililerin tazminat hakları saklı tutulacak. 
     Telekomünikasyon, enerji, ulaşım, radyo, yazılı ve görsel medya ve diğer sektörlerdeki Fona devredilmiş olan şirketlere tanınmış imtiyaz sözleşmesi, lisans, ruhsat, işletme izni, ön izin, yayın izni, geçici frekans ve kanal kullanımı ile benzeri izinlerin yeni alıcıları adına devri ve tescili işlemleri ilgili kurum, kuruluş ve üst kurullarca Fonun bildirimi üzerine gerekli bilgi ve belgelerin tamamlanması en fazla iki ay içinde tamamlanacak. 
     Fon tarafından atanan yöneticilerin, şirketlerin sermayesini kaybetmesinden veya borca batık olmasından dolayı mahkemeye bildirimde bulunma yükümlülükleri bulunmayacak. Bildirimde bulunmamaktan dolayı bu kişiler hakkında İcra ve İflas Kanunu'nun ilgili hükümleri uygulanmayacak, Türk Ticaret Kanunu uyarınca şahsi sorumluluk davası açılamayacak. 
     Yönetim ve denetimi Fon tarafından devir alınmamış şirketlere Fon tarafından atanan yönetim ve denetim kurulu üyeleri ile müdürler, ortaklar genel kurulunca görevden alınamayacak. İbra edilmeyerek haklarında kendilerinin görev yaptıkları dönem veya dönemler dışında şahsi sorumluluk davası da açılmayacak. 
     
     YABANCI SERMAYE 
     RTÜK Kanunu'nda değişiklik öngören teklif, bir özel radyo ve televizyon yayın kuruluşunda yabancı sermaye payının, ödenmiş sermayenin yüzde 25'i ile sınırlandıran hükmünü değiştirerek, yüzde 49'a çıkarıyor. 
     
</TEXT>
</DOC>
