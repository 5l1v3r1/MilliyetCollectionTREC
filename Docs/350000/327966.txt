<DOC>
<DOCNO> 327966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/guncel/agun.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gözaltı' heyecanı 
</HEADLINE>
<TEXT>


Yunanistan'ın, Kardak kayalığına eylem için çıkan Bodrumlu Mustafa Yılmaz'ı gözaltına aldığı haberi, Atina ve Ankara'ya zor anlar yaşattı. Yılmaz dün ortaya çıktı, krizin eşiğinden dönüldü 

Utku Çakırözer 

Bodrumlu tekne ustası Mustafa Yılmaz'ın, kızını yurt dışına götüren ABD'deki eşini protesto etmek için Kardak kayalığına çıkması, kayalık yüzünden 10 yıl önce savaşın eşiğine gelen Türkiye ve Yunanistan'a zor anlar yaşattı. Olayı izleyen gazeteciler ve İçişleri Bakanlığı yetkilileri, Yılmaz'ın Yunan botlarınca gözaltına alınarak Kilimli Kalimnos Adası'na götürüldüğünü belirtirken, Yunan makamları "Yılmaz bizde değil" bildiriminde bulundu. Bodrum Emniyeti'nde ifadesine başvurulan Yılmaz akşam saatlerinde ortaya çıkınca, Ege'de yeni bir krizin eşiğinden dönüldü. 
Yılmaz'ın, kızları Aylin'i göstermediği gerekçesiyle ABD'de yaşayan eşi Özlem Sofuoğlu'nu protesto etmek için pazar günü Kardak'a çıkması, 1995'te savaşın eşiğinden dönen ve bu tür adacıklar etrafında gerginlik yaratacak provokatif hareketlerden kaçınma kararı alan iki başkenti telaşlandırdı. Protestoyu görüntüleyen Türk gazetecilerinin, Yunan Sahil Güvenlik Komutanlığı'na bağlı "LS 307" numaralı zodyak botla Yılmaz'ın gözaltına alındığı ve Kilimli'ye götürüldüğü yönündeki bilgilerini, İçişleri Bakanlığı yetkilileri doğruladı. 

'Bizde yok' 
Rodos Başkonsolosu Nilüfer Feyizoğlu, Dışişleri Bakanlığı'nın talimatının ardından yaptığı temaslarla ilgili olarak, "Önce sözlü olarak Yılmaz'ın durumunu sorduk. Kilimli dahil, bu bölgedeki 3 karakollarına sordular. Gözaltına almadıklarını, kanosuna binip kayalıktan uzaklaşması için uyardıklarını, onun da oradan ayrıldığını söylüyor. Kesinlikle ellerinde olmadığını söylüyorlar" dedi. 
Feyizoğlu, akşam saatlerinde de yine Dışişleri Bakanlığı talimatı üzerine resmi girişimde bulunarak, Kilimli Kalimnos ve İstanköy Kos liman başkanlıklarına yazılı olarak başvurduğunu açıkladı. Türk sahil güvenlik güçleri, Yunanistan'dan gelen yanıt üzerine Yılmaz'ı Ege Denizi'nde aradı. Ancak Yılmaz, akşam saatlerinde ortaya çıktı. Böylece Ege'de olası bir krizin eşiğinden dönüldü. 

PAYLAŞILAMIYOR 

1995'te Kardak'ta karaya oturan Türk gemisini kimin kurtaracağıyla ilgili tartışmalar Türkiye ve Yunanistan arasında "karasuları ve egemenlik 
sorunu"nu gündeme getirmişti. Yunanistan kayalıklara askeri birlik gönderdi, Türkiye de Türk SAT komandolarını çıkardı. Devreye ABD girdi. İki ülke "gri bölge" olarak adlandırılan Kardak kayalıklarında bölgenin statüsü kesinlik kazanana dek faaliyet göstermeme kararı aldı. 

'Edirne'ye girmek gibi' 

Türk ve Yunan diplomatları, kesin bilgi olmadan tansiyonu yükseltecek açıklamalardan kaçındı. Türk diplomatik kaynakları, konuyla ilgili olarak şunları kaydetti "Onlara göre adacık Yunanistan'a ait, bize göre de bize. Çünkü bu ve diğer birçok kayalık, ne Lozan ne de Paris anlaşmalarıyla Yunanistan'a verilmiş." Kaynaklara göre, Yunan botunun Kardak'a çıkıp Türk vatandaşını gözaltına aldığı haberi doğru olsaydı, bu, Gökçeada ya da Edirne'ye girilip birinin alınmasıyla "eşanlamlı" olacaktı. 

'Sorguda hırpalandım' 

BODRUM DHA 
Yılmaz dün akşam Bodrum Emniyet Müdürlüğü'ne gelerek teslim oldu. Kardak kayalıklarından Yunan Sahil Güvenlik ekipleri tarafından alındıktan sonra Kalimnos'un kuzeyinde bir yere götürüldüğünü anlatan Yılmaz, "Beni hırpalayıp, 5 - 6 saat boyunca sorguladılar. Kızının fotoğraflarını, gazetelerde daha önce çıkan haberleri gösterince bana inanarak serbest bıraktılar. Kızımın fotoğrafları hayatımı kurtardı" dedi. Yunan askerlerinin gece yarısına doğru kendisini Kalimnos ile Leros arasındaki açık sularda küçük bir kanoyla denizin ortasına bıraktığını anlatan Yılmaz, "Yön ve denizcilik bilgim olmasaydı hayatta kalmam zordu. Yaklaşık 9 saat kürek çekerek Turgutreis kıyılarına ulaşabildim. Oradan da Bodrum' a geldim" diye konuştu. Yılmaz'ın vücudunun çeşitli yerlerinde bereler oluştuğu, uzun süre kürek çekmesi nedeniyle su toplayan ve kanayan ellerini de bezlerle sardığı görüldü. 


</TEXT>
</DOC>
