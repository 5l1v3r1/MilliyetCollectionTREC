<DOC>
<DOCNO> 328873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun45.html </URL>
<DATE> 2005/03/31/ </DATE>
<TIME> 19.06 </TIME>
<AUTHOR>  </AUTHOR>
<HEADLINE>
Bitkisel hayattaki Terri Schiavo yaşam savaşını kaybetti 
</HEADLINE>
<TEXT>

     ABD'de ailesinin verdiği mücadeleye rağmen beslenme borusu 13 gün önce mahkeme kararıyla çekilen 41 yaşındaki Floridalı Terri Schiavo öldü. 
     Schiavo, 15 yıl önce yeme bozukluğuna bağlı olarak geçirdiği kalp krizinin ardından bitkisel hayata benzer bir duruma girmişti. Schiavo'nun eşi Michael, Terri'nin yeme bozukluğunu teşhis edemeyen doktorları dava ederek 1 milyon dolar kazanmıştı. 
     On yıldır bir başka kadınla yaşayan ve bu kadından çocukları da olan Michael Schiavo, daha önce yaptıkları bir konuşmaya dayanarak Terri'nin böyle bir konumda yaşamak istemediğini söylediğini savunuyor ve beslenme borusunun çekilmesi yönünde mahkemede mücadele veriyordu. 
     Annesi, babası ve kardeşleri ise Terri'nin tam anlamıyla bitkisel hayatta olmadığını, gülmek gibi tepkiler verebildiğini belirterek, bu duruma karşı çıkıyordu. Terri'nin beslenme borusu daha önce de birkaç kez mahkeme kararıyla çekilmiş, ancak ailesinin mahkemede verdiği mücadele sonucu yeniden takılmıştı. 
     13 gün önce yerel mahkemenin kararıyla Terri'nin beslenme borusu çekilince, bu durum ABD Federal Mahkemesi'nden Kongre'ye, hatta Başkan George W. Bush'a kadar, ülkenin dikkatini çekti. 
     ABD Kongresi, emsali görülmemiş bir şekilde Terri'nin beslenme borusunun takılması için bir tasarı hazırlamış ve Bush da, bu tasarıyı imzalayarak bir an önce yasalaştırmak için hafta sonu tatilini keserek Washington'a dönmüştü. Ancak kongrenin, mahkeme kararına karşı harekete geçmesi, kuvvetler ayrılığı prensibiyle ilgili tartışma yaratmıştı. Müdahale, bir hafta içinde Başkan Bush'a halk desteğini yüzde 45'e düşürmüştü. Terri'nin davasını federal bir yargıcın dinlemesine ilişkin Kongre tasarısı, beslenme borusunun çekilmesinden üç gün sonra yasalaşmasına karşın, federal yargıç, Florida eyaleti yargıcının kararını geri çevirmeyi reddetmişti. 
     Sonuç olarak ABD Federal Yüksek Mahkemesi'nin de birkaç kez yapılan talebi reddetmesiyle, Terri ölüme terkedilmiş oldu. 
     Schindler'ların avukatı David Gibbs, dün Terri'nin son saatlerini yaşadığını söylüyordu. Terri'nin bulunduğu Florida Pinellas Park'taki hastanenin önünde günlerdir hasta kadının yaşamasına izin verilmesi için çocukların da aralarında bulunduğu birçok kişi gösteri yapıyordu. Terri'ye su götürmeye çalışırken tutuklananlar da oldu. 
     Terri'nin beslenme borusunun çekilmesine, Florida'daki Pasco-Pinellas Mahkeme yargıcı George Greer 18 Mart'ta karar vermişti. Terri'nin eşi Michael Schiavo, 1998 yılından bu yana, Terri'nin beslenme borusunun çekilmesi için mahkemede Schindler ailesine karşı mücadele veriyordu. 
     Terri'nin yaşamını sürdürebilmesi için, Florida eyaleti Valisi Jeb Bush da elinden gelen çabayı göstermişti. 

     
</TEXT>
</DOC>
