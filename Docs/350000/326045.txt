<DOC>
<DOCNO> 326045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonyas08.html </URL>
<DATE> 2005/03/22/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Daha uzun yaşamın sırrı 
</HEADLINE>
<TEXT>

     İbrahim ÖZÇEKİÇ DHA 

      ERCİYES Üniversitesi'nce EÜ yapılan araştırmada, eğitim düzeyi yüksek bireylerin, sağlıklı ve uzun yaşamak için yeterli ve dengeli beslenmeyi önemli unsur olarak gördükleri ortaya çıktı. Araştırmada, erkeklerin de en az kadınlar kadar beslenmesine dikkat ettiği ve bu konuda kadın titizliğini yakaladığı belirlendi. 
     E.Ü.'de görevli diyetisyen Dr. Nurten Budak, yüksek öğrenim gören bireylerin yeterli ve dengeli beslenme biçimi ile yaşamlarında uyguladıkları beslenme düzeni arasındaki ilişkiyi ve etkileyen etmenleri saptamak amacıyla 587 kişiyi kapsayan araştırma yaptıklarını söyledi. Araştırmaya katılan bireylerin yüzde 48.2'sini kadınların oluşturduğunu ve yaş aralığının 20-29 arasında değiştiğini belirten Budak, yüksek öğrenim görmüş bireylerin yeterli ve dengeli beslenmeyi önemli unsur olarak gördüklerinin belirlendiğini anlattı. Yüksek öğrenim gören bireylerin eğitimleri sırasında aldıkları bilgileri sağlıklı ve uzun yaşamak için yaşamlarında daha etkili kullanmaya başlamalarının sevindirici olduğunu anlatan Dr. Budak, şunları söyledi 
     "Bireylerin besin seçimini etkileyen etmenlerin başında, besinlerin kaliteli ve taze olması geliyor. Yeterli ve dengeli beslenme kavramından taze ve doğal besinler tüketmeyi algıladıkları ortaya çıktı. Araştırmaya katılanların yüzde 60.8'i genelde beslenmelerinin sağlıklı olduğunu, yüzde 39.2'si ise sağlıklı olmadığını düşündüğünü ve uzun süre sağlıklı yaşamak için yeterli ve dengeli beslenmeye yöneldiklerini ifade etti.'' Yeterli ve dengeli beslenme konusunda kadınların daha çok seçici olduğunun bilindiğini anlatan Budak, "Araştırma sonucunda erkeklerde en az kadınlar kadar seçici olmaya başladığını gördük. Erkekler de artık, beslenme konusunda kadın titizliği uyguluyorlar'' diye konuştu. 
     Diyetisyen Dr. Nurten Budak, beslenme konusunda insanların bilgiyi sırasıyla radyo ve televizyon ile gazete ve aile bireylerinden edindiğinin belirlendiğini ekledi. 
     
</TEXT>
</DOC>
