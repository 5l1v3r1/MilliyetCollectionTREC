<DOC>
<DOCNO> 349737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonspo15.html </URL>
<DATE> 2005/06/07/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
UEFA Başkanı Johansson’dan Liverpool’a destek 
</HEADLINE>
<TEXT>

     LONDRA, DHA 

İNGİLTERE Premier Ligi’ni 5’nci sırada tamamladığı için Şampiyonlar Ligi yerine UEFA Kupası’na katılması gereken, ancak bu sene Şampiyonlar Ligi Kupası’nı kazandığı için Şampiyonlar Ligi’ne katılması gündeme gelen Liverpool’un akıbeti yönündeki tartışmalar sürüyor. 
     UEFA Başkanı Lennart Johansson, bugün BBC’ye yaptığı açıklamada, birkaç gün içinde UEFA Yönetim Kurulu üyelerinin video konferans yoluyla bir toplantı yapacağını ve bu toplantının ardından Liverpool’un Şampiyonlar Ligi’ne katılıp katılmamasının oylanacağını söyledi. Liverpool’un Şampiyonlar Ligi’ne katılması gerektiğini belirten Johansson, "Kişisel görüşüm bu. Her spor dalında şampiyon olan bir takım, bu sıfatını korumalı, ama herkes bilmeli ki, yönetim kurulu oylamada özgür" diye konuştu. 
     Johansson, sonuçta herkesi memnun edecek bir karar almayı istediklerini belirtse de Liverpool lehine sonuçlanacak bir oylama, ülke puanı nedeniyle Türkiye Ligi’nin bu yılki şampiyonu Fenerbahçe’yi de olumsuz etkiliyor. Zira Liverpool’un Şampiyonlar Ligi’nde mücadele etmesi durumunda, Fenerbahçe Şampiyonlar Ligi’ne doğrudan katılma hakkını kaybedecek ve ön eleme maçları oynayacak. 
     
     KAZAN KAZAN İLKESİ 

     Konuyla ilgili İngiliz The Sun gazetesine konuşan UEFA’nın iletişim direktörü William Gaillard ise, Liverpool’u mutlu ederken diğer takımları da mağdur etmeyecek bir çözüm bulmaya çalıştıklarını belirtti. "Liverpool muhteşem bir final maçı oynadığı için UEFA genelinde takıma büyük bir sempati var ve birçok kişi Liverpool’un gelecek sene de Şampiyonlar Ligi’nde mücadele etmesini arzu ediyor" diyen Gaillard, "Ama Liverpool’u Şampiyonlar Ligi’ne kabul ederek, başka bir takıma da zarar veremeyiz. Kazan-kazan ilkesine göre bir çözüm arıyoruz" şeklinde konuştu. 

     
</TEXT>
</DOC>
