<DOC>
<DOCNO> 320185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/guncel/axgun02.html </URL>
<DATE> 2005/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tartışılan dizi başkan götürdü 
</HEADLINE>
<TEXT>


TRT Televizyon Daire Başkanı, kızının bir dizide sanat yönetmeni olduğu ortaya çıkınca görevinden alındı 

EZELHAN ÜSTÜNKAYA Ankara 

Başbakanlık Teftiş Kurulu'nun inceleme başlattığı TRT'de, Televizyon Daire Başkanı Muammer Göz, Genel Müdür Şenol Demiröz'ün açtığı soruşturma kapsamında görevinden alınarak Yayın Arşivleri Daire Başkanlığı'na getirildi. Göz'ün kızı Dilşad Göz'ün TRT tarafından dışarıya yaptırılan, "Ne Seninle, Ne Sensiz" adlı dizinin sanat yönetmenliğini yaptığı ortaya çıkmıştı. Boşanmış bir çiftin maceralarını ve aile ilişkilerini konu alan diziye bölüm başına 15 bin 800 YTL ödeme yapılıyordu. Dizide, kurum yöneticilerinin çocukları ve TRT personelinin çalıştığı da belirlenmişti. 
Muammer Göz'ün yardımcıları Mustafa Karakaya ve Muammer Kırcalı da görevlerinden alındı. Göz'ün yerine de eski Ankara TV Müdürü Mustafa Demirbaş getirildi. 

TRT 'sakıncasız' Kürtçe klip arıyor 

TRT Yayın Denetleme Kurulu Başkanı Latif Okul, AB'ye uyum sürecinde TRT'den başlayan anadilde yayınlarda Kürtçe klip sıkıntısı yaşanması üzerine, müzik şirketlerine klip göndermeleri çağrısında bulundu. Okul, kliplerin "milli güvenliğe uygun" olması gerektiğini vurguladı. 
Okul, müzik şirketlerinin göndermesi durumunda klipleri yayımlayacaklarını, yayımlanacak kliplerle ilgili şirketlere ödeme yapılmayacağını da ifade etti. TRT Kanunu doğrultusunda yapılan denetimde, "bölücü" ifadeler ya da bu ifadeleri çağrıştıracak kelimelerle toplum psikolojisini olumsuz yönde etkileyen "sürgün, vurgun ya da gayri ahlaki" ifadeler içeren klipler elenecek. Yönetmeliğe göre, yayınların tamamı gibi klipler de, "hukukun üstünlüğüne, anayasanın genel ilkelerine, milli güvenliğe, genel ahlaka, cumhuriyetin anasayasada belirtilen temel niteliklerine, devletin ülkesi ve milletiyle bölünmez bütünlüğüne" uygun olacak. 


</TEXT>
</DOC>
