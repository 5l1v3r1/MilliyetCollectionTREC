<DOC>
<DOCNO> 301126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sontur18.html </URL>
<DATE> 2004/12/26/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Bhutan'ın Prensi, trenle erzurum'a gitti... 
</HEADLINE>
<TEXT>

     Güney Asya ülkelerinden Bhutan'ın Prensi Namgyal Wangchuck, Erzurum Ekspresi ile Erzurum'a gitti. 
     Prens Namgyal Wangchuck, Erzurum Ekspresi'nin perona gelmesini, Ankara Garı VIP Salonu'nda bekledi. Prens bu sırada, TCDD Genel Müdürlüğü Dış İlişkiler Daire Başkanı Şerafettin Deniz ve Dışişleri Bakanlığı protokol yetkililerince ağırlandı. 
     Türkiye'ye ilk kez 1972 yılında geldiğini ve karayoluyla seyahat ettiğini anlatan Prens Wangchuck, ''Türkiye o dönem gelişen bir ülkeydi. Şu an gelişmiş bir ülke. AB, Türkiye'yi almakta şüphe etmesin. Türkiye AB'ye ekonomik, sosyal, kültürel ve savunma alanında katkıda bulunacak bir ülke'' diye konuştu. 
     Türkiye'nin misafirperverliğinden çok etkilendiğini belirten prens, Avrupa'yı da gezdiğini, ancak bu tür bir konukseverlik görmediğini söyledi. 
     Türkiye'de özel ziyaret için bulunduğu belirtilen Prens Wangchuck'a Erzurum seyahatinde TCDD Tesisler Daire Başkan Yardımcısı Kemal Yörük de eşlik ediyor. 
     
</TEXT>
</DOC>
