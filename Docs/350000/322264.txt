<DOC>
<DOCNO> 322264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur05.html </URL>
<DATE> 2005/03/09/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Ne yaptın doktor 
</HEADLINE>
<TEXT>

     Erzurum Atatürk Üniversitesi Tıp Fakültesi'nden geçen yıl mezun olan ve Erzincan'ın Tercan Devlet Hastanesi'ne atanan Dr. Ulvi Akın 26 , A.Ü. Beden Eğitimi ve Spor Yüksekokulu mezunu Zeynep Akın 24 ile 4 ay önce nişanlandı. 
     Aydınlı olan Zeynep Akın, öğretmen olarak atama beklerken, nişanlısı Dr. Akın'la nikah kıyıp eş durumundan Erzincan'a tayin istedi. Tayin bekleyen genç çift, düğün gününü de 22 Mayıs olarak kararlaştırdı ve Aziziye Düğün Salonu'nu tuttu. Zeynep Akın memleketine gitmeyip düğün gününü eşinin ailesinin yanında beklemeye başladı. 
     Dr. Ulvi Akın, düğün hazırlıklarını eşiyle konuşmak için cumartesi günü Erzincan'dan Erzurum'a geldi. Sürücü kursuna devam eden ve hafta sonu sınava girecek olan Dr. Akın, ehliyeti olmamasına karşın otomobile Zeynep Akın'ı da alarak arkadaşlarıyla buluşacağı akşam yemeğine gitti. Yemek sonrası, Akbank Lalapaşa Şubesi'nde görevli arkadaşları Serhat Eyüpoğlu'nu da otomobillerine alan Zeynep ve Dr. Ulvi Akın çifti, dönüşe geçti. 
     
     Hız, Dikkatsizlik ve ölüm 

     Genç doktorun kullandığı otomobil, saat 20.30 sıralarında Erzurum-Erzincan karayolunda aşırı hız ve dikkatsizlik sonucu yoldan çıkarak Cemal Gürsel Stadyumu kavşağında şarampole yuvarlandı. Takla atarak hurdaya dönen otomobilden ağır yaralı olarak çıkarılan Dr. Akın, eşi ve arkadaşı kaldırıldıkları Atatürk Üniversitesi Aziziye Araştırma Hastanesi Acil Servisi'nde can verdi. 

     
</TEXT>
</DOC>
