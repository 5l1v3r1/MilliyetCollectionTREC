<DOC>
<DOCNO> 329905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sonsiy09.html </URL>
<DATE> 2005/04/03/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Baykal, KKTC'ye gidecek... 
</HEADLINE>
<TEXT>

     CHP Genel Başkanı Deniz Baykal, büyük ülkelerin, ''bölgede gerçekçi, adil bir denge ve barış istiyorlarsa, KKTC'ye destek vermesi gerektiğini'' bildirdi. 
     Baykal, cumhurbaşkanlığı seçimlerinde aday olmayacağını açıklayan KKTC Cumhurbaşkanı Rauf Denktaş'a, ''KKTC'yi yaşatma, özgür ve bağımsız bir devlet olarak kabul ettirme mücadelesindeki'' çabaları dolayısıyla teşekkür etmek üzere 7 Nisan Perşembe günü KKTC'ye gidecek. 
     Baykal, yaptığı yazılı açıklamada, Denktaş'ın hizmetlerinin, özverisinin, kararlılığının ve ilkeli mücadelesinin dost ve düşman herkes tarafından bilindiğini ve takdir edildiğini kaydetti. Baykal, bu takdirin bir ifadesi ve göstergesi olarak, KKTC'ye gideceğini, Denktaş'a teşekkür ederek Kıbrıs sorununun çözümüyle ilgili olarak görüş alışverişinde bulunacağını bildirdi. 
     Kıbrıs sorununun çözümüyle ilgili olarak geçmişte CHP'nin ve Denktaş'ın söylediklerini bugün Verhaugen dahil olmak üzere bir çok kişinin tekrarladığını ifade eden Baykal, Kıbrıs'ta çözüm olmadan Güney Kıbrıs'ın AB'ye alınmış olmasının büyük bir yanlış olduğunu vurgulayarak, bunun barışa, çözüme hizmet etmediğini belirtti. 
     
     ''SÖZ SÖYLEME HAKKI RUM YÖNETİMİNİN ELİNDE'' 
     CHP Lideri Baykal, açıklamasında şunları kaydetti 
     ''Hani ambargoya son verilecekti, tecrit kalkacaktı, uçaklar, gemiler gelecekti, ticaret canlanacaktı 
     Bunların hiçbiri yapılmamıştır. Ne yazık ki, KKTC'nin kaderini belirleme, o konuda söz söyleme hakkı AB üyesi Rum yönetiminin eline geçmiştir. Böylece AB'nin Kıbrıs politikası iflas etmiştir. Şimdi çözüme katkı sağlayacak formül, Rum yönetiminin çözüme yanaşmaması halinde KKTC'nin destekleneceği mesajının verilmesidir. Rum kesimini ancak KKTC'ye böyle açıkça verilmiş bir destek çözüme götürür. ABD'nin bu noktada müdahil olması gerekir. Eğer dünya, eğer büyük ülkeler bu bölgede gerçekçi, adil bir denge ve barış istiyorlarsa, yapmak zorunda oldukları iş, KKTC'ye destek vermektir. 
     Türkiye de Kıbrıs'ta çözüm olmazsa, ben KKTC'nin hukuki ve siyasi zeminini ortadan kaldıracak, Güney Kıbrıs'ı Kıbrıs'ın sahibi gibi kabul etme soncunu verecek bir sürecin içine girmem diyebilmelidir.'' CHP Genel Başkanı Baykal, 8 Nisan Cuma günü yurda dönecek. 
     
</TEXT>
</DOC>
