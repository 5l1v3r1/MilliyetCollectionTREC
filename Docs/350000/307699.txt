<DOC>
<DOCNO> 307699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/spor/axspo01.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Arat ısınıyor 
</HEADLINE>
<TEXT>


Beşiktaş'ta 2002 yılından bu yana sessiz bir bekleyiş içinde olan Hasan Arat'ın 2007 yılındaki seçimlerde yeniden adaylığını koymaya hazırlandığı öğrenildi 

ÖZEL HABER BİLAL MEŞE 


Camiadan baskı 
BEŞİKTAŞ'TA iki kez başkanlığa soyunan ve 2002'de Serdar Bilgili ile yarışan muhalefet liderlerinden Hasan Arat'ın başkanlık için kolları sıvadığı öğrenildi. 2002 yılından bu yana sessizliğini koruyan Arat'ın camiadan gelen baskı nedeniyle 2007 seçimlerinde aday olmayı düşündüğü belirtildi. Arat'ın, kongre çalışmalarına Haziran ayından itibaren başlayacağı da vurgulandı. 

Toplantı iddiası 
HASAN Arat'ın, Şubat ayında yapılacak Olağan Mali Kongre'de yeniden kürsüye çıkmaya hazırlandığı belirtildi. Kulübün mali durumuyla ilgili görüşlerini belirtmesi beklenen Arat'ın, üyelerin nabzını yoklayacağı da açıklandı. Hasan Arat'ın kurmaylarıyla zaman zaman bir araya geldiği ve projeleriyle ilgili fikir alış verişine başladığı iddia edildi. 

Büyük buluşma 
İKİ muhalefet lideri Hasan Arat ile Fikret Orman'ın Beyoğlu'daki Çiçek Bar'da bir araya gelmeleri dikkat çekti. Bu birlikteliğin tamamen bir rastlantı olduğu iddia edilse de, üç saat süren sohbette kulübün sorunlarının tartışıldığı öğrenildi. Arat - Orman görüşmesinde Sami Kılıçoğlu, Cengiz Sarıkaya, Ekrem Keçoğlu ve Tankut Dinç gibi isimler de yer aldı. 

Ronaldo yuvaya döndü 

KONYASPOR'A kiralık giden ancak parasal sorunlar nedeniyle anlaşamayan Ronaldo, Beşiktaş'a geri döndü. Brezilyalı futbolcunun, kiralık olarak gidebileceği bir takım bulana kadar Fulya'da kendisine tahsis edilen hoca ile birlikte çalışmalarını sürdüreceği açıklandı. Bu arada Siyah-Beyazlı takım dün basına kapalı iki antrenman yaptı. Del Bosque'nin sabah kondisyon çalışması, akşam ise taktiksel çift kaleye ağırlık verdiği öğrenildi. 

Özlem bitiyor 

ÜÇ maçlık seyircisiz oynama cezası nedeniyle taraftarlarından uzak kalan Beşiktaş'ta hasret sona eriyor. Siyah - Beyazlı takım, İnönü Stadı'nda bu gece Lucescu'nun takımı Shakhtar Donetsk ile oynayacağı özel maçta taraftarlarıyla buluşacak. Saat 20.00'de başlayacak olan karşılaşmayı Kanal D naklen ekranlana getirecek. 

Skoko teklifi 

KARTAL, Gençlerbirliği'nin yıldızı Skoko'yu gündemine aldı. Başkan Yıldırım Demirören'in, İlhan Cavcav ile görüşüp, Hırvat asıllı futbolcuya karşılık olarak Ahmed Hassan'ı önerdiği iddia edildi. Cavcav'ın Mısırlı oyuncunun yanısıra Ali Güneş'i de istediği, Bosque'den onay çıkması durumunda takasın gerçekleşeceği bildirildi. 


</TEXT>
</DOC>
