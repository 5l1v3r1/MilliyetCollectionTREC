<DOC>
<DOCNO> 333195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/spor/spo10.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat Balcı gümüşte kaldı 
</HEADLINE>
<TEXT>


84 kilodaki güreşçimiz, Avrupa Şampiyonası finalinde bağlamada verdiği puanlarla altını kaçırdı 

HAMİT TURAN 


Bulgaristan'ın Varna kentinde sona eren Avrupa Serbest Güreş Şampiyonası'nda finale kalan tek sporcumuz olan Serhat Balcı gümüşle yetindi. 
84 kiloda Serhat Balcı, ilk maçında İsviçreli Thomas Bucheli önünde ilk devreyi 4-0, ikinci devreyi de 6-0 teknik üstünlükle tamamladı. İkinci maçında Rus Nouzaz Temrezov'la karşılaşan 23 yaşındaki sporcumuz, ilk yarıyı puansız geçti. Kura atışını kazanan Serhat Balcı, ilk yarıyı 1-0, ikinci yarıyı da 1-0 önde kapatarak tur atladı. Yarı finalde Gürcü asıllı Alman Daid Bishinashvili önünde ilk devreyi 2-0 geçen Balcı, ikinci devrede de 4-3 üstünlük sağlayarak, adını finale yazdırdı. 
Ukraynalı Teras Danko karşısında finalde her iki devrede de 0-0'lık skordan sonra yapılan kura atışını kaybeden sporcumuz, bağlamada verdiği puanlarla rakibine 2-0 yenildi. İkinci devrede daha atak güreşen Serhat Balcı, rakibinin kural dışı kendisini minder dışına itmesine göz yuman hakemlerin hatası sonucu teslim oldu. İtiraz üzerine video kayıtları da izlendi, ancak sonuç değişmedi. Balcı, "Kural değişikliği nedeniyle altını kaçırdım" dedi. 
Diğer sporcularımızdan 120'de Kırkpınar Başpehlivanı Recep Kara, ilk maçında sol diz yan bağlarından sakatlanarak şampiyonaya veda etti. 55'te Ramazan Demir ile 66'da Mehmet Macit de rakiplerine yenilerek elendiler. 

Ustaoğlu köpürdü 

Serbestte beklenen başarının gelmemesinin ardından Güreş Federasyonu Başkanı Recai Ustaoğlu, Milli Takım Başantrenörü İsmail Nizamoğlu'na hesap sordu. Nizamoğlu ile biraraya gelen Ustaoğlu, "Bu nasıl takım böyle. Müsabakalar sırasında kenarda hiç etkili olamıyorsun, güreşçiler üzerinde otorite kuramıyorsun" diyerek görevden alabileceğinin sinyalini verdi. 
Dün de soyunma odasına giderek sporcularla bir toplantı yapan Başkan Ustaoğlu, güreşçileri pasif kalmakla suçladı. Değişen kuralların arkasına sığınılmaması gerektiğini belirten Ustaoğlu, "Bu kurallar herkes için değişti" yorumunu yaptı. 

NOTLAR 
Bayanlar minderde 
Avrupa Bayanlar Güreş Şampiyonası bugün başlıyor. Dört sporcu ile katıldığımız şampiyonada ilk gün 48 kiloda N.Uğurun Perçin ile 72 kiloda Ürküs Berber, sabah seansında eleme maçları yapacak. Başantrenör İsmail Koşukoğlu, "En az bir madalya hedefliyoruz" dedi. 

Grekocular yolcu 
Cumartesi günü başlayacak Avrupa Grekoromen Güreş Şampiyonası'nda ülkemizi temsil edecek milli takımımız, bugün Bulgaristan'da olacak. Kafilede şu güreşçiler bulunuyor 55 kilo Bayram Özdemir, 60 kilo Mahmut Görez, 66 kilo Şeref Eroğlu, 74 kilo Şeref Tüfenk, 84 kilo Serkan Özden, 96 kilo Hamza Yerlikaya, 120 kilo Yekta Yılmaz Gül. 

Biçer'e teklif 
Milli güreşçileri stresten uzak tutmayı planlayan Güreş Federasyonu, sporcular için mentör görevlendirmeyi düşünüyor. Federasyon yetkililerinin, Türkiye'nin önde gelen uzmanlarından Turgay Biçer'e teklif götüreceği öğrenildi. Biçer, Galatasaray ve A Milli Futbol Takımı'nda da görev almıştı. 

Kara sakatlandı 
İlk maçında Gürcü David Otiashvili ile karşılaşan 120 kilodaki Kırkpınar Başpehlivanı güreşçimiz Recep Kara, ilk yarısı puansız geçilen müsabakada rakibinin ayak bağladığı sırada sakatlandı. Sol diz yan bağlarının koptuğu tespit edilen Kara'nın ayağı alçıya alındı. Kafileyle İstanbul'a dönen Recep Kara'nın kesin durumu bugün çekilecek MR'dan sonra belli olacak. 



</TEXT>
</DOC>
