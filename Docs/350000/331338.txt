<DOC>
<DOCNO> 331338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/yazar/altan.html </URL>
<DATE> 2005/04/08/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Güncel olaylar ve görünmeyen koçbaşı... 
</HEADLINE>
<TEXT>


Geceler bir hayli serin olsa da, erik ağaçları çoktan giyindiler bembeyaz çiçeklerden gelinliklerini... 
Bir yandan da görünmeyen bir koçbaşı çalışıyor... Görünmeyen bir kale kapısına, koskocaman bir mancınığın ortasında, gerilip gerilip indirilen ucu demir kaplı belalı bir kalın kütük... 
Eriklerin bembeyaz çiçekleri ve görünmeyen bir koçbaşı... 
Ağaçlarda erikler büyüyüp olgunlaşacak ve toplanıp yenecek kaçınılmaz bir sonuç... 

Irak'ta, Kürt politikacılarının en bitirimlerinden Talabani, Cumhurbaşkanı oldu. 
Görünmeyen bir koçbaşı çalışmada... Kuzey Irak'ta da çalışmada, Kıbrıs'ta da çalışmada, Ankara'da da çalışmada... 
Koçbaşının şimdilerde nasıl çalıştığı, 1 yıl sonra biraz daha belirginleşecek 10 yıl sonra çok daha fazla... 

Oldum bittim Türkiye'nin gerek bireyleri, gerek politikacıları, gerek resmi makam sahipleri görünmeyen tarihsel bir koçbaşının nasıl çalışmakta olduğunu hem hiç merak etmez hem de bir merak eden olursa, onu ya susturmaya çalışırlar, ya duymazlıktan gelmeye... 

Ve görünmeyen bir koçbaşı çalışır... 
Kürt lider Talabani, Irak Cumhurbaşkanı olur. 
Türkiye vitrinlerinin canlı mankenleriyle, vitrinlerde canlı manken olma sevdasındakiler içinse eriklerin bembeyaz çiçekleri hep öyle beyaz kalacaktır gitgide eriğe dönüşüp, en sonunda yenmeyecektir... 

Erikler büyüyüp toplandıktan sonra ise söylem değişir 
- Değişen koşullara göre biz de erik toplayıp yemeliyiz. 
Oysa genellikle görünmeyen bir koçbaşı çalışmış ve artık ortalıkta erik merik kalmamıştır. 

Görünmeyen bir koçbaşı Türkiye'de de çalışmakta... 
Trabzon'da, izinsiz bildiri dağıtan 4 gencin "bayrağı yakmaya kalktıkları" söylentisinin yaygınlaşmasıyla, 2 bin kişilik bir kalabalık tarafından sille tokat linç edilmek istenmesini, dünkü Hürriyet şu manşetle duyuruyordu 
"Tehlikeli öfke" 
Milliyet ise aynı haberi, yine benzer bir başlıkla vermişti 
"Tehlikeli tırmanış" 
Sabah'ın manşeti de aynıydı 
"Tehlikeli tırmanış" 
Cumhuriyet de aynı haberi şu manşetle veriyordu 
"Toplum gerilimi" 

Gerek enflasyonun geri çekilmesi, gerek ekonomideki büyüme özellikle genç kuşaklarda psikolojik bir rahatlık yaratamıyor. 
Bunun bir nedeni, hammaddesi ithalata dayalı bir ihracatın artmasına karşın, ithalatın çok daha fazla artması ve ortalığı kaplayan cicili bicili tüketim mallarına karşı genç kuşaklarda da derinleşen imrenme ise bir nedeni de, 1 milyona yakın insanın, bankamatik kartlarla kullandıkları krediler yüzünden, battıkları borç bataklıkları... 

Bir yanda, sıra dışı biri olduğunu havalı bir görünüm ve pahalı eşya kullanımlarıyla kanıtlama salgını bir yanda "boş gezenin boş kalfalığı" ve delik cepler... 
Bir de buna yüz yıllık "şoven" politikaların, artık uzunluğu bir kilometreyi bulan bayrak açma modasını eklerseniz... 
Gazetelerde de ortak manşetler dalgalanmaya başlar 
"Tehlikeli öfke" 
"Tehlikeli tırmanış" 
"Toplum gerilimi" 

Toplumsal çalkantılar arttığında, bunları "kaba kuvvet"le bastırma geleneği de, sakıncalı rotalara kayabilir... 
Sorun çalkantıların bastırılmasında değil çalkantılar doğuracak ortamların yaratılmamasında... 
Küreselleşme süreciyle boğaz boğaza gelme voltajlarının yüksek olduğu oligarşik düzenlerde görünmeyen bir koçbaşına karşı ahenk sağlayabilecek kadrolar, etkisiz bir cılızlığa kolay süpürülür. 
Ve görünmeyen bir koçbaşı sinsi sinsi çalışır gider... 

Güncel olaylar içinde geçer hayatımız... Ne bütçenin bakanlıklar arasında nasıl dağıldığından haberimiz vardır, ne yılda 40 milyar dolar faiz ödediğimizden, ne de 10 yılda alınmış toplam 1 trilyon dolarlık borcun nerelere harcanmış olduğundan... 
Mesleksiz bir kişilik aranışını ya havalı ve zeki, ya kahraman görünmekte rahatlatma çaresizliği... 
Sonra da herhangi bir -kasıtlı, kasıtsız- kışkırtma... 
Trabzon'da 2 bin kişinin 4 kişiye karşı linç saldırısı... 

Irak'a Cumhurbaşkanı olan Talabani... 
Almanya'daki 2.5 milyon Türk arasında, her 3 Türk'ten 1'inin yoksulluk sınırının altında oluşu... 
İhracatla ithalat arasındaki açığın, ayda 2 milyar doları aşmaya başlaması... 
Küreselleşme sürecinin, "ulus-devlet" modelinin kale kapısına indirip durduğu koçbaşı... 
Ve yavaş yavaş enerji kaynaklarının da değişmeye başlaması. 
Eski kurnaz politikaların bedelini, her zaman sonraki kuşaklar öder hele hele eski kurnaz politikalara tapınmaktan da bir türlü vazgeçilmek istenmiyorsa... 

Erik ağaçlarının bembeyaz çiçekleri... Keşke hiç değişmeseler ama, sonunda eriğe dönüşüp, toplanacak ve yenecekler... 
Görünmez bir koçbaşı yıkar gider, hiç değişmeyecekmiş gibi görünen güncel yaşamları... 



</TEXT>
</DOC>
