<DOC>
<DOCNO> 347640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/dunya/axdun01.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hayır' sırası Hollanda'da 
</HEADLINE>
<TEXT>


Hollanda'da AB Anayasası için düzenlenen referandumdan yüzde 60'ın üzerinde 'hayır' çıkması bekleniyor. Ancak son sözü parlamento söyleyecek 

DIŞ HABERLER SERVİSİ 


Fransa'nın AB Anayasası referandumunda yüzde 55'le hayır demesinin ardından bugün sandık başına gidecek olan Hollandalıların da aynı doğrultuda görüş belirtmesi ancak hayır oranının Fransa'dakinden de yüksek çıkması bekleniyor. Yapılan son kamuoyu yoklamalarından bazıları, hayır oranının yüzde 65'lere dahi çıktığını ortaya koydu. 
Evet için son bir çıkış yapan Başbakan Jan Peter Balkenende'nin merkez sağ hükümeti gazetelere verdiği ilanlarda, bütünleşen Avrupa'nın güçleneceği ve bunun da Hollanda'yı daha güçlü kılacağı, aksi takdirde meydanın ABD ve Çin'e kalacağı temasını işlerken hayırcı cephe "66 bin kelimelik anayasaya bir kelime daha ilave edelim ve hayır diyelim" dedi. Hükümet, halka mevcut yönetime karşı duyulan hoşnutsuzluk ile Türkiye'nin AB üyeliğinin anayasa konusuna karıştırılmaması çağrısı da yaptı. 
AB Anayasası konusunda bağlayıcı olmayan ancak parlamentodaki partilere halkın nabzını yansıtması bakımından önem taşıyan referandum için yapılan kampanya sırasında özellikle göçmen akını, işsizlik ve bütçedeki sosyal yardım fonlarının kaldırılması gibi konular işlendi. 
Oylamada evet yanlılarının kazanmasına çok düşük bir ihtimal verilirken Fransa'nın ardından AB'nin 6 kurucusundan biri olan Hollanda'nın da yüksek bir oranda hayır demesiyle AB'nin geleceğinin iyice kararacağı yorumları yapılıyor. 


</TEXT>
</DOC>
