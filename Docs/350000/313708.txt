<DOC>
<DOCNO> 313708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/yazar/tamer.html </URL>
<DATE> 2005/02/09/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Bakan Çelik'le okullara reklam pazarlığı yaptık 
</HEADLINE>
<TEXT>


Dün sabah kızımla birlikte işlerimize ulaşmak üzere, diz kapaklarımıza kadar yükselmiş karları yararak arabaya binmeye çalışırken telefon çaldı. Arayan Milli Eğitim Bakanı Doç. Dr. Hüseyin Çelik'ti. Konumuz "Okullarımız reklam panosu o - la - maz" başlıklı dünkü yazımdı. 
"Bizim böyle bir genelgemiz de yok, uygulamamız da yok," diye söze başlayan sayın Bakan, önce beni bayağı sevindirdi 

Bakan adına, ama... 
"Ankara İl Müdürümüz, bir okul müdürünün başvurusu üzerine, bizim bilgimiz dışında olur vermiş. Üzerinde "Bakan adına" yazıyor, ama bizim haberimiz yok. Zaten prosedür gereği Bakan adına gönderilen her yazıdan haberimin olması mümkün de değil. 
Talim Terbiye Kurulu Başkanımız da, ben de, müsteşarımız da 'böyle şey olmaz' dedik. Kendisini de uyardık. Bu konuda bir genelge de yayınlayacağız. Genelgenin bir kopyasının size yollanması için şimdi talimat veriyorum." 

Alkol ve sigara 
Milli Eğitim Bakanı Çelik, benim soru sormama bile fırsat bırakmadan, "Şimdiye kadar bu konuda neden sessiz kaldığımı da merak edebilirsiniz. Başbakanımızla birlikte İzmir'deydim, fırsat olmadı" diyerek soruyu kendi sorup, cevabını da kendi verdi. Hatta değil okullara reklam almak, TV dizilerinde sıklıkla alkol ve sigara içilmesinin, gençlerimiz üzerindeki olumsuz etkilerine dikkat çekmek üzere, TV ve dizi yöneticileriyle biraraya gelmeyi düşündüklerini de belirtti. Ben de kendisine, işe dizi filmlerdeki alkol ve sigaradan değil de, Fransa'da olduğu gibi okul kantinlerindeki şekerli meşrubat, kola ve cips - gofret gibi abur cuburdan başlamaları dünkü yazıma bakınız önerisini getirdim... 

Kör duvara konabilir 
Buraya kadar herşey mükemmel değil mi En azından benim için öyle 
Tam AKP hükümeti belki yine her zamanki taktiğiyle, okullara reklam konusunun kamuoyu tarafından nasıl karşılanacağını ölçmek istemiş, tepki görünce de geri çekiliyor diye düşünecektim ki... Şeytan dürttü ve "Pekiyi ya oluru alan bu okul reklam alır ve diğerleri için emsal teşkil ederse " diye soracak oldum. Sayın Bakan ne cevap verdi dersiniz Hayretler içinde dinledim ve aynen aktarıyorum 
"Okulun iç duvarlarına, sınıflara kantine falan kesinlikle reklam koydurtmayız. Ama öğrencilerin giriş - çıkış yaptığı dış bahçe duvarına değil de, arka taraftaki mesela çarşıya bakan kör bahçe duvarına reklam alınabilir. Diyelim ki İş Bankası reklam koymak istiyor, karşılığında da okulu onaracak. Buna olur veririz " 

Niye beni aradınız 
Hoppalaaaa Şimdi siz "Bu ne perhiz, bu ne lahana turşusu. O zaman sabah sabah bu telefonu neden ettiniz sayın Bakanım " demez misiniz Zaten günlerdir bütün haberlerde ve Eğitim - Sen'den CHP'ye tepkilerde okulların iç duvarlarına, sınıflara ya da kantinlere reklam alınacağı konusu yok ki Tepkiler okul binalarının çatılarına ve dış bahçe duvarlarına reklam alınmasına... 
O zaman neyin genelgesini yayınlayacaksınız 
Ankara İl Eğitim Müdürü'ne itirazınız niye 
İzin verilen meslek okulu, sınıflara ve kantine mi reklam alacaktı ki 
Sayın Bakan, "Kantinlere bilgisayar reklamları konması yönünde teklifler vardı" demez mi 

AKP'nin suçu değil 
Ne diyeyim Bütçeden eğitime bu denli az pay ayrılmasının sorumlusu elbette AKP hükümeti değil. Elbette çocuklarımızın, daha iyi eğitim araçlarıyla donatılmış okullarda eğitim görmelerini isteriz. Ama okulların reklam panosu ve öğrencilerin de reklam aracı haline getirilmesi suretiyle değil. Kesinlikle değil. Biraz daha yaratıcı olabilirsiniz. 
Bu noktada reklamverenin İş Bankası ya da Coca Cola olması farketmez. İş Bankası iyidir, Coca Cola kötüdür diye bir ayırımı kim yapacak 
Olmaz sayın Bakanım, olmaz. Yine söylüyorum Okullarımız reklam panosu o - la - maz. Bir hükümet, eğitim gibi çok hassas bir konuda bu kadar da tüccar zihniyetiyle davranamaz... 
Genelgeyi şimdi daha da büyük bir merakla bekliyorum. 



</TEXT>
</DOC>
