<DOC>
<DOCNO> 332803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/spor/aspo.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beraberlik bizi bitirir' 
</HEADLINE>
<TEXT>


Tecrübeli çalıştırıcı, galibiyetten başka çareleri bulunmadığını söyledi, "Rakibimizin konumu bizi ilgilendirmiyor. Kalitemizi sahaya yansıtırsak kazanırız" diye konuştu 

ÖZEL RÖPORTAJ BİLAL MEŞE 


Beşiktaş Teknik Direktörü Rıza Çalımbay, Fenerbahçe sınavına hazır olduklarını söyledi, iddialı mesajlar verdi. 
Derbilerin üç ihtimale de açık olduğunu hatırlatan Çalımbay, "Ancak beraberlik bize yaramaz, bitirir. İddiamızı sürdürmek için zorluk derecesi yüksek olan bu derbiyi kazanmak zorundayız. Tek çıkış yolumuz galibiyet" dedi. 
Fenerbahçe'nin zirve yarışında büyük bir avantaj sağladığına da dikkat çeken Çalımbay, "Rakibimizin hesapları bizi fazla ilgilendirmiyor. Saha ve seyirci avantajları var. Bu da bizim işimizi bir kat daha zorlaştırıyor. Ancak Beşiktaş olarak iyi bir çıkış yakaladık ve bunu sürdürmek istiyoruz. Beşiktaş zor günlerin takımıdır" ifadelerini kullandı. 

'Atmosfer etkilemez' 
Ankaragücü karşısında iyi bir futbol ortaya koyduklarını yineleyen Beşiktaş'ın teknik patronu, sözlerini şöyle sürdürdü 
"Ne var ki bu derbi üst düzeyde bir mücadele olacak. Ankaragücü karşısındaki futbolumuzun çok üstüne çıkmak zorundayız. Aksi taktirde işimiz zorlaşır. Oyuncularımızın kalitesini ortaya koyabilecekleri en büyük şans bu derbidir. Bulunduğumuz konum kimseyi yanıltmasın. Beşiktaş olarak yeter ki kalitemizi sahaya yansıtalım, o zaman derbiyi kazanırız. Şükrü Saracoğlu Stadı'nın atmosferi bizi olumsuz etkilemez. Bu atmosferi takım olarak lehimize çevireceğimizden asla kuşkumuz yok. Yenersek zirve karışır mı, karışmaz mı, bilemem. Hem zihinsel, hem fiziksel olarak derbiyi kaldıracak, galibiyeti kucaklayacak güçteyiz." 

'Sürpriz sayılmamalı' 
Rıza Çalımbay, Sarı-Lacivertliler'in stres altında olacağını söyledi, "Bu faktörü iyi kullanmak zorundayız. Bu nedenle panik yapmamalıyız. Ayaklarımızı yere sağlam basarak, oyun disiplinimizi doksan dakika sonuna kadar korumalıyız. Bu etkenleri sahada uyguladığımız taktirde yüzü gülen Beşiktaş olacaktır. Beşiktaş'ın Fenerbahçe'yi yenmesi asla sürpriz değildir. Ben ekibime sonuna kadar güveniyorum" ifadelerini kullandı. 




</TEXT>
</DOC>
