<DOC>
<DOCNO> 321427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun11.html </URL>
<DATE> 2005/03/07/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Clinton yatağını baba Bush'a verip yerde yatmış 
</HEADLINE>
<TEXT>

     Eski ABD Başkanı Bill Clinton'ın, eski ABD Başkanı George Bush ile tsunaminin vurduğu güneydoğu Asya'ya giderken, uçakta bulunan tek yatağı Bush'a verdiği ve kendisinin yerde yattığı kaydedildi. 
     Son sayısında eski ABD Başkanı Bush ile yaptığı röportaja yer veren Newsweek dergisi, hükümetin Clinton ve Bush'a tahsis ettiği uçakta bir yatak odasının bulunduğunu ve Clinton'ın büyük nezaket göstererek baba Bush'a yatak odasında uyumasını teklif ettiğini, kendisinin de yere uzanarak dinlendiğini yazdı. 
     80 yaşındaki Bush, sabah kalktığında Clinton'ı yerde uzanmış uyurken gördüğünü söyledi. Bush, ''Yer değiştirebilir ve böylece Clinton gecenin yarısını yatakta yatabilirdi, ama bunu istemeyerek büyük bir nezaket ve düşünce örneği gösterdi'' dedi. 
     
</TEXT>
</DOC>
