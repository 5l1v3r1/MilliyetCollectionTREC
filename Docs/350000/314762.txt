<DOC>
<DOCNO> 314762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sonyas06.html </URL>
<DATE> 2005/02/12/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Çince, Rusça ve Arapçaya ilgi artıyor... 
</HEADLINE>
<TEXT>

     Türkiye'nin dış ticaret hacminin her geçen yıl arttığı Ortadoğu, Asya ve Uzakdoğu ülkeleriyle ticari ilişkiler geliştiren işadamları ile bu bölgelerde görev almak isteyen bürokratların Rusça, Çince ve Arapça kurslarına yoğun ilgi gösterdiği bildirildi. 
     Eskişehir'de bulunan bir Önder Dil Eğitim Merkezi'nin Müdürü Mustafa Köksal, AA muhabirine yaptığı açıklamada, Ortadoğu, Asya ve Uzakdoğu ülkelerindeki yeni pazarların, Türk işadamlarının ilgisini çekmeye başladığını belirterek, özellikle son 2 yıldır işadamları ve bürokratların, İngilizce dışındaki dilleri öğrenmek için de talepte bulunduklarını söyledi. 
     Kamuoyunda, ''Çin'in gelecek 10 yıl içinde ticaret hayatına yön verecek konuma geleceği'' yönündeki öngörülerin, özellikle işadamlarını ve personelini Çince öğrenmeye teşvik ettiğini anlatan Köksal, bunun yanında Rusça ve Arapça dillerini öğrenmek için de talep geldiğini bildirdi. 
     
     DİYANET PERSONELİ DE DİL ÖĞRENİYOR 
     Mustafa Köksal, değişik dil öğrenmek isteyenlerin talebini karşılamak için yeni kurslar açtıklarını ifade ederek, şöyle konuştu 
     ''Diyanet İşleri Başkanlığı da personelinin yabancı dil bilmesi için bir karar aldı. Din adamları da başta Arapça olmak üzere Avrupa kökenli dil kurslarına devam ediyor. Başbakan Recep Tayyip Erdoğan'ın işadamlarıyla katıldığı Rusya gezisi, Dışişleri Bakanlığı'nın Ortadoğu sorunlarıyla ilgili açıklamaları, medyada yer alan Çin haberleri de kurslara ilgiyi artırıyor. Çince, Arapça ve Rusça kurslarında İngilizce'ye göre fiyat farkı yok, ancak söz konusu dillerin farklı alfabeleri nedeniyle kursiyerler biraz zorlanıyor.'' 
     
</TEXT>
</DOC>
