<DOC>
<DOCNO> 327126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur16.html </URL>
<DATE> 2005/03/25/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
İşadamına 'patlak lastik' tuzağı 
</HEADLINE>
<TEXT>

     Hüseyin TÜCCAR- Bülent CİVANOĞLU BURSA, DHA 

      BURSA'da bir otomobil yan sanayi firmasının sahibi 47 yaşındaki Kasım Akın, bankadan çektiği 4 bin YTL'nin bulunduğu çantasını otomobilinin arka kolduğuna bırakıp, yola çıktı. Bir süre sonra lastiğin patlak olduğunu farkeden Akın, tamirciye gidip lastiği değiştirdi. Daha sonra havale yapmak için başka bir bankaya giden Akın, paranın bulunduğu çantanın yerinde olmadığını görünce polise haber verdi. 
     Nilüfer İlçesi'nde faaliyet gösteren Anar Metal Oto Yan Sanayi A.Ş.'nin sahibi Kasım Akın, 16 BMB 82 plakalı otomobili ile öğle saatlerinde Finansbank'ın Nilüfer Şubesi'ne gelip, hesabındaki 4 bin YTL'yi çekti. Parayı koyduğu evrak çantasını arka koltuğa bırakan Akın, Beşevler Caddesi'ndeki başka bir bankadan havale yapmak için yola çıktı. İzmir Yolu üzerindeki Fatih Sultan Mehmet Bulvarı Kavşağı'na gelen Akın, bu sırada otomobilinin sağ arka lastiğinin patlak olduğunu farketti. Yol kenarındaki bir lastik tamircisine gelen Akın, lastiğini değiştittirip, Beşevler Caddesi üzerindeki bankanın önüne geldi. Havale işlemi için aracından inen Akın, arka koltukta bıraktığı çantanın, yerinde olmadığını görünce, hemen lastik tamircisine geri döndü. Burada kimsenin çantasını görmediğini söylemesi üzerine Akın, polise haber verdi. 
     Olay yerine gelen polis, tamircide çalışanların ifadesini alırken, patlak lastiğin bıçakla kesildiği ortaya çıktı. Olay yeri inceleme ekipleri, aracın sağ arka kapısında parmak izleri buldu. Olayla ilgili soruşturma başlatılırken, Bursa'da son bir ay içinde 5 otomobilden aynı yöntemle para çalınması polisi alarma geçirdi. 
     
</TEXT>
</DOC>
