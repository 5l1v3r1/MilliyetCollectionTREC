<DOC>
<DOCNO> 328188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonsiy26.html </URL>
<DATE> 2005/03/29/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Askeri bazı suçlara yeni TCK uygulanmayacak 
</HEADLINE>
<TEXT>

     1 Nisan'da yürürlüğe girecek Türk Ceza Kanunu'nun TCK , cezaların ertelenmesi, zamanaşımı, kısa süreli hapis cezasına seçenek hükümleri ile ön ödeme hükümlerinin askeri suçlarda uygulanmamasını öngören yasa tasarısı, TBMM Adalet Komisyonu'nda kabul edildi. 
     ''Askeri Ceza Kanunu ile Disiplin Mahkemeleri Kuruluşu, Yargılama Usulü ve Disiplin Suç ve Cezaları Hakkındaki Kanunda Değişiklik Yapılmasına Dair Kanun Tasarısı'' Askeri Ceza Kanunu'na iki madde eklenmesini öngörüyor. 
     Buna göre, 5237 Sayılı TCK'nın genel hükümleri, Askeri Ceza Kanunu'nda yer alan suçlar hakkında da uygulanacak. Ancak, bu kanunun fer'i askeri cezalara ve cezaların ertelenmesine ilişkin hükümleri ile zamanaşımına ilişkin 49. maddesinin ''Yoklama kaçağı, bakaya, saklı ve firar fiilleri hakkında dava müruru zamanı, bütün askeri mükellefiyetlerin veya bizzat girmiş oldukları taahhüdün bitmesinden itibaren işlemeye başlar'' şeklindeki A bendi hükümleri saklı olacak. 
     Sırf askeri suçlar ile Askeri Ceza Kanunu'nda yer alan ''Kendini askerliğe yaramayacak hale getirmek ve askerlikten kurtulmak için hile kullanamaya'' ilişkin suçlar hakkında kısa süreli hapis cezasına seçenek yaptırımlar ile ön ödeme hükümleri uygulanmayacak. 
     Kamu görevinin üstlenilmesinden yoksun bırakılma veya bu hak ve yetkinin kullanılmasının yasaklanmasına dair güvenlik önlemleri, Türk Silahlı Kuvvetleri mensupları hakkında, öngörülen süre kadar açığa çıkarılma şeklinde uygulanacak. Yedek subaylar ile erbaş ve erler hakkında bu tedbirin uygulanması, askerlik hizmetlerinin tamamlanmasından sonra yerine getirilecek. 
     Yedek subaylar hariç olmak üzere subay, astsubay, uzman jandarma ve uzman erbaşlar ve Milli Savunma Bakanlığı ile Türk Silahlı Kuvvetleri kadro ve kuruluşunda çalışan sivil personel hakkında, askeri ve adliye mahkemelerince verilen kısa süreli hapis cezaları bazı istisnalar dışında seçenek yaptırımlara çevrilemeyecek. 
     Alt sınırı belirtilmeyen ağır hapis cezaları en az 1 yıl olarak uygulanacak. TCK'da ise bu süre 1 ay olarak öngörülüyor. 
     Tasarı ile ''Disiplin Mahkemeleri Kuruluşu, Yargılama Usulü ve Disiplin Suç ve Cezaları Hakkındaki Kanun''un adı ''Askeri Ceza Kanununu ve Askeri Mahkemeler Kuruluşu ve Yargılama Usulü Kanunu ile Türk Ceza Kanunu ve Ceza ve Güvenlik tedbirlerinin İnfazı Hakkında Kanunun Uygulanması'' şeklinde değiştirildi. 
     Tasarı uyarınca TCK'da genel olarak öngörülen cezalar ve zamanaşımına ilişkin hükümler ile Ceza ve Güvenlik Tedbirlerinin İnfazı Hakkında Kanun hükümleri, askeri disiplin suç ve cezaları hakkında uygulanmayacak. 
     Tasarı yasalaşırsa, 1 Nisan 2005 tarihinden itibaren yürürlüğe girecek. 
     
     ''TCK DELİNİYOR'' TARTIŞMASI 

     Adalet Komisyonu'nda, tasarı üzerindeki görüşmeler sırasında söz alan milletvekilleri, Türk Silahlı Kuvvetleri'nde disiplinin önemine katılmakla birlikte temel bir kanun olan TCK'nın Askeri Ceza Kanunu'na uydurulmasını doğru bulmadıklarını dile getirdiler. 
     Milli Savunma Bakanı Vecdi Gönül, TCK'nın yasalaşma sürecinde Askeri Ceza Kanunu'nun sistematiğinin dikkate alınmadığını belirterek, bu sistematiğin bozulmasının kendilerini sıkıntıya sokacağını bildirdi. 
     Askeri Hakim Tuğgeneral Orhan Köprü, ordudaki disiplin ve üste itaatsizlik, firar gibi suçlara verilen cezaların caydırıcılığına dikkati çekerek, ''Firar suçunda ceza ertelenirse Gabar Dağlarındaki askeri, hangi yaptırımla orada tutacağız '' diye konuştu. 
     AK Parti Gaziantep Milletvekili Mahmut Durdu ise TCK'nın temel bir düzenleme olduğunu belirterek, ''Yarın, İçişleri Bakanı 'Birinci Şube'ye bülbül gibi öttürme yetkisi verilsin' derse ne yapacağız '' dedi. Askerden firar edenin toplum içinde ''şerefsiz ve aşağılık'' olarak değerlendirildiğini, bu cezanın diğer bütün cezalardan daha etkili olduğunu orduda disiplinin önemini de bildiklerini belirten Durdu, ancak düzenlemenin TCK delinerek değil, Askeri Ceza Kanunu'nda değişikliğe gidilerek yapılması gerektiğini belirtti. 
     AK Parti Kahramanmaraş Milletvekili Mehmet Yılmazcan, tasarının ihtiyaçtan kaynaklandığını belirterek, aynen komisyondan geçmesini önerirken, CHP Malatya Milletvekili Muharrem Kılıç ile CHP Edirne Milletvekili Mehmet Nuri Saygun da TCK'yı by pass etmeye yönelik olduğu gerekçesiyle tasarıya karşı çıktılar. Komisyon üyelerinin büyük çoğunluğunun alt komisyona gönderilmesi ya da değişikliğin Askeri Ceza Kanunu'nda yapılması yönündeki istemlerine karşın Adalet Komisyonu Başkanı Köksal Toptan, 1 Nisan 2005 tarihine az bir süre kaldığına dikkati çekti. ''Herkes doğru söylüyor'' diyen Toptan, ancak Türk Silahlı Kuvvetleri'nin disiplin uygulamalarına yönelik düzenlemenin hükümetten geldiği şekliyle yasalaşmasından yana olduğunu ifade etti. 
     Milli Savunma Bakanı Vecdi Gönül de Türk Ceza Kanunu'nu delmek gibi bir amaçları olmadığını, kendi teşkilatlarını ilgilendiren önemli bir konuda düzenleme yapılmasını arzuladıklarını belirtti. Gönül, ''Türk Ordusuyla iftihar ediyoruz ama onun kurallarını bozarsak ortada disiplinden eser kalmaz'' diye konuştu. 
     Gönül, terör örgütü ile çarpışması gerekirken firar edenleri hakimin takdirine bırakmak yerine, mensup olduğu teşkilatın kurallarına bırakmak gerektiğini sözlerine ekledi. 
     Komisyonda görüşmelerin ardından oya sunulan tasarı kabul edildi. 
     Bu arada, AK Parti Bursa Milletvekili Faruk Çelik'in hazırladığı ve belediye mücavir alanları sınırları içinde kalan, mera, yaylak ve kışlakların tahsisine ilişkin yasa teklifi, alt komisyona sevk edildi. 
     
</TEXT>
</DOC>
