<DOC>
<DOCNO> 300714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur67.html </URL>
<DATE> 2004/12/24/ </DATE>
<TIME> 22.44 </TIME>
<AUTHOR>  </AUTHOR>
<HEADLINE>
Kaçırıldığı iddia edilen genç kız Ümraniye'de bir evde bulundu... 
</HEADLINE>
<TEXT>

     Halkalı'da kaçırıldığı öne sürülen Nurcan D. ile genç kızı kaçırdığı iddia edilen Halil İ., Ümraniye'deki bir evde bulundu. 
     Alınan bilgiye göre, ailesinin 22 Aralık Çarşamba günü kaçırıldığını bildirmesi üzerine polis tarafından aranmaya başlanan 17 yaşındaki Nurcan D.'nin, Halil İ. 29 ile birlikte bir gün sonra Ümraniye İlçe Emniyet Müdürlüğü'ne gelerek, pasaport almak için başvuruda bulunduğu belirlendi. 
     Bunun üzerine araştırma başlatan polis, Nurcan D. ile Halil İ'yi, Ümraniye'deki bir evde buldu. 
     Asayiş Şube Müdürlüğü'ne getirilen Nurcan D.'nin ilk ifadesinde, kaçırılmadığını, evlenmek için bu kişiyle gittiğini anlattığı kaydedildi. 
     Halil İ.'nin, Almanya'da bir plastik fabrikasında çalıştığı, Temmuz ayında eşinden ayrıldığı ve 2 çocuk babası olduğu öğrenildi. 
     
</TEXT>
</DOC>
