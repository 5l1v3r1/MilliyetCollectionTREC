<DOC>
<DOCNO> 320614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/yazar/sazak.html </URL>
<DATE> 2005/03/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Orhan Pamuk üzerine 
</HEADLINE>
<TEXT>


Kitap yakmak. Yazarını 'vatan hainliği' ile suçlamak. Görüşlerini aykırı bulup 'linç kampanyası' başlatmak 
Orhan Pamuk adı, romanlarıyla ünü sınırlarımızı aşan yazar olmaktan çıktı, İsviçre'de yayımlanan Tages Anzeiger gazetesinin haftalık kültür eki Das Magazin'e "Bu ülkede 30 bin Kürt öldürüldü. 1 milyon da Ermeni" dediği için 'çoğunluğun nefret ettiği Türk' unvanını da kazandı. 
Aktüel dergisi, Pamuk'un 'kıyamet koparan' söyleşisini tam metin yayımlamış. Kar romanından çıkarak, Türkiye'de İslam, demokrasi ve milliyetçilik üzerine konuşmuş Orhan Pamuk'la, Das Magazin'in Yazı İşleri Müdürü Peer Teuvusen. 
Son ABD gezisinde Kar'ı tanıtırken, Pamuk'un söylediği öne sürülen "Kars'a gitmem, bu çok tehlikeli olur" sözlerini Das Magazin'e yinelemesi aradan geçen iki yılda yazarın 'insanlara bakışı'ndaki değişimi ve içine düştüğü kuşkuculuğu sergiliyor. 
Pamuk diyor ki "Ben az okuyan bir insanın bu kitaptan incinmesini anlayabiliyorum. Ben bir romancıyım. İdeolojilere ve milliyetçiliğe dair güçlü bir ironim var. Ve bu, şiddete dair de bir ironi. Türkler, kendilerinden birinin, kendileri hakkındaki gerçeği yabancılara anlatmasını istemiyorlar. Bu sınırsız bir kimlik bunalımının göstergesidir." 
Kar'ı yazdıktan sonra 'aşağılandıklarını' düşünen grupların 'nefret'ini kazandığını düşünüyor. Bu tür tepkiler, Pamuk'un entelektüel kişiliğini epeydir olumsuz etkiliyor olmalı ki, kendisinden 'nefret' eden grupların tuzağına düşüyor. 
Salman Rüşdi rolüne bürünmek istercesine... Hayli kışkırtıcı bir üslup sergiliyor. Oysa Das Magazin'de çıkan şu sözleri Orhan Pamuk'un edebiyatçı ve aydın kişiliğini daha doğru yansıtıyor "Bana saldıranlar, kitaplarımı okumuyor. Bunlar hiçbir zaman eleştirel kitapları okumayı öğrenemedi. 
Avrupa'ya yaklaşmamızın ne harika bir şey olduğunu bu insanların kavrayamamasına şaşırıyorum. Bunun alternatifi ya din ya askeri bir diktatörlüktür. Ben ifade özgürlüğü, açık toplum, demokrasi gibi konularda hayal kuruyorum safça. Fakat bunu başaracağız. 
Türkiye'de egemen elitler muhafazak rları ve siyasal İslamcıları anlamak istemiyorlar. Karşıt olanı anlamanın bir ulus oluşturmada şart olduğunu kavrayamıyorlar. Hayır, kendi kendilerine söyledikleri ulusun ordu tarafından oluşturulduğu. Biz onları anlamıyoruz, öyleyse bombalayalım." 
Orhan Pamuk'un tepki uyandıran sözlerine gelince "Burada 30 bin Kürt öldürüldü. 1 milyon da Ermeni. Ve neredeyse kimse bundan söz etmeye cesaret edemiyor. Bunu ben yapıyorum diye benden nefret ediyorlar." 
Pamuk'un romanlarını okumayabilirsiniz, olayları çarpıttığını düşünebilirsiniz ancak bu tepkiler, 'aydın katliamı'na dönüşmemeli. 
Hitler faşizmine kapı aralamayalım 



</TEXT>
</DOC>
