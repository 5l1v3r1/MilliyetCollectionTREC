<DOC>
<DOCNO> 342872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/spor/spo08.html </URL>
<DATE> 2005/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri demir aldı 1-0 
</HEADLINE>
<TEXT>


Ligde 10 haftadır yenilmeyen Sarı - Kırmızılılar kader maçında Sakaryaspor'u tek golle avladı. Gökhan'ın 65'teki nefis kafa sayısıyla gülen Kayserispor kümede kalma yolunda dev bir adım atarken, konuk ekip ise ağır darbe yedi 


Kayserispor kendi sahasında Sakaryaspor'u dize getirdi. Ligde 10 haftadır bileği bükülmeyen Sarı - Kırmızılı takım bu sonuçla 33 puana çıkarak kümede kalma yolunda büyük avantaj sağlarken, 29 puanda kalan Sakarya ateş hattından çıkamadı. Ev sahibi ilk yarıda Mehmet Topuz, Balili ve Bülent'le yakaladığı net fırsatlardan yararlanamazken Sakaryaspor ise Kadir, Cemil ve M'Bayo ile gole yaklaştı. Kayseri aradığı golü 65'te buldu. İkinci yarıda oyuna giren Gökhan, Bülent'in ortasında nefis bir kafa vuruşuyla ağları sallayıp takımına altın değerinde 3 puan kazandırdı. 

Maçın karnesi 
HAKEMLER İsmet Arzuman, Bahattin Duran, Mustafa Emre Eyisoy 
KAYSERİSPOR Metin Aktaş 5 - Murat 5 , Ali Turan 5 , Eric 5 , Ergün 5 - Mehmet Topuz 4 Dk.52 Gökhan 6 , Johnson 6 , Hakan Çimen 4 , Cem Karaca 5 Dk.90 İlhan - Bülent 7 , Balili 5 Dk.85 Kamber 
SAKARYASPOR Şenol 3 - Gökhan Kök 4 , Aytaç 3 , Cemil 3 , Abdülkadir 4 - Aydın 3 Dk.84 Ali Cansun , Serdal 5 , Ragıp 4 , Fatih 4 - Burak 3 , M'Bayo 5 Dk.70 Makkasi 4 
GOL Gökhan Dk.65 
SARI KARTLAR Johnson, Eric, Metin Aktaş Kayseri , Serdal, Makkasi, Şenol, Cemil Sakarya 

Güler misin, ağlar mısın 

Maçtan sonra bir ilke imza atıldı, Kayserisporlu yöneticiler soyunma odasında çuvalla galibiyet primi dağıttı. Yönetim önceki gün ise bu tür haberleri yalanlamıştı. Öte yandan polis eskortuyla stattan ayrılan Sakarya kafilesi kendi taraftarının taşlı saldırısına uğradı, otobüsün camlarından biri kırıldı. Serdal, Ali Cansun ve Aydın hafif yaralanırken, cezası nedeniyle tribünde yer alan Emre Toraman'ın da tartaklandığı bildirildi. 


</TEXT>
</DOC>
