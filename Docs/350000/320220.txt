<DOC>
<DOCNO> 320220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/spor/spo04.html </URL>
<DATE> 2005/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupa ası Trabzon 
</HEADLINE>
<TEXT>


Türkiye Kupası'nda Gaziantepspor'u eleyen Bordo-Mavililer, yarı finale kalan dört takımdan biri oldu. Gökdeniz 2 ve Özgür'ün golleri, Trabzonspor'u tura taşıdı 


Bir gol sayılmadı 
TÜRKİYE Kupası çeyrek finalinde Gaziantepspor'u ağırlayan Trabzonspor, rakibini 3-0 ile geçti, attığının çok daha fazlasını da kaçırdı. Kırmızı - Siyahlılar karşısında maça hızlı başlayan Karadeniz ekibinin 14. dakikada Gökdeniz ile kazandığı golü hakem Selçuk Dereli ofsayt olarak değerlendirdi. Ancak 37'de Yattara'nın kornerini Szymkowiak havalandırdı. Özgür'ün kafası ilk yarının skorunu belirledi 1-0. 

Hasagiç farkı önledi 
TRABZONSPOR, ikinci yarıda daha da atak bir futbol ortaya koydu. Ancak Gaziantepspor kalecisi Hasagiç'in iyi oyunu, farkın artmasına engel oldu. Bordo - Mavililer buna karşın, 52'de Devran'ın hatasını affetmeyen Gökdeniz ile farkı ikiye çıkardı. Uzatma dakikalarında yine sahneye aynı futbolcu çıktı, şık aşırtma vuruşu üst direkten, kaleye gitti ve skor belirlendi 3-0. Bu sonuçla Galatasaray, Trabzonspor'un rakibi oldu. 

'Çalıştık kazandık' 

ANTEP maçının futbol seyri açısından çok güzel geçtiğini söyleyen Trabzonspor Teknik Direktörü Şenol Güneş, "Çok çalıştık, kazanmayı hak ettik. Gol atmayı düşünen iki takımın mücadelesinde herkes mutlu oldu" dedi. Güneş maç sonrasında ise soyunma odasına girerken, futbolcularına, "Rakibe bu kadar pozisyon verilir mi " diye çıkıştı. 

Maçtan notlar 
Antep'e karşı iki eksik 
GAZİANTEPSPOR karşısına bu kez lig mücadelesi için çıkacak olan Trabzonspor'da iki eksik bulunuyor. Sarı kart cezalısı Hüseyin ile birlikte, dün kırmızı kart gören Lee de Antep karşısında görev yapamayacak. 

Amerika'dan misafir geldi 
KARADENİZ Teknik Üniversitesi'nin davetlisi olarak İstanbul'da bulunan 9'u kız, 15 Amerikalı üniversite öğrencisi, dünkü maçı, kendilerine hediye eden Bordo - Mavili forma ve bayraklarla izledi. Tribünlerin önüne de, "Futbol evrenseldir. Dili, dini, ırkı yoktur. Trabzonspor Taraftarlar Derneği ve Mineapolice College" pankartı asıldı. Ayrıca "Küfreden bizden değildir" pankartı da takdir topladı. 

Yanal maçta 
TRABZONSPOR'UN dünkü Gaziantespor mücadelesini izleyen Milli Takımlar Teknik Direktörü Ersun Yanal, Ay - Yıldızlı ekibe almayı düşündüğü oyuncuların son durumunu takip etti. Ersun hoca, maç boyunca bol bol not tuttu. 

Bekleyiş 
BORDO - Mavililer, Beşiktaş - Sakaryaspor maçında çıkan olaylar nedeniyle Siyah - Beyazlılar'a ceza verilmesini bekliyor. Üç hafta sonra İnönü Stadı'nda oynaması gereken maça değinen Trabzonspor Basın Sözcüsü İbrahim Şahin, "Beşiktaş ile nerede karşılaşırsak karşılaşalım mutlaka kazanmak isteyeceğiz" dedi. 


</TEXT>
</DOC>
