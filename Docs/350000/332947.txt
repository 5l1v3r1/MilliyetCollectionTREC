<DOC>
<DOCNO> 332947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko47.html </URL>
<DATE> 2005/04/13/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
IMF Raporu Enflasyonun azalmaya devam etmesi bekleniyor 
</HEADLINE>
<TEXT>

     Uluslararası Para Fonu IMF tarafından yayımlanan ''Dünyanın Ekonomik Durumu'' raporuna göre, Türkiye'de büyümenin bu yıl ve 2006'da yüzde 5 olması, enflasyonun ise azalmaya devam etmesi bekleniyor. 
     Bu arada raporda, sıkı mali politikaların uygulanmasının sürdürülmesi ve yapısal reformların gerçekleştirilmesi tavsiye edildi. 
     IMF ve Dünya Bankası'nın, cuma günü Washington'da başlayacak yıllık bahar toplantıları öncesinde yayımlanan 'Dünyanın Ekonomik Görünümü'' raporunda, Türkiye'de geçen yıl yüzde 8 olarak verilen büyüme oranının, bu yıl ve 2006'da yüzde 5 olarak kaydedilmesinin beklendiği ifade edildi. 
     Geçen yıl yüzde 10.6 şeklinde dile getirilen yıllık tüketici enflasyonu oranının da, bu yıl yüzde 9'a, 2006'da da yüzde 6.1'e ineceği tahmininde bulunuldu. 
     Raporda Türkiye'nin geçen yılki cari açığı, GSYH'nin yüzde 5.2'si olarak verilirken, bu oran bu yıl için yüzde 4.5, 2006 için de yüzde 3.7 olarak tahmin edildi. 
     Geçmişe ve geleceğe yönelik bu rakamlar, matematik formüller kullanılarak bulunduğundan, geçmişe yönelik rakamlar, gerçeği tam olarak yansıtmayabiliyor. 
     Raporun Türkiye değerlendirmesinde, geçen yıl büyümenin güçlü oranda gerçekleştiği, enflasyonun son 30 yılın en düşük rakamına indiği, buna karşılık cari açığın yükseldiği hatırlatıldı. 
     Finans durumunun, yabancı yatırımcıların ilgisi ve AB'nin müzakerelere başlanması için tarih vermesi kararından yararlandığına işaret edildi. Raporda yer alan diğer bazı görüş ve öneriler ise şöyle 
     
     SAPTAMA VE ÖNERİLER 
     ''Geleceğe bakıldığında, büyümenin sürdürülebilir oranlara doğru yumuşaması beklenirken, cari açığın, liranın değerlenmesi ve yüksek talepten dolayı olumsuz etkilenmesi ihtimali var. Piyasanın olası ani değişiklikleri, cari açığın finansmanı açısından risk oluşturur. 
     Politikalar, cari açığın azaltılması ve piyasa güveninin korunması üzerinde yoğunlaşmalı. Bu çerçevede faiz dışı bütçe fazlası hedefi tutturulmalı ve son kazanımlara karşın hala yüksek olan kamu borcu azaltılmalı. Pozitif büyüme ivmesinin korunabilmesi için de, yapısal reformlar ısrarlı şekilde gerçekleştirilmeli. Bunlara vergi ve kamu harcaması reformlara, bankaların yasal ve denetim sistemlerinin güçlendirilmesi, kamu bankalarının yeniden yapılandırılması ve doğrudan yatırım ortamının iyileştirilmesi dahil.'' 
     
</TEXT>
</DOC>
