<DOC>
<DOCNO> 310244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/soneko29.html </URL>
<DATE> 2005/01/28/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Türkiye - Arnavutluk KEK Protokolü imzalandı... 
</HEADLINE>
<TEXT>

     Devlet Bakanı Güldal Akşit, Türkiye ve Arnavutluk arasındaki köklü tarihi ilişkilerin ekonomik ve ticari ilişkilere yansıtılması için gayret göstereceklerini bildirdi. 
     Türkiye ve Arnavutluk 8. Dönem Karma Ekonomik Komisyonu KEK Toplantısı Sonuç Protokolü, Dış Ticaret Müsteşarlığı'nda imzalandı. 
     Protokole, Türkiye adına Devlet Bakanı Güldal Akşit, Arnavutluk adına da Tarım ve Gıda Bakanı Argon Duka imza koydu. 
     Akşit, imza töreninde yaptığı konuşmada, dünden beri devam eden KEK 8. Dönem Toplantıları çerçevesinde yapılan görüşmelerde, iki ülke arasında büyük bir işbirliği potansiyelinin bulunduğu sonucuna vardıklarını söyledi. 
     Türkiye ve Arnavutluk arasında iyi siyasi ilişkiler ve tarihi bağlar bulunduğunu anlatan Akşit, şunları söyledi 
     ''KEK 8. Dönem Toplantısı çerçevesinde Türkiye ve Arnavutluk arasındaki ilişkiler tüm yönleriyle değerlendirilmiş, işbirliğinin geliştirilmesi için alınması gereken tedbirler üzerinde mutabakata varılmıştır. İmzaladığımız bu protokolün ilişkilerimizin geliştirilmesine katkı yapacağına inanıyorum. Görevimiz bu protokolü imzalamakla bitmiyor. Belgenin her iki ülke çıkarları çerçevesinde hayata geçirilmesi asıl hedeftir. Ben Türk tarafının yetkilisi olarak bu konuda söz veriyorum.'' Arnavutluk Tarım ve Gıda Bakanı Argon Duka da, iki ülke arasındaki mevcut siyasi ilişkilerin ticari ve ekonomik ilişkilere yansıyacağını umut ettiğini belirterek, protokolde yer alan kararların uygulanmasına çalışacağını bildirdi. 
     
     PROTOKOL NE İÇERİYOR 
     Protokolde iki ülke arasında ticari, ekonomik, enerji, KOBİ'ler arası, ulaştırma, gümrük, turizm, sağlık gibi konularında işbirliği öngörülüyor. 
     Edinilen bilgiye göre, 8. Dönem KEK Toplantıları sırasında Arnavutluk tarafı geçen yılın ilk 11 ayında iki ülke arasındaki 157 milyon dolarlık ticaret hacminin sadece 14 milyon dolarının kendi ülkelerinin ihracatı olduğunu belirterek, ticaret hacminin daha dengeli hale getirilmesini istediler. 
     Türk tarafı ise Balkanlar'da STA imzalamadıkları 2 ülke bulunduğunu, bunların ise Sırbistan ve Arnavutluk olduğunu belirterek, Arnavutluk ile en kısa zamanda bir STA imzalamak istediklerini bildirdi. Bu konuda görüşmelere başlanması hususu protokolde yer aldı. 
     Türkiye'nin 1991 yılında Arnavutluk'a sattığı elektrik enerjisi ihracatının karşılığı olan bedelin hala alınamadığı da görüşmeler sırasında hatırlatıldı. Taraflar yaklaşık 3.5 milyon dolar tutarında olan borcun yeni bir takvime bağlanması konusunda mutabakata vardı. 
     Ayrıca Türk tarafı, enerjide Batı Avrupa'ya transit gaz taşınmasında bir geçiş ülkesi olarak Arnavutluk'tan destek istedi. 
     İş Konseyi ve Turizm Çalışma Komitesi'nin en kısa zamanda toplanması hususlarında da anlaşmaya varıldı. 
     İki ülke arasındaki ticaret hacmi 2004 yılının ilk 11 ayında 157 milyon dolar olmuştu. Bunun 14 milyon doları ithalat, 143 milyon doları da ihracat olarak gerçekleşmişti. Türkiye'nin bu ülkeden 14 milyon dolarlık ithalatının tamamına yakınının ham deri olduğu belirtilirken, söz konusu ülkeye ise daha çok demir-çelik ürünleri, tüketim ve tekstil maddelerinin ihraç edildiği belirtildi. 
     Arnavutluk'un toplam ticaret hacmi 2 milyar dolar düzeyinde bulunurken, bunun sadece 500 milyon dolarlık kısmını ihracat oluşturuyor. 
     
</TEXT>
</DOC>
