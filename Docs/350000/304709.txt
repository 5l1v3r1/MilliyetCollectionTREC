<DOC>
<DOCNO> 304709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sontur06.html </URL>
<DATE> 2005/01/08/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Prof. Dr. Sadettin Güner ve oğlu Trabzon'da öldürüldü 
</HEADLINE>
<TEXT>

     Karadeniz Teknik Üniversitesi Kimya Bölümü Öğretim Üyesi Prof. Dr. Sadettin Güner ve dört yaşındaki oğlu Selçukhan, silahlı saldırı sonucu öldürüldü. 
     Olay saat 24.00 sıralarında, Trabzon' un Boztepe mahallesi, yakınlarında meydana geldi. Prof. Dr. Güner' in kullandığı araca kimliği belirsiz kişilerce çapraz ateş açıldı. 
     Dokuz kurşun isabet eden araçta bulunan Prof. Dr. Güner ile dört yaşındaki oğlu Selçukhan Güner ağır yaralı olarak kaldırıldıkları Trabzon Numune Hastanesi' nde hayatlarını kaybettiler. Araçta bulunan eşi Melek Güner ile kızı Gizem ise yara almadan kurtuldular. 
     Bu arada, yapılan ilk araştırmada olay yerinden beyaz kazaklı ve bereli bir kişinin kaçarken görüldüğü belirtildi. Olayla ilgili soruşturma sürdürülüyor. 
     
     ''GÜNER'İN HİÇKİMSEYLE PROBLEMİ YOKTU'' 

     Karadeniz Teknik Üniversitesi KTÜ Rektörü Prof. Dr. İbrahim Özen, uğradığı silahlı saldırı sonucu ölen Prof. Dr. Sadettin Güner'in hiçkimseyle probleminin olmadığını söyledi. 
     Özen, AA muhabirine yaptığı açıklamada, Fen Edebiyat Fakültesi Kimya Bölümü Öğretim Üyesi Prof. Dr. Sadettin Güner'in, eşi ve 3 çocuğuyla birlikte otomobiliyle seyir halindeyken kimliği belirlenemeyen kişilerin silahlı saldırısına uğradığını anımsattı. 
     Olayda, Güner ve 4 yaşındaki oğlu Selçukhan'ın öldüğünü, eşi ve diğer 2 çocuğunun yara almadan kurtulduğunu belirten Özen, ''Güner'in ölümü hepimizi derin üzüntüye boğdu. Bu hain saldırıyı kınıyoruz'' dedi. 
     Güner'in herkesin sevdiği, çok iyi bir insan olduğunu ifade eden Özen, ''Güner'in kimseyle bir problemi yoktu. İnsani ilişkileri çok iyiydi. Böyle bir olayın neden gerçekleştirildiğini anlamakta güçlük çekiyorum'' diye konuştu. 
     
     TOPRAĞA VERİLDİ 

     Uğradığı silahlı saldırı sonucu ölen Karadeniz Teknik Üniversitesi KTÜ Öğretim Üyesi Prof. Dr. Saadettin Güner ile oğlu Selçukhan Güner, toprağa verildi. 
     Güner için Maçka İlçesi'ne bağlı Akarsu Köyü'ndeki evinin önünde düzenlenen cenaze törenine, Rektör Prof. Dr. İbrahim Özen, çok sayıda öğretim üyesi ve vatandaşlar katıldı. 
     Tören sırasında Güner'in ailesinin oldukça üzgün oldukları gözlendi. 
     Saadettin ve Selçukhan Güner, Akarsu Köyü'ndeki aile mezarlığında toprağa verildi. 
     
     "HAKKIMI HELAL ETMEYECEĞİM" 

     Tören sırasında basın mensuplarına seslenen Melek Güner, Fen Edebiyat Fakültesi Dekanı Yaşar Gök'ün cenaze törenine gelmesini istemediğini belirterek, ''Ona hakkımı helal etmeyeceğim'' dedi. 
     
     PROF. DR. GÜNER KİMDİR 

     Prof. Dr. Saadettin Güner, 1963 yılında Trabzon'un Maçka İlçesi'nde doğdu. KTÜ Fen Edebiyat Fakültesi Kimya Bölümü'nden 1984 yılında mezun olduktan sonra aynı yıl araştırma görevlisi olarak atandı. 1992 yılında ABD Teksas Teknik Üniversitesi'nde doktora çalışmalarını bitirdi. 1993 yılında Kimya Bölümü Biyokimya Anabilim Dalı'nda yardımcı doçent olarak göreve başladı. 1994 yılından itibaren Biyokimya Anabilim Dalı Başkanlığı'nı yürüttü. 2004 yılında profesör olarak atandı. 
     Birçok bilimsel araştırma ve projelerde yöneticilik ve yürütücülük görevlerinde bulunan Güner'in, ulusal ve uluslararası çok sayıda makalesi ve 3 adet kitabı var. 
     

     
</TEXT>
</DOC>
