<DOC>
<DOCNO> 305978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/guncel/gun08.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Patrikhane'ye şok suçlama 
</HEADLINE>
<TEXT>


Türkiye Ortodoks Patrikhanesi Basın Sözcüsü Sevgi Erenol, "Fener Rum Patrikhanesi Türkiye'yi parçalamak istiyor" dedi 

İBRAHİM OKUMAMIŞ Antalya DHA 

Türkiye Ortodoks Patrikhanesi Basın Sözcüsü Sevgi Erenol, Fener Rum Patrikhanesi'nin Türkiye'nin bölünmesi oyununun bir parçası olduğunu öne sürdü. Akdeniz Üniversitesi'nde düzenlenen "Patrikhane, Misyonerlik ve Azınlıklar" sempozyumunda konuşan Erenol, dünyada insanları köleleştirmek isteyen bir grubun bulunduğunu belirterek, "Türkiye son kale. Bunlar paranın gücüyle ekonomileri mahvettiler, sonra siyasi manevralarla Avrupa Birliği Uyum Yasaları adı altında tek dünya devletinin altyapısını sağlamlaştırdılar. Kültürel yönden de seçilmişlik kavramını ortaya attılar. Eğer Türkiye düşerse bütün dünya onların hakimiyeti altına girecektir" dedi. 
Fener Rum Patrikhanesi'nin bu oyunun bir parçası olduğunu öne süren Erenol, "Misyonerlik ve azınlık meselesi de oyunun bir parçasıdır. Amaçları üniter devleti parçalamak, şehir devletçikleri haline getirmektir. Sur içinde bir papaza devlet hazırlıyorlar. Geçmişte de bu böyleydi, ama Hıristiyan Türkler bu oyuna gelmedi" diye konuştu. 


</TEXT>
</DOC>
