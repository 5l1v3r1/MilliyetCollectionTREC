<DOC>
<DOCNO> 324409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko40.html </URL>
<DATE> 2005/03/17/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Memurların yan ödemelerine açıklık... 
</HEADLINE>
<TEXT>

     Maliye Bakanlığı, memurlara, iş güçlüğü, iş riski, temininde güçlük ve mali sorumluluk zammı gibi isimlerle yapılan yan ödemelerin uygulama esaslarına açıklık getirdi. 
     Maliye Bakanlığının konuyla ilgili Devlet Memurları Genel Tebliği Resmi Gazete'de yayımlandı. Tebliğle yan ödemelere ilişkin olarak 1 Ocak 2005'ten itibaren yürürlüğe giren Bakanlar Kurulu kararının uygulama esasları belirlendi. Buna göre karar kapsamına dahil personele kadro veya görevlerinin karşılığı olarak verilebilecek "asli" nitelikteki İş Güçlüğü Zammının hesaplanmasında esas alınan puan 500'den az olmayacak. Kendilerine "ikinci görev" verilenlere, her iki göreve ait aynı cins zamlardan miktarı fazla olan ödenecek. 
     Bilgi İşlem Merkezi BİM Müdürü ve BİM Şube Müdürü ile BİM Müdür Yardımcılarına söz konusu zamların ödenebilmesi için, Bilgi İşlem Merkezlerinin usulüne göre kurulmuş olması şartı aranacak. Bilgi İşlem Merkezi niteliği taşımayan diğer müdürlüklerde, bilgisayar kullanılsa dahi, Müdür ve Müdür Yardımcılarına söz konusu zamlar ödenmeyecek. 
     Temininde güçlük zamlarının ödenmesinde teknik personelin "kendi ihtisas dallarında geçen hizmet süresi"nin belirlenmesinde, teknik hizmetler sınıfında geçirilen süreler esas alınacak. İş riski zamları ise sadece kadroları Teknik Hizmetler Sınıfında bulunanlara ödenecek. 
     
</TEXT>
</DOC>
