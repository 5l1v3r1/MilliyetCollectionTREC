<DOC>
<DOCNO> 310946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sondun34.html </URL>
<DATE> 2005/01/31/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
ABD'den Bulgaristan'a silah 
</HEADLINE>
<TEXT>

     ABD'nin, Bulgaristan'a Amerikan yapımı silahlar alması koşuluyla 60 milyon dolar karşılıksız yardım yapacağı bildirildi. 
     Bulgaristan Savunma Bakanlığı'ndan edinilen bilgiye göre, ABD hükümeti, 60 milyon dolarlık karşılıksız yardım teklifinde bulundu. ABD'nin teklifinde, bu parayla Bulgaristan Silahlı Kuvvetleri'nin ihtiyaçları çerçevesinde Amerikan yapımı silah ve askeri teçhizat alınması şartı bulunuyor. 
     Savunma Bakanlığı yetkilileri, Bakan Yardımcısı İlko Dimitrov'un yardım konusunda ABD'de görüşmelerde bulunduğunu, ayrıntılı açıklamanın dönüşünde yapılacağını bildirdi. 
     Bulgaristan Savunma Bakanı Nikolay Svinarov, ABD'nin teklif ettiği yardımın ''hibe'' olarak yorumlanmaması gerektiğini belirterek, ''Bu para, ABD ile olan stratejik işbirliğimizin bir parçasıdır'' diye konuştu. 
     
</TEXT>
</DOC>
