<DOC>
<DOCNO> 318375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/ekonomi/eko03.html </URL>
<DATE> 2005/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihar eden BDDK işçisine reddi miras 
</HEADLINE>
<TEXT>


Kredi kartı borcu yüzünden intihar eden BDDK işçisinin ailesi, 8 bin YTL'lik borcu öğrenince reddi miras davası açtı 

AHMET ERHAN ÇELİK Ankara 

Kredi kartı borcu yüzünden intihar eden Bankacılık Düzenleme ve Denetleme Kurumu BDDK temizlik işçisi Murat Akkavak'a reddi miras davası açıldı. Akkavak'ın eşi Nursel Akkavak tarafından açılan davada ailenin 8 bin YTL'lik kredi kartı borcunun üstlenilmeyeceği bildirildi. 
Alınan bilgiye göre, Akkavak'ın bağlı bulunduğu temizlik şirketi, kıdem tazminatı, gelir vergisi iadesi ve 24 günlük ocak ayı maaşı karşılığında aileye 4 bin 200 YTL'lik ödeme yaptı. Nursel Akkavak, borçlarla alacakların birbirini karşılamadığını görünce reddi miras davası açmayı tercih etti. 

Aile olayla ilgili konuşmuyor 
Akkavak, "İntihar olayıyla ilgili bir şey bilmiyorum, davayla ilgili de konuşmuyorum" diyerek soruları yanıtsız bıraktı. Nursel Akkavak'ın konuşmasını engelleyen Murat Akkavak'ın kardeşi Kasım Akkavak ise, "Olay kapalı kutu. Avukatımız var, gerekenleri yapacak" dedi. Kasım Akkavak, "Kardeşinizin kumar alışkanlığı var mıydı" sorusuna "Bilmiyorum" yanıtını verdi. Ankara Seyranbağları semtinde gecekonduda oturan Akkavak'ın kumara düşkün olduğu iddia edildi. 
Akkavak'ın, Gaziosmanpaşa semtinde kendini ağaca asarak intihar ettiği belirlendi. Akkavak'ın intihar etmeden 2 gün önce İş Bankası'ndan 2 bin YTL bayram kredisi aldığı belirlendi. Daha önce de aynı bankadan 2 bin 700 YTL'lik tüketici kredisi aldığı ve ölüm tarihinde kredi bakiyesinin 700 bin YTL olduğu görüldü. BDDK Başkanı Tevfik Bilgin konuyla ilgili olarak, "Vicdani sorumluluğunu hepimiz taşıyoruz" demişti. 

Borçlarını arkadaşları ödüyor Murat Akkavak'ın İş Bankası'na olan kredi kartı ve kredi borcunun bin 100 YTL'lik kısmı çalışma arkadaşları tarafından ödendi. BDDK personeli Akkavak'ın borçlarının bir bölümünü kapattı. 1999'dan beri Bayındır temizlik şirketinde çalışan Akkavak, Haziran 2000'den bu yana BDDK'de hizmet veriyordu. 1972 Göle doğumlu Akkavak'ın 2'si erkek 3 çocuğu bulunuyor. 


</TEXT>
</DOC>
