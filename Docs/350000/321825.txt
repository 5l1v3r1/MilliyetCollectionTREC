<DOC>
<DOCNO> 321825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/soneko28.html </URL>
<DATE> 2005/03/08/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Finans Invest Petkim, ikincil halka arz için en uygun dönemde... 
</HEADLINE>
<TEXT>

     Finans Invest Genel Müdürü Hüseyin Öztürk, şirkette yaşanmakta olan kapasite, verimlilik ve karlılık artışına paralel Petkim'in, 'ikincil halka arzı' için en uygun dönemde olduğunu düşündüklerini söyledi. 
     Petkim hisselerinin halen yüzde 4'ü halka açık bulunuyor. 
     Öztürk, Petkim'in Halka Arzı ile ilgili düzenlenen basın toplantısında yaptığı konuşmada, piyasada mevcut koşulların Petkim'in gerçek potansiyelini yansıtmadığını, Petkim'in 22 fabrika, liman ve barajdan oluşan dev bir üretim kompleksi olduğunu ifade etti. 
     Karlılığın dönemsel olarak değiştiği petrokimya sektöründe, Çin'de yaşanmakta olan talep artışı ile beraber, karlılığın arttığı döneme girildiğini belirten Öztürk, önümüzdeki yıllarda da sürmesi beklenilen bu yüksek karlı zaman diliminde petrokimya sektörünün karlılığını önemli oranda arttırmasını beklediklerini söyledi. 
     Öztürk, Petkim İkincil Halka Arzı'nın, Turkcell Halka Arzı ve Tüpraş İkincil Halka Arzından sonraki en büyük halka arz olduğunu belirtirken, halka arzdan önce Petkim hisselerinin sadece yüzde 4'ünün halka açık olduğunu kaydetti. 
     İMKB'deki işlem hacminin sığ, kurumsal yabancı yatırımcı ilgisinin az ve şirket analistlerin takip listesinde olmadığına dikkati çeken Öztürk, halka arzla birlikte şirketin halka açıklık oranının artacağını söyledi. 
     Öztürk, Sermaye Piyasalarında bilinirlik yanında şirket hisselerinde işlem hacmi ve derinliğin artacağını, bu durumun yabancı yatırımcıların ilgisini çekeceğini anlattı. 
     Öztürk, halka arzla birlikte, yerli kurumsal yatırımcıların Petkim'e olan ilgisinin artacağını, yabancı yatırımcıların ilgilendiği uluslararası saygınlığı olan hisse senedi endekslerine girme imkanının olacağını da bildirdi. 
     
     HALKA ARZ TAHSİSAT GRUPLARI 

     Öztürk, Petkim'in halka arzında ilk kez ''Kamu Çalışanları''na ayrı bir tahsisat grubu oluşturduklarını bildirirken, kamu çalışanları tahsisat grubunun Petkim çalışanlarından sonra ikinci önemli iskonto grubu olacağını söyledi. 
     Tahsisat gruplarını, ''Petkim Çalışan ve Emeklileri, Kamu Çalışanları, Yurtiçi Küçük Bireysel Yatırımcılar, Petkim Kurumsal Müşterileri, Yurtiçi Kurumsal Yatırımcılar, Yurtdışı Kurumsal Yatırımcılar'' olarak sıralayan Öztürk, tahsisat grupları arasında diğer bir önemli grubun bu güne kadar Petkim ile sıkı iş ilişkisinde bulunan ve Petkim Kurumsal Müşterilerinin bulunduğunu söyledi. 
     Öztürk, yurtdışı kurumsal yatırımcılar tahsisat grubuna ek olarak, Petkim çalışan ve emeklileri, kamu çalışanları ve Petkim Kurumsal müşterilerinin taleplerinin halka arz sürecinde sadece Finansinvest ve Finansbank şubelerinden toplanabileceğini kaydetti. 
     ''www.petkimhalkaarz.com'' sitesinin de oluşturulduğunu belirten Öztürk, yatırımcıların bu siteden Petkim ve halka arz ile ilgili her türlü bilgiye ulaşabileceğini söyledi. 
     
     HALKA ARZDA İZLENECEK YOL 

     Öztürk'ün verdiği bilgiye göre, Petkim halka arzında yatırımcılar, Finansinvest ve Finansbank şubeleri başta olmak üzere ileri bir tarihte açıklanacak konsorsiyum üyelerinin satış noktalarından talepte bulunulabilecek. 
     Ana dağıtım kanallarına ek olarak ''www.finansinvest.com'', ''www.finansbank.com.tr'' ve ''444 09 00'' numaralı telefondan talep toplanabilecek. Finansbank grubu internet kanallarından Card Finans kullanılarak kredi kartı ile ödeme yapma imkanı da olacak. 
     Diğer alternatif dağıtım kanalları konsorsiyum üyesi olan aracı kurumlar tarafından da kullanıma açılacak. 
     Halka arzda iki tür ödeme seçeneceği bulunacak. Nakit veya kredi kartı ile peşin ödeme, ilk ödeme nakit veya kredi kartı, kalan taksitler nakit olarak yapılacak. 

     
</TEXT>
</DOC>
