<DOC>
<DOCNO> 304457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur35.html </URL>
<DATE> 2005/01/07/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Eski MGK Genel Sekreteri Org. Kılınç ''Borcumu ödeyeceğim'' 
</HEADLINE>
<TEXT>

     Eski MGK Genel Sekreteri emekli Orgeneral Tuncer Kılınç, müteahhit Ali Osman Özmen'den ''direkt olarak borç talebi olmadığını'' belirterek, yakında bu parayı ödeyeceğini söyledi. 
     Emekli Orgeneral Kılınç, özel bir televizyon kanalına yaptığı açıklamada, Genelkurmay Başkanlığı Özel Kuvvetler Komutanlığı'nın Gölbaşı'ndaki tesislerinin yapımını üstlenen müteahhit Özmen'den para aldığı iddialarıyla ilgili olarak, Özmen'i Milli Savunma Bakanlığı Müsteşarlığı yaptığı dönemde tanıdığını ve MGK Genel Sekreteri olmasının ardından, Özmen'in kendisini en az ayda bir kere ziyaret ettiğini kaydetti. 
     Özmen hakkında görevli olduğu dönemde herhangi bir şikayet dilekçesi veya mektubu almadığını belirten Kılınç, evini elden çıkarmak istediği sırada, Özmen'in bu konuda kendisine yardımcı olabileceğini ifade ettiğini söyledi. Emekli Orgeneral Kılınç, ''Görevim ona baskı yapmak değil. Ben direkt talep etmiş değilim. Ona yaklaşımım sonucunda talebim oldu. O günkü makamımda müteahhitlerle irtibatım söz konusu değil'' dedi. 
     Özmen'e borcunun 150 bin dolar olduğunu ve bu konuda karşılıklı olarak helalleştiklerini ifade eden Kılınç, ''Ben tedbir aldım, yakında bunu ödeyeceğim'' diye konuştu. 
     Bu borcu başka birisinden de alabileceğini dile getiren Kılınç, ''Bu, satmak istediğim daireyi aldığım şahıs da olabilirdi. O da müteahhit. Osman Bey gibi tanıdığım onlarca müteahhit, işadamı var. Kime desem, ödeme durumum olsa, 10 mislini de alabilirdim. Bu bir tesadüftür. Osman Bey ile paylaşmışızdır. Yoksa bu aklıma gelmedi'' diye konuştu. 
     
     MAHKEMEDE NE DEMİŞTİ 

     Genelkurmay Askeri Mahkemesi'ndeki duruşmada, Özmen'in 5 Kasım 2004'te askeri savcılıkta verdiği ifade okundu. Özmen, oğlu Yaşar Özmen'e ait olduğu belirtilen ve "rüşvet ajandası" olarak nitelendirilen defter için, "Çok şaşırdım, tansiyonum yükseldi. Yaşar yanlış yapmış. Bu paraları vermişse borç olarak vermiştir. Bizim rüşvetle işimiz olmaz" dedi. 
     Özmen, ifadesinde şunları söyledi 
     "Tek para alışverişim Kılınç'la oldu. Çok sevdiğim 'ağabey' dediğim Kılınç'ı, emekliye ayrılmadan önce ziyaret ettim. Bu sırada 'Ben bir ev almak istiyorum, ama Çayyolu'ndaki evimi satamadığımdan alamıyorum. Bu evi ya sen sat, parasını bana ver ya da sen al' dedi. Tereddüt ettim, istemedim. 'O zaman bana 50 bin dolar borç ver' dedi. Üzerimde para olmadığını, ancak tedarik edebileceğimi söyledim. Bunun üzerine Kılınç'ın emir subayı geldi, kendisine 150 bin dolar verdiğime ilişkin tutanak tuttu. Bu subay halen Kara Kuvvetleri Komutanlığı Kurmay Başkanlığı'nda yarbay rütbesiyle çalışıyor." 
     
     'Yanlış anlama borcumu öderim' 

     Kılınç'ın daha sonra kendisine, "Sakın yanlış anlama, evi satıp parasını aldığımda bu borcumu ödeyeceğim. Mal beyanımda da senden borç aldığımı göstereceğim" dediğini anlatan Özmen, Kılınç'ın eşinin de bu konuda çok "titiz davrandığını" dile getirdi. 
     Ümitköy'deki evini kent merkezindeki bir evle değiştirmek istediğini dile getiren Kılınç da şöyle konuştu "Özmen'le merhabalaşırım. 'Çevrende yeni evlenen birileri olursa tavsiye edebilir misin ' dedim. İlk yaklaşımım budur. 25 kilometre mesafe gidip gelmek zor. Onun üzerine 'Öyle bir yer bulduysanız, satana kadar bir imk n vereyim size' kendi teklifidir. Ben de düşünmeyi müteakip... O günkü emir subayımla tutanağa bağladık. H l da evi satamadık. Yaptığımız tutanak, evi onun satması, kalan parayı bize ödemesi hususunda. Sonradan böyle şeyler çıkacağınızı bilemezsiniz ki " 
     
     '13 trilyon alacaklıyım' 

     Müteahhit Özmen, aralarında 11'i görevde 9'u emekli 20 askerin de bulunduğu 38 sanıklı davada, yaptığı yazılı savunmada, ihalelerin, Genelkurmay'ın belirlediği esaslara göre, belirlenen yerlerde MSB tarafından yapıldığını kaydetti. Hafriyat için şirketinin resen hak edişten 53 trilyon lira kestiğini anlatan Özmen, savcılığın işin 40 trilyona çıktığını hesapladığını buna göre 13 trilyon alacağının bulunduğunu kaydetti. Savcılığın, 40 trilyonu faiziyle 88 trilyona çıkarttığı için borçlu gözüktüğünü iddia eden Özmen, malzeme alımlarını sağlamlık, fonksiyon, estetik ve ekonomikliği dikkate alarak Genelkurmay'ın tasnif emirleri doğrultusunda yaptığını söyledi. 
     
     İmzasız ihbara hoşgörü 

     Askeri Savcı Zekeriya Duran'ın mahkemeye gönderdiği Maden Mühendisleri Odası'ndan gelen imzasız ihbar mektubunu okuyan H kim Yarbay Aykanat Kaçmaz, "Bir subay olarak meslektaşlarımdan utanıyorum. Bunların malları açık artırmada satılsın. Özmen'in kodese atılması neye yarar " ifadelerinin yer aldığını söyledi. Avukatların, imzasız mektupların delil olmayacağı ısrarına rağmen mahkeme, belgenin imzasız olduğundan değil, davayla ilgisi bulunmadığından savcılığa iadesine karar verdi. Mahkeme, sanıklardan Hüseyin Tekel'in bir başka projeye ilişkin beyanının savcılığa bildirilmesine karar vererek duruşmayı 14 Ocak tarihine erteledi. 

     
</TEXT>
</DOC>
