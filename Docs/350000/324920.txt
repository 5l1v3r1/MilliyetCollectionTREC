<DOC>
<DOCNO> 324920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonyas10.html </URL>
<DATE> 2005/03/18/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Genetik yapı dindarlık üzerinde etkiliymiş 
</HEADLINE>
<TEXT>

     NEW YORK, DHA 

      GEÇEN yıl Time dergisinde yayımlandıktan sonra bilim ve din dünyasını sarsan 'inanç geni' tartışmasına Amerikalı bilim adamlarından destek geldi. Time'ın ekim ayında kapak yaptığı haberde, Amerikalı moleküler biyolog Dean Hamer'ın, 6 yıllık bir çalışmanın sonunda 'Tanrı'ya inanç geni'ni bulduğu açıklanmıştı. Hamer, VMAT2 adlı bir genin dindarlık kavramını yönlendirdiğini belirterek buna 'inanç geni' adını vermişti. 
     
     YETİŞKİNLİĞE GEÇİŞTE GENETİK FAKTÖRLER ETKİLİ OLUYOR 
     Minnesota Üniversitesi tarafından tek ve çift yumurta ikizleri üzerinde yapılan yeni araştırmada da dindarlığın kişinin genetik yapısıyla bağlantılı olduğu ortaya çıktı. Daha önceki araştırmalarda, genlerin dindarlık üzerinde yüzde 40 oranında etkili olduğu anlaşılmış, ancak yaşın buna etkisi anlaşılamamıştı. 
     New Scientist adlı bilim dergisinin internet sitesinde yayımlanan yeni araştırmada ise genetik etkinin yaş ilerledikçe değişip değişmediğine bakıldı. Üniversitenin psikoloji bölümü mezunlarından Laura Koenig'in bir grup bilim adamına önderlik ettiği çalışmada, "Ergenlik çağındakiler yetişkinliğe doğru adım atarken genetik faktörler o kişinin ne kadar inançlı olacağı üzerinde önemli rol oynamaya başlıyor. Ancak bu süreçte dindarlık eğilimi yaratabilecek çevresel faktörler önemini yitiriyor" sonucuna varıldı. 
     
     TEK YUMURTA İKİZLERİ YILLAR GEÇSE DE AYNI DÜŞÜNÜYOR 
     Araştırma, genlerinin tamamı aynı olan 169 tek yumurta ikizinin yanı sıra, genetik olarak yüzde 50 oranında birbirine benzeyen 104 çift yumurta ikizine ibadet alışkanlıklarıyla ilgili sorular sorulurken, dini konularda da tartışmalar yapıldı. Elde edilen sonuçlara göre hepsi 30'lu yaşlarda olan ikizler, ergenlik dönemlerinde kendileri de dahil olmak üzere bütün aile bireylerinin aynı dini duyguları paylaştığını söyledi. Ancak yetişkinlik dönemine geçiş yapılırken, dini duyguların sadece tek yumurta ikizlerinde aynı kaldığı anlaşıldı. Çift yumurta ikizlerinin ise 3'te 1'inin yetişkinliğe geçişte farklı düşüncelere yöneldiği tespit edildi. Bu da, inanç konusunda yıllar geçtikçe genetik faktörlerin daha fazla önem kazandığını ancak birlikte büyümenin ve çevresel faktörlerin önemini kaybetmeye başladığını ortaya koydu. 
     Araştırmayla ilgili yorum yapan Miami Üniversitesi'nden Psikolog Michael McCullough, "Ailesiyle aynı çatı altında yaşayanlar tam olarak 'kendileri' olamıyor. Ancak yuvadan uçtuktan sonra tercihleriniz ve kendi doğanızın sizi yönlendirmesine izin vermeye başlıyorsunuz" dedi. 
     
</TEXT>
</DOC>
