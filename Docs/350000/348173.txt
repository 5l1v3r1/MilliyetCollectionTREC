<DOC>
<DOCNO> 348173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sondun30.html </URL>
<DATE> 2005/06/02/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
'Türkiye 15 yıl içinde AB'ye hazır olur' 
</HEADLINE>
<TEXT>

     Alman Birlik 90 Yeşiller Partisi Eş Başkanı Reinhard Bütikofer, ''Türkiye'nin 10 ila 15 yıl içinde AB'ye tam üye olarak girmeye hazır olacağına inandıklarını'' söyledi. 
     Bütikofer, Almanya'da akredite olan yabancı gazeteciler için Berlin'de düzenlediği basın toplantısında, ''Türkiye ile müzakerelere AB'ye tam üyelik hedefiyle başlanmasından yana olduğumuzu söyledik. Bunun uzun zaman alacağını da biliyoruz. Türkiye, şimdiki durumuyla AB'ye giremez, ancak 10 ila 15 yıl içinde buna hazır olacağına inanıyoruz'' dedi. 
     Birlik partilerinin CDU CSU olası seçim kampanyalarını ''Türkiye karşıtı'' olarak şekillendirmeye çalışacağını da ifade eden Bütikofer, ''Hıristiyan Demokrat Birlik Partisi CDU Genel Başkanı Angela Merkel'in, başbakan olması durumunda dış politikada fazla bir değişiklik yapacağını sanmadığını, ancak Avrupa'nın entegrasyonu konusunda kendilerinden farklı davranabileceğini'' kaydetti. 
     Seçimlerde kendi partisini hangi konularda güçlü gördüğü sorusuna karşılık da Bütikofer, ''çevre, göç, yabancılar, aile ve eğitim politikalarında seçmenlerin tüm partilerden çok kendilerine güvendiğini, Dışişleri Bakanı Joschka Fischer ile birlikte dış politika konusunda da kendilerine duyulan güvenin arttığını'' söyledi. 
     Bütikofer, Başbakan Gerhard Schröder'in erken seçim kararı almasıyla ilgili olarak da, ''Schröder'in bunu haftalar öncesinden Fischer ile görüştüğünü, ancak verdiği kararın nihayetinde kendi kararı olduğunu'' belirtti. 
     Birlik partileriyle gelecekte koalisyon oluşturma olasılığı olup olmadığı sorusunu da Bütikofer, ''Birlik partileriyle hangi konularda ortak politika yapabileceğimizi bilmiyorum. Bu nedenle işbirliği imkanı görmüyorum. Ancak bu, SPD'ye köle gibi bağlı olduğumuz anlamına gelmez'' diye cevapladı. 
     Öte yandan Hıristiyan Sosyal Birlik Partisi CSU Genel Başkanı Edmund Stoiber, Münih kentinde yaptığı açıklamada, Türkiye'nin AB üyeliğine karşı olduklarını tekrarlayarak, ''Avrupa'da kendileri tarafından önerilen 'imtiyazlı ortaklık' görüşünün gittikçe yaygınlık kazandığını'' savundu. 
     ''Birlik partilerinin olası erken seçimleri kazanması durumunda Türkiye ile yapılacak AB üyelik müzakerelerine farklı bir yön vereceklerini'' tekrarlayan Stoiber, ''Fransa ve Hollanda'daki referandum sonuçlarının olumsuz olmasının, AB'nin genişleme politikasının yeniden gözden geçirilmesini zorunlu kıldığını'' söyledi. 
     Stoiber, ''Schröder ile Fransa Cumhurbaşkanı Jacques Chirac'ın, AB ülkesi vatandaşlarını dikkate almadan Türkiye'nin AB üyeliğini destekledikleri için ortaya çıkan durumdan sorumlu olduklarını'' kaydetti. 
     
</TEXT>
</DOC>
