<DOC>
<DOCNO> 303391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonsiy08.html </URL>
<DATE> 2005/01/04/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Erdoğan'dan iki müjde... 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, çiftçilere yönelik kredi faizlerini yüzde 10.4-19.5 aralığına çektiklerini söyledi. 
     YTL'ye geçiş operasyonunun hiçbir aksaklığa sebebiyet vermeyecek şekilde başarıyla gerçekleştirildiğini kaydeden Erdoğan, halka, YTL'ye özellikle de yeni kuruşlara sahip çıkması çağrısında bulundu. 
     Partisinin grup toplantısında konuşan Erdoğan, yeni yılda ekonomide elde edilen olumlu gelişmelere değindi. Türkiye'nin yeni yıla Yeni Türk Lirası YTL ile girdiğini hatırlatan Erdoğan, ''Enflasyonda elde ettiğimiz bu başarıları, paramızdan sıfırları atarak, paramıza hem ulusal hem de uluslararası itibarını iade ederek adeta perçinledik'' dedi. 
     Erdoğan, 3 gün içinde halkın Yeni Türk Lirası'nı benimsediğini, sahiplendiğini, coşku, heyecan ve sevinçle yeni para birimini kullanmaya başladığını YTL'ye geçiş operasyonunun hiçbir aksaklığa sebebiyet vermeyecek şekilde başarıyla gerçekleştirildiğini kaydetti. ''Artık bundan sonra YTL'nin sahibi halkımızın kendisidir'' diyen Erdoğan, yıllardır milyonlarla, milyarlarla hesap yapmak zorunda kalan, bol sıfırlı işlemlerde zorluk çeken halkın yükünden kurtulmuş, rahatlamış ve ferahlamış olduğunu vurguladı. 
     Başbakan Erdoğan, şunları söyledi 
     ''Enflasyonla mücadele zor bir süreçti, elhamdülillah alnımızın akıyla bu mücadeleyi başardık, enflasyonu tek haneli oranlara çektik. Türk Lirası'ndan sıfır atmak bir hayaldi, bu hayali de gerçekleştirdik Türkiye'ye yaraşan bir para birimini tedavüle soktuk. Ama asıl iş, asıl mücadele aslında şimdi başlamaktadır. Enflasyonda elde ettiğimiz bu başarı, paramıza iade ettiğimiz bu itibarın, bu değerin korunması çok daha büyük önem arz etmektedir. Halkımız Yeni Türk Lirası'na, özellikle de yeni kuruşlara sahip çıkmalıdır. Kuruşlarımızın kullanımı yaygınlaştırılmalı, kolaya kaçılmamalı, 'hesabı zor, karışık, karmaşık' demeden kuruşlarımız kullanılmalıdır. 
     Yine halkımızdan bir ricam da yuvarlamalara karşı son derece duyarlı olmaları yönünde olacaktır. Hem enflasyonu korumak, hem de paramızı korumak için bu vatandaşlık görevini mutlaka yerine getirmemiz gerekiyor. Vatandaşlarımız çift etiket uygulamasına dikkat etsinler, keyfi olarak fiyat artıranlara karşı da haklı tepkilerini çekinmeden ortaya koysunlar. Ancak bu şekilde kazanımlarımızı koruyabiliriz. Ancak bu şekilde enflasyonu dizginleyebiliriz. Bu hassasiyeti gösterirsek, milyonlar, milyarlar bizim için hep nostalji olarak kalır. Bu duyarlılığı gösterirsek, yüzde 130, yüzde 50, yüzde 30 oranlarındaki enflasyon yalnızca acı bir hatıra olarak kalır.'' 
     
     ''HEDEF REEL FAİZİ YÜZDE 5-6'LARA İNDİRMEK'' 

     Erdoğan, 2005 yılının ilk günlerinde ekonomide kaydedilen diğer bir sevindirici haberin faiz oranlarına ilişkin olduğunu, bu alanda da yeni bir rekora imza atıldığını kaydederek, Ekim 2002 başında yüzde 70.6 olan iç borçlanma faiz oranlarının, dün akşam itibariyle yüzde 19.85 seviyesine düşürüldüğünü, böylece uzun bir aradan sonra ilk kez faiz oranlarının yüzde 20'nin altını gördüğünü ifade etti. 
     ''Bundan sonraki hedefimiz reel faiz oranlarını öncelikle yüzde 10'un altına çekmek, daha sonra da yüzde 5-6'lara indirmektir'' diyen Erdoğan, İMKB'nin de yeni yıla bütün bu sevindirici gelişmelerin ışığında girerek tarihinin rekor seviyelerini yakaladığını ve 25 bin seviyesinin aşıldığını hatırlattı. 
     2005 yılının bu ilk günlerinde bir başka sevindirici haberi de dış ticaret rakamlarından aldıklarına işaret eden Erdoğan, 2004 yılında ihracatın bir önceki yıla göre yüzde 30'un üzerinde artarak 60 milyar doları geçtiğini, böylece Cumhuriyet tarihinin yeni bir rekorunun daha kırıldığını 2003 yılında dünyanın en büyük 26. ihracatçı konumuna yükselen Türkiye'nin, 2004'e ilişkin bu rakamlarla sıralamada daha da ön sıralarda yerini alacağını söyledi. 
     Erdoğan, ''Önümüzdeki günlerde, önümüzdeki aylarda bu ve benzeri sevindirici gelişmeleri sıkça yaşayacağımızı umut ediyorum. Örneğin, büyümede yeni bir rekor bekliyoruz. OECD ülkeleri arasında en hızlı büyüyen ülke konumumuzu bu yıl da sürdüreceğiz. Yine yıl içinde işsizlikle mücadele, doğrudan uluslararası yatırımlarda artış, kamu borç stokunun GSMH'ye oranında düşüş gibi alanlarda da sevindirici göstergeler elde edeceğiz'' dedi. 
     
     ''ELİMİZDEN GELENİN EN FAZLASINI...'' 

     Erdoğan, hükümet olarak 2005 yılı için hem asgari ücrette hem de emekli maaşlarında önemli artışlar gerçekleştirdiklerini, az maaş alanın maaşına çok, çok maaş alanın maaşına nispeten az artış yaparak ücretler arasındaki makası daraltmayı hedeflediklerini kaydetti. 
     Daha önce, SSK ve Bağ-Kur emeklilerine 2005 yılında altı aylık dönemler itibariyle ''yüzde 6 artı 6'' olarak artış yapacaklarını söylediklerini hatırlatan Erdoğan, imkanlarını zorlayarak bu oranları yüzde 6-8 arasında kademelendirdiklerini vurguladı. 
     Erdoğan, 200 milyon liranın altında aylık alan SSK ve Bağ-Kur emeklisinin aylığına Ocak ayında yüzde 8, Temmuz ayında yüzde 8 oranında artış sağladıklarını belirterek, 201 milyonla mevcut asgari ücret tutarı olan 318 milyon lira arasında aylık alanlara, anılan aylarda yüzde 7'şer, 318 milyon liranın üzerinde aylık alanlara da yüzde 6 artı yüzde 6 oranında zam yapılacağını, bu şekilde 200 milyon liranın altında aylık alan emekliye yıllık kümülatif bazda yüzde 16.6, 201-318 milyon lira arasında aylık alanlara yüzde 14.5, 318 milyonun üzerinde aylık alanlara da yüzde 12.4 oranında zam yapılmış olacağını ifade etti. 
     Başbakan Erdoğan, ''Biz elimizden gelenin en fazlasını çalışanlarımızla, emeklilerimizle paylaşmak için gayret gösteriyoruz. Çok daha iyi, çok daha müreffeh günler bizi bekliyor, bundan hiçbir vatandaşımızın şüphesi olmasın'' diye konuştu. 
     
     ''2 MÜJDE...'' 

     Erdoğan, ''3 günde elde edilen başarılara iki önemli müjdeyle katkıda bulunmak isteğini'' ifade ederek, ''Birincisi çiftçi ve esnafın kredi faizlerini düşürüyoruz. İkincisi de daha önce 36 ilimiz için başlattığımız teşvik uygulamasını genişletiyor, 13 ilimizi daha teşvik kapsamına sokuyoruz'' dedi. 
     2000 ve 2001 krizlerinden en çok etkilenenlerin çiftçi ve esnaf kesimi olduğunu, özellikle faizlerin çok yükselmesi nedeniyle bu kesimin borçlarını ödeyemez hale geldiğini belirten Erdoğan, iktidara gelir gelmez ilk uygulama olarak çiftçinin traktörünü yeniden çalıştırmasını, esnafın kepenklerini açmasını sağladıklarını kaydetti. 
     Vergi ve kredi borçlarının yeniden yapılandırıldığını, çiftçi ve esnafın kapısındaki haciz derdinden kurtarıldığını ifade eden Erdoğan, yine bu iki kesim için uygun faizlerde kredi uygulamaları başlatıldığını, kredi faizlerinin tedricen düşürüldüğünü, çeşitlerinin artırıldığını, böylece tarım ve ticaret kesimine büyük destekler sağlandığını vurguladı. 
     Erdoğan, 2002 yılı sonunda Ziraat Bankası'nın 227 trilyon lira olan tarımsal kredi hacminin, 2004 yılı sonunda 1 katrilyon 76 trilyona çıktığını belirterek, geçen yıl çıkarılan kararnameyle ilk defa çiftçilere Ziraat Bankası ve Tarım Kredi Kooperatifleri aracılığıyla düşük faizli kredi imkanı getirildiğine bu uygulama ile tarımsal üretimin geliştirilmesi, verimliliğin ve kalitenin artırılmasının amaçlandığına dikkati çekti. 
     ''Desteği daha da artırarak bu yıl da devam edeceğiz'' diyen Erdoğan, bu yılki uygulamaya ilişkin Bakanlar Kurulu kararının imzaya açıldığını bildirdi. Kararnameyle çiftçilere işletme ve yatırım faaliyetlerinde kullanacakları krediler için uygulanacak faiz oranının, kredi konularına göre yüzde 10.4 ile yüzde 19.5 arasında olacağını belirtti. 
     Erdoğan, 2004 yılı sonunda traktör sayısının 30 bine ulaştığını, iktidara geldiklerinde ise bu sayının 3-5 binlerde olduğunu ifade ederek, daha önce meydanlarda ''traktörlerimiz hacizli'' pankartı taşıyan çiftçilerin, artık yeni traktör aldıklarını söyledi. 
     Başbakan Erdoğan, şöyle devam etti 
     ''Faiz hadlerinde beklediğimiz düşüşler devam ettikçe çiftçilerimize uygulanacak faiz oranları da düşürülecek. Buraya dikkatinizi çekmek istiyorum İktidara geldiğimizde yüzde 59 olan zirai kredi faiz oranları, uyguladığımız tutarlı politikalar sonucunda yüzde 28'e kadar indirilmişti. Şimdi de bu oranı yüzde 10.4 ile yüzde 19.5 aralığına çekiyoruz. 
     Çiftçilerimize yönelik bu kredilerin sadece faiz oranlarını iyileştirmekle kalmıyor, aynı zamanda vadeleri de uzatıyoruz. İşletme kredileri için geçen yıl en fazla 12 ay olan vade, bu yıl 18 aya çıkartılıyor, yatırım kredilerinde de vade 3 yıldan 5 yıla yükseltiliyor.'' Erdoğan, Halk Bankası eliyle esnafa da çok önemli destekler sunacaklarına işaret ederek, 2002 yılında kooperatiflerin kullandığı kredi miktarı 153 trilyon 882 milyar lira iken, Kasım 2004 itibariyle bu miktarın 1 katrilyon 164 trilyon liraya çıkarıldığını kaydetti. 
     Banka tarafından kooperatiflere uygulanan faiz oranının ise 2002 sonunda yüzde 52 seviyesinde iken, 2003 sonunda yüzde 30'a, 2004 sonunda yüzde 25 seviyesine çekildiğini hatırlatan Erdoğan, bunu da yeterli görmediklerini, esnaf kesimi için de faizlerde önemli ölçüde indirimi bugün itibariyle gerçekleştireceklerini bildirdi. 
     Erdoğan,''Halk Bankası aracılığıyla esnaf ve sanatkarlarımıza kullandırılacak destekli kredilerin faiz oranı, yine aynı Bakanlar Kurulu kararnamesiyle yüzde 18 seviyesine çekilmiştir. Kesinti ve blokajlar dikkate alındığında kredinin esnafımıza maliyeti sadece yüzde 19.5 olacaktır. Böylece esnafımız için 2002 sonunda yüzde 52 olan kredi faiz oranı da bugün itibariyle yüzde 19.5'e çekilmiştir'' dedi. 
     Başbakan Erdoğan, bu uygulamaların Ziraat Bankası, Tarım Kredi Kooperatifleri ve Halk Bankası'nın mali bünyelerine herhangi bir yük getirmeyeceğini, söz konusu kredilere uygulanacak düşük faiz oranları ile cari kredi faiz oranları arasındaki farkın bütçeden ilgili kuruluşlara ödeneceğini buna ilişkin ödeneklerin 2005 bütçesine konulduğunu bildirdi. 

     
</TEXT>
</DOC>
