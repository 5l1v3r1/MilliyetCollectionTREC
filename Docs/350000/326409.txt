<DOC>
<DOCNO> 326409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur44.html </URL>
<DATE> 2005/03/23/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Trende kapkaç cinayeti davasında gerginlik 
</HEADLINE>
<TEXT>

     Üniversite öğrencisi Ahmet Hakan Canıdemir'i cep telefonunu gasp ettikten sonra trenden atarak ölümüne neden oldukları öne sürülen 2 sanığın yargılandığı davada, gerginlikler yaşandı. 
     Kadıköy 1. Ağır Ceza Mahkemesi'ndeki duruşmaya, tutuklu sanıklar Mehmet Emin Tolon ve Ümit Çiğdem katıldı. 
     Duruşmada tanık olarak dinlenilen Haydarpaşa Tren Garı Müdür Yardımcısı Mehmet Kasap, 2 görevlinin kendisine bir mont teslim ettiklerini belirterek, ''Montun, Erenköy-Kızıltoprak istasyonları arasında yerde yatan ve yaralı olduğu belirtilen gence ait olduğunu belirledim. Bunun üzerine olay yerine ambulans gönderilmesini sağladım'' dedi. 
     Sanık avukatlarından Yaşar Aydın, olayda ölen Ahmet Hakan Canıdemir'in annesinin salonda kendisine el hareketi yaptığını öne sürerek, heyet başkanından bunun önlenmesini istedi. 
     Süheyla Canıdemir ise ''Bunlar benim her zamanki refleksim ve doğal durumum. Öyle bir şey yok yalan söylüyorlar'' diye konuştu. 
     
     ADLİ TIP KURUMU RAPORU 
     Adli Tıp Kurumu Morg İhtisas Dairesi'nden Canıdemir'e ait otopsi raporunun geldiğini ifade eden Mahkeme Heyeti Başkanı, raporda, ''maktulün çarpmaya dayalı olarak beyin doku tahribi ve beyin kanamasından öldüğünün tespit edildiğinin belirtildiğini'' tutanağa yazdırdı. 
     Yaşı küçük olan sanık A.Ç. hakkında Çocuk Mahkemesi'nde açılan davanın bu dava dosyası ile birleştirilmesi konusunda yazı yazıldığını ifade eden Mahkeme Başkanı, beklenen dosyanın henüz mahkemeye ulaşmadığını bildirdi. 
     Tutuklu sanıkların bu durumlarının devamına hükmeden mahkeme heyeti, diğer tanıkların dinlenilmesi ve sanık A.Ç'nin dosyasının beklenmesi için duruşmayı erteledi. 
     
     DURUŞMANIN ERTELENMESİNE TEPKİ 
     Bu arada Canıdemir'in annesi Süheyla Canıdemir, duruşmanın ertelendiğini duyunca fenalık geçirdi. Canıdemir, ''Böyle adalet olmaz. Sizleri kınıyorum'' diye bağırdı. 
     Bunun üzerine heyet başkanı, ''Sen her mahkemede böyle yapıyorsun'' dedi. 
     Süheyla Canıdemir ise ''Hayır hiçbir şey yapmıyorum. Eğer bu şekilde bir mahkeme sürecekse Allah herkese bu çocuk acısını tattırsın'' diye konuştu. 
     Anne Canıdemir, yakınları tarafından salon dışına çıkartılarak sakinleştirilmeye çalışıldı. Süheyla Canıdemir, adliye dışına çıktıktan sonra da ağlayarak, ''Namuslu insanlar çocuklarını sevgiyle yetiştiriyor. Ancak bu ülkenin yetkilileri öldürülen çocuklarımıza doğru dürüst sahip çıkıp, adaleti sağlamıyor. Suçluların avukatları oluyor. Suçlulardan bir tanesi 17 yaşında ve psikolojik bozuklukları var diye tedavi edilebiliyor. Ben bu konuyu Allah'a havale ediyorum'' diye konuştu. 
     
     MÜEBBET HAPİS İSTEMİ 
     Kadıköy Cumhuriyet Savcılığı'nca hazırlanan iddianamede, üniversite öğrencisi Ahmet Hakan Canıdemir'in, 3 Kasım 2004 tarihinde Adapazarı Ekspresi'nde seyahat ettiği sırada Kızıltoprak İstasyonu yakınında Ümit Çiğdem, Mehmet Emin Tolon ve yaşı küçük olduğu için dosyası ayrılan A.Ç. tarafından cep telefonunun gasp edildiği ve sonra da trenden atılarak ölümüne sebebiyet verildiği belirtiliyor. 
     Sanıkların fikir birliği içinde gasp suçunu işlemek amacıyla hareket ettikleri vurgulanan iddianamede, Ümit Çiğdem ve Mehmet Emin Tolon'un ''gasp'' ve ''gasp amacıyla ölüme sebebiyet vermek'' suçlarından müebbet ağır hapis cezasına çarptırılmaları isteniyor. 
     Olaydan sonra ağır yaralı olarak kaldırıldığı hastanede beyin ölümü gerçekleşen Kocaeli Üniversitesi İşletme Fakültesi 1. sınıf öğrencisi Ahmet Hakan Canıdemir'in organları, daha sonra başka hastalara nakledilmişti. 
     
</TEXT>
</DOC>
