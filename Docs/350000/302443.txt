<DOC>
<DOCNO> 302443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sontur05.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 2004'ün ilk bebekleri ''ikiz'' doğdu... 
</HEADLINE>
<TEXT>

     İstanbul'da yeni yılın ilk bebekleri, Alman Hastanesi'nde dünyaya gelen ikizler oldu. 
     CNN Türk Televizyonu muhabirlerinden Eyüp Karasakal ile eşi Dursine Karasakal'ın ikiz bebekleri, 2004'ün ilk dakikalarında yaşama ''merhaba'' dedi. 
     Anne Dursine Karasakal ile ''Zeynep'' ve ''Asya'' adı verilen bebeklerin sağlık durumlarının iyi oldukları kaydedildi. 
     7 yıllık evli olan ve anneliği ilk kez tadan Dursine Karasakal, yeni yıla ikiz bebekleriyle girmekten duyduğu mutluluğu ve heyecanı dile getirdi. 
     Bebeklerin doğumunu küçük kamerayla görüntüleyen baba Eyüp Karasakal da ''Önce haberi kurtaralım'' şeklinde espri yaptı. 
     İkizlerin kordon kanının, kordon kanı bankasında yaklaşık 20 yıl süreyle korumaya alınacağı ve bu süre içerisinde anne, baba veya çocuklarda oluşabilecek çeşitli hastalıkların tedavisinde kullanılabileceği bildirildi. 
     
     36 DÜNYAYA MERHABA DEDİ 

     İstanbul'da, yeni yılın ilk saatlerinde, çeşitli hastanelerde 24'ü kız, 12'si erkek olmak üzere toplam 36 bebek dünyaya geldi. 
     İstanbul'da en fazla doğum SSK Göztepe Eğitim ve Araştırma Hastanesi'nde gerçekleşti. Hastanede, 1'i ikiz 6 kız, 3'ü erkek olmak üzere toplam 9 bebek doğdu. 
     Zeynep Kamil Kadın ve Çocuk Hastalıkları Eğitim ve Araştırma Hastanesi'nde de, 7 bebek dünyaya geldi. Bu doğumlarda 1'i ikiz olmak üzere 3 erkek ile 4 kız dünyaya ''merhaba'' dedi. 
     İstanbul'da 2004'ün diğer 2 ikizi Alman Hastanesi'nde doğdu. Sezaryenle gerçekleşen her 2 doğumda da, 4 kız çocuk dünyaya geldi. 
     SSK Okmeydanı Eğitim ve Araştırma Hastanesi'nde 1'i kız 2'si erkek olmak üzere 3 bebek, SSK Bakırköy Eğitim Hastanesi'nde 1 kız, Haseki Hastanesi'nde 2 kız, Süleymaniye Doğumevi'nde 1 kız ve 1 erkek, Şişli Etfal Hastanesi'nde 2 kız ve 1 erkek, Haydarpaşa Numune Hastanesi'nde 1 erkek, Beykoz Devlet Hastanesi'nde 1 kız, Metropolitan Florence Nightingale Hastanesi'nde 1 kız ve 1 erkek bebek, yeni yılın ilk çocukları arasında yerlerini aldı. 
     Dr. Lütfi Kırdar Kartal Eğitim ve Araştırma Hastanesi Semiha Şakir Doğumevi'nde de 2 doğum gerçekleşti. Bebeklerden kız olanı sağlıklı dünyaya gelirken, erkek olan ise ölü doğdu. 
     
</TEXT>
</DOC>
