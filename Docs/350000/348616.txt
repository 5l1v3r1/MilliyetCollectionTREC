<DOC>
<DOCNO> 348616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonsiy25.html </URL>
<DATE> 2005/06/03/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Sezer'in vetosu... CHP'li Topuz Bir daha getirirlerse ayıp ederler 
</HEADLINE>
<TEXT>

     CHP Grup Başkanvekili Ali Topuz, Cumhurbaşkanı Ahmet Necdet Sezer’in, yasaya aykırı eğitim kurumu açanlara ceza indirimi öngören maddenin de arasında bulunduğu TCK’da değişiklik yapan yasanın iki maddesini iade etmesiyle ilgili olarak, "Bir daha getirirlerse ayıp ederler. İnat ederlerse mücadele keskin olur" dedi. 
     Topuz, AA’ya yaptığı değerlendirmede, TCK’da yapılan değişikliğin Cumhurbaşkanlığı’ndan geri döneceğinin başından belli olduğunu söyledi. Topuz, "Çünkü bu değişiklik hem anayasaya aykırıydı, hem de Türkiye’nin gerçekleri açısından fevkalade sakıncalı anlamlar taşıyordu" diye konuştu. 
     Topuz, "Yasaya aykırı eğitim kurumu açanların teşviki anlamına gelecek bu düzenlemenin sakıncalarını, AK Parti yetkililerine dillerinin döndüğünce anlattıklarını, ancak onların da ’tabandan gelen baskı’ gerekçesine sığınarak, düzenlemede ısrar ettiğini" ifade etti. 
     
     "CUMHURİYETİN NİTELİKLERİ ZORLANIYOR" 
     AK Parti’li bazı milletvekillerinin bu konuda CHP gibi düşündüğünü hissettiklerini ancak, siyasi baskı ile onların da ses çıkaramadığını iddia eden Topuz, sözlerini şöyle sürdürdü 
     "Bunlar, fırsat buldukça Cumhuriyeti ve devletin temel niteliklerini zorlamaya çalışılıyorlar. Bu tartışma, dar bir çerçeveye sokulmamalıdır. Bu, din eğitim tartışması değildir, içinde din eğitimi gibi konular da vardır, din eğitimi ile ilgili olmayan konular da vardır. Eğitim alanında da yasadışı çalışmak isteyenler vardır. 
     Türkiye’de dinini öğrenmek isteyenler bulunabilir. Zaten 4 binin üzerinde yasal Kuranıkerim kursu vardır. Şartlara uyarlarsa bu kurs sayısı 5 bin de 6 bin de olur. İlla bunu yasadışı biçimde yapmanın altında özel bir amaç yok mu 
     5. sınıftan daha küçük çocukları da o kurslara götürüyorlar. Yasa 
     ise 5. sınıfı bitirmeyenlere o imkanı vermiyor. Devletin kontrolünden kaçmak istemenin altında yatanlardan biri de budur. Yasalara aykırı açılan kurslarda rejim, Atatürk ve hepimizin aleyhine şartlandırmalar yapılıyor. Kimin ders verdiği belli değil. Zaten din dersi de verilmiyor. Çocuklara anlamadıkları bir dilde ezber yaptırılıyor. Dünyanın neresinde böyle bir eğitim var." 
     
     "GETİRİRLERSE AYIP EDERLER" 
     CHP Grup Başkanvekili Topuz, AK Parti’nin bu düzenlemeyi yeniden getirmesi halinde "ayıp olacağını" ifade etti. Topuz, "Bir daha getirmemeleri lazım. Derslerini almış olmaları lazım. Ama inat ederlerse mücadele keskin olur. İnatla olmaz bu işler" dedi. 
     Başbakan Recep Tayyip Erdoğan’ın, sürekli olarak "Toplumda uzlaşma var ancak, Meclis’te bu uzlaşmayı sağlayamadık" diye değerlendirme yaptığını belirten Topuz, şunları kaydetti 
     "Başbakan, bu toplumdaki uzlaşmayı nasıl anlıyor Bana göre toplum bu konuda rahatsızdır, tepkisi vardır. Başbakan sadece kendi tabanındakileri toplumun tümü zannediyor. İç politika, dış politika ya da ekonomide sıkıştığı zaman ya Kuran kurslarını ya imam hatipleri ya türbanı gündeme getiriyorlar. Din çok ulvi bir değerimizdir. Hiç kimsenin kendini başkasından daha dindar gösterme hakkı yoktur. 
     Başbakan’ın bunlardan ders çıkarması lazım. Din istismarı ile bir yere varamazlar." 
     
     "GEREĞİ YAPILIR" 
     AK Parti, yasa ile ilgili tavrını, partinin yetkili organlarında görüşerek netleştirecek. AK Parti yetkilileri, Pazartesi günü yapılacak MYK toplantısında konuyu ele alacaklarını bildirdi. 
     AK Parti Grup Başkanvekili Salih Kapusuz ise 80 yıl sonra TBMM’nin, çağdaşlığı, şeffaflığı ön plana alan modern bir ceza yasası yapmasının önemli bir adım olduğunu söyledi. Kapusuz, "Sayın Cumhurbaşkanı, 2 maddesini iade etti. Bu, yetkisi dahilindedir. 
     Komisyon ve Genel Kurul, durumu değerlendirecek ve gereğini yapacaktır" dedi. 
     
</TEXT>
</DOC>
