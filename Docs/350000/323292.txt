<DOC>
<DOCNO> 323292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/dunya/axdun01.html </URL>
<DATE> 2005/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kongre'den Ermeni tasarısı geçmez' 
</HEADLINE>
<TEXT>


ABD Kongresi'nde Türkiye'ye ilişkin havayı 'olumlu' gören Türkiye uzmanı Makovsky, Gül'ün Başar Esad'a destek veren sözlerinin tepki topladığını vurguladı 

YASEMİN ÇONGAR 


ABD Temsilciler Meclisi Uluslararası İlişkiler Komitesi'nin kıdemli Demokrat üyesi Tom Lantos'un dış politika danışmanı Alan Makovsky, Türkiye'nin Kongre nezdindeki imajının "10 yıl öncesine kıyasla daha olumlu" olduğunu belirterek, "Yeni bir Ermeni soykırım tasarısının oylama aşamasına gelmesi düşük olasılık, ancak gelse bile, yönetimin buna karşı çıkacağına inanıyorum" dedi. 
Türkiye'deki Amerikan karşıtlığının Kongre'de fazla yankı bulmadığı izlenimini aktaran Makovsky, buna karşın AKP hükümetinin bazı çıkışlarının, Kongre'nin Türkiye'ye bakışını "olumsuz" etkileyebileceğini söyledi. 
Makovsky, Başbakan Recep Tayyip Erdoğan'ın İsrail'den "terörist" diye söz etmesini ve Dışişleri Bakanı Abdullah Gül'ün Suriye lideri Başar Esad'ın "halkı tarafından çok sevildiği ve güçlendirilmesi gerektiği" yolundaki sözlerini, Washington'da tepki toplayan ve Türkiye'ye desteği yıpratabilecek çıkışlara örnek gösterdi. 
Georgetown Üniversitesi bünyesindeki Türkiye Çalışmaları Enstitüsü'nün düzenlediği "Türk - Amerikan ilişkilerinde değişen imajlar" konulu panelde konuşan Makovsky, Türkiye ile ABD'nin "birbirine ihtiyacı olduğunu", ancak Irak konusunun ilişkileri zorlamayı sürdürebileceğini bildirdi. 

Kohen'in konuşması 
Aynı panelde konuşan Milliyet yazarı Sami Kohen de, Türk - Amerikan ilişkilerinde "derin kriz" yaşanmadığını, ancak "hastalık" belirtileri olduğunu vurguladı. 
Kohen, "anti Amerikanizmin bir tür "moda" halini aldığına dikkat çekerek, "Kötü giden her işten ABD'yi sorumlu tutma eğilimi yanlış" diye konuştu. Kohen, Bush yönetimi ile ABD medyasının da Türklerin "gururlu insanlar" olduğunu unutmamalarını isteyerek, "Türkiye'yi Nazi Almanya'sına benzeten yazılar yazılmamalı" dedi. 


</TEXT>
</DOC>
