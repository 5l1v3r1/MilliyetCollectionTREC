<DOC>
<DOCNO> 319769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonyas05.html </URL>
<DATE> 2005/03/01/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
ABD'li milyoner, dünyanın çevresini tek başına dolaşmak üzere yola çıktı 
</HEADLINE>
<TEXT>

     Amerikalı milyoner maceracı Steve Fosset, tek kişilik uçağıyla hiç durmadan dünya çevresini dolaşan ilk insan olma unvanını kazanmak üzere dün gece ABD'nin Kansas eyaletindeki Salina Municipal havaalanından yola çıktı. 
     Soğuk hava ve fırtınaya rağmen Fosset'in GlobalFlyer isimli uçağıyla 66 saat sürmesi beklenen yolculuğunun başlangıcının, yüzlerce meraklı tarafından izlendiği kaydedildi. Daha önce birkaç kez ertelenen uçuşuyla Fosset, 37 bin kilometre kat edecek ve perşembe sabahı yeniden Salina'ya dönecek. 
     Uçuş öncesi yaptığı açıklamada biraz sinirli olduğunu belirtilen 60 yaşındaki milyoner maceracı Fosset'in, bu uçuşla dünyanın çevresini hiç durmadan ve yakıt almadan tek başına dolaşan ilk kişi unvanının dışında, bir jetle en uzun süre uçan pilot unvanı da dahil, 7 farklı dalda daha havacılık rekoru kıracağı kaydedildi. Şu ana kadar en uzun süre uçan jet rekoru, 1962 yılında kesintisiz 19,5 bin kilometre uçan bir B-52 bombardıman uçağına ait bulunuyor. 
     Dünyanın çevresini tek başına ilk dolaşan kişi unvanını taşıyan Wiley Post, 1933 yılında yedi gün süren uçuşu sırasında defalarca mola vermişti. Hiç durmadan ve yakıt almadan 1986 yılında dünya çevresinde ilk kez dönmeyi başaran uçakta ise Jeana Yeagar ve Dick Rutan isimli iki pilot bulunuyordu. 
     Fosset, Atlantik Okyanusu'na varmadan önce Chicago, Detroit ve Kanada üzerinden uçacak, daha sonra Afrika, Ortadoğu, Hindistan, Çin ve Pasifik Okyanusu'nu aşmak üzere belirlenen rotayı takip edecek. 
     Saatte 463 kilometre hızla uçacak olan Fosset'in kötü hava koşullarına ve uçuş planında beklenmedik bir değişikliğe karşı önlem olarak, GlobalFlyer isimli jetine yolculuk için gerekenden yüzde 15 oranında daha fazla yakıt yüklediği kaydedildi. 
     Milyoner maceracı Fosset, 2002 yılında balonla tek başına dünyayı dolaşarak bu alanda da bir rekora imza atmıştı. 
     
</TEXT>
</DOC>
