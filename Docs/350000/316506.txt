<DOC>
<DOCNO> 316506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sontur01.html </URL>
<DATE> 2005/02/18/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Kayınvalidesine kızdı, evi ateşe verdi 
</HEADLINE>
<TEXT>

     Cem BAKIRCI DHA 

      ERZURUM'da, kayınvalidesi 58 yaşındaki İrşad Kasal ile birlikte yaşamayı protesto etmek için evi ateşe verdiği iddia edilen 2 çocuk annesi 39 yaşındaki Zeliha Kasal hakkında 1'inci Ağır Ceza Mahkemesi'nde kasten yangın çıkarmak suçundan 3 yıl hapis istemiyle dava açıldı. Tutuksuz yargılanan Zeliha Kasal, "Kocam ile kaynanam bana iftira attı'' derken, eşi hakkında şikayetçi olan İbrahim Kasal ise "Evimi yakmaya kalkışan Zeliha'dan boşanmak için Aile Mahkemesi'ne başvurdum'' diye konuştu. 
     İbrahimpaşa Mahallesi Osmanpaşa Sokak 13 numaralı evde geçen yıl aralık ayında meydana gelen olayda, iddiaya göre, eşi İbrahim Kasal ile annesi İrşad ile birlikte oturmak istemediği için tartışan Zeliha Kazal, evlerinin alt katındaki kömürlüğü ateşe verdi. Seyyar satıcılık yapan eşi İbrahim Kasal tarafından suç üstü yakalanan Zeliha Kasal hakkında, şikayet üzerine kasten yangın çıkarmak' suçundan 1'inci Ağır Ceza Mahkemesi'nde dava açıldı. 
     3 yıl hapis cezası istemiyle tutuksuz yargılanan Zeliha Kasal, dünkü duruşmada suçlamaları kabul etmedi. Zeliha Kasal, "Kocam ile kaynanam bana iftira atıyor. Ana- oğul bana komplo kurdular. Kaynanamla ve eşimle sürekli tartışıyorduk. Bir insanın evini yakması için akıl hastası olması gerekir. Suçlumaları kabul etmiyor ve beraatimi istiyorum'' dedi 
     İbrahim Kasal ise, "Evde duman kokusunu hissettim. Kömürlüğe indiğimde Zeliha ile karşılaştım. Beni görünce şaşırdı, panikledi ve tartıştık. Ben de karakola giderek şikayetçi oldum. Evimi yakmaya kalkışan Zeliha ile ayrılmak için Aile Mahkemesi'ne boşanma davası açtım'' diye konuştu. 
     Duruşma, dosyadaki eksiklerin tamamlanması için ertelendi. 
     
</TEXT>
</DOC>
