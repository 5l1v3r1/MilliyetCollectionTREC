<DOC>
<DOCNO> 305923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur59.html </URL>
<DATE> 2005/01/12/ </DATE>
<TIME> 20.39 </TIME>
<AUTHOR>  </AUTHOR>
<HEADLINE>
Türkiye'de yaşayan Rumlar Patrikhanenin yaptıklarından huzursuz 
</HEADLINE>
<TEXT>

     Türk Ortodoks Patrikhanesi Basın Sözcüsü Sevgi Erenerol, Türkiye'de yaşayan bin 400 Rum'un Patrikhane'nin yaptıklarından huzursuz olduğunu belirterek, ''Hatta kendi ruhani papazlarının bile olaylardan rahatsızlık duyduğunu biliyoruz'' diye konuştu. 
     Akdeniz Üniversitesi Atatürk İlkeleri ve İnkılap Tarihi Araştırma Uygulama Merkezi Müdürlüğü'nce düzenlenen ''Patrikhane, Misyonerlik ve Azınlıklar'' konulu açık oturuma konuşmacı olarak katılan Erenerol, ''Yeni dünya düzeni adı altında dünya egemenliğini ele geçirmek isteyen, kendilerinin seçilmiş olduğunu, Allah'ın oğulları olduklarını iddia eden bir avuç insan, tek dünya devletini kurmak için mücadele vermektedir'' dedi. 
     Bu gücün dünyanın 90 ülkesini ele geçirdiğini savunan Erenerol, şunları kaydetti 
     ''Paranın gücüyle önce ülkelerin ekonomilerini mahvetmişler, sonra uyum yasaları adı altında kurulacak tek dünya devletine, o ülkelerin uyum sağlamasının altyapısını sağlamaya çalışmışlar ve siyasi yönden o ülkeleri ele geçirmişlerdir. Bugün Türkiye Cumhuriyeti direnen son kaledir. Türkiye düştüğü andan itibaren bütün dünya onların hakimiyeti altına girecektir. Dolayısıyla direnmek mecburiyetindeyiz. Çünkü biz sadece Türkiye'yi kurtarmayacağız, insanlığı kurtaracağız. Bu gerçeği görmezsek, bugün dünya üzerinde oynanan oyunu asla anlayamayız. Hedef köleleştirmedir. Türkiye'de de aynı oyun sahnelenmektedir. Patrikhane, misyonerlik, azınlık meselesini ortaya atmaları bu oyunun bir parçasıdır. Burada amaçlanan, üniter devleti parçalayarak şehir devletçikleri haline getirmektir. 200 tane ulus devlet 2 bin tane olmalıdır diyorlar. Türkiye'de yaşayan bin 400 Rum, Patrikhane'nin yaptıklarından huzursuz. Hatta kendi ruhani papazlarının bile olaylardan rahatsızlık duyduğunu biliyoruz.'' 
     
     ''OTONOMİ İSTİYORSAN AZINLIKSIN'' 
     Gazi Üniversitesi Öğretim Üyesi Prof. Dr. Yalçın Küçük de bir süre önce Herald Tribün Gazetesi'nde yayınlanan ilana atıfta bulunarak, şunları kaydetti 
     '' Biz azınlık değiliz dediler, sonradan hem Birleşmiş Milletler'e verdikleri dilekçede, hem de Herald Tribün'deki ilanda otonomi istediler. Otonomi istiyorsan azınlıksın. Gayet açık. Türkiye Kürtler'i bugüne kadar otonomi istemiyorlardı. Biz de bunu çok açık olarak söylüyoruz. Siz Barzanici oldunuz artık. Siz Büyük Ortadoğu Projesi'nin bir parçası oldunuz.'' 
     
     ''HİÇBİR AZINLIK KAVRAMINA SIĞMIYORUZ'' 
     Türkiye Alevi Bektaşi Federasyonu Genel Sekreteri Atilla Erden ise Alevilerin Avrupa'da azınlık olarak gösterilmek istendiğini savunarak, ''Biz hiçbir azınlık kavramına sığmıyoruz'' dedi. 
     Erden, Alevilerin ulusal yapıya son derece bağlı olduğunu, belli bir yerde toprak ve bayrak kavgası yapmadığını söyledi. 
     Diyanet İşleri Başkanlığı Din İşleri Yüksek Kurulu Üyesi Prof. Dr. İsmail Hakkı Ünal ise misyonerlik için Türkiye'ye gelen kişilerin ülkesinde dinden uzaklaşmış pek çok insan bulunduğunu söyledi. 
     Misyonerlerin öncelikle kendi ülkelerindeki bu insanlara yönelmesi gerektiğini belirten Prof. Dr. Ünal, ''Amazonlar'da yaşayan ilkel bir kabile mi ki Türkiye, burada din propagandası yapılıyor'' şeklinde konuştu. 
     
</TEXT>
</DOC>
