<DOC>
<DOCNO> 326975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sondun41.html </URL>
<DATE> 2005/03/25/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Özbek muhalefeti, Kırgızistan'daki isyandan 'umutlu' 
</HEADLINE>
<TEXT>

     Özbekistan muhalefeti, ''Kırgızistan'da yönetimin devrilmesiyle sonuçlanan olayların tüm bölgede tekrarlanacağını'' umuyor. 
     Özbekistan'da muhalefette olan Özgür Köylüler ve Erk partileriyle diğer muhalefet grupları, bugün yaptıkları toplantıdan sonra yayımladıkları ortak açıklamada, ''Kırgızistan'da başlayan demokratik reform sürecinin Orta Asya'nın bütün bölgelerini derinden etkileyeceğinden eminiz'' dedi. 
     Muhalefet grupları, Kırgızistan'da Devlet Başkanı Aslar Akayev'in iktidardan düşürülmesini de memnuniyetle karşıladıklarını belirtti. 
     Özgür Köylüler partisinin liderlerinden Nigora Hidayetova, AP'ye yaptığı açıklamada, ''Kırgız örneği, bunun ne kadar çabuk ve kolayca yapılabileceğini herkese gösterdi'' dedi. 
     Hidayetova, ''Özbekistan reformları başlatma şansını kaybetti ve artık çok geç. Yetkililer ülkeyi bir çıkmaza soktu ve sadece yönetimin görevden uzaklaştırılması durumu daha iyiye götürür'' diye konuştu. 
     Özbek yönetimi ise Kırgızistan olaylarıyla ilgili tutumunu resmen açıklamadı, ancak Kırgızistan sınırındaki güvenlik önlemlerini artırdı. 
     
</TEXT>
</DOC>
