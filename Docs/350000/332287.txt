<DOC>
<DOCNO> 332287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sontur07.html </URL>
<DATE> 2005/04/11/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Çarpıp kaçan sürücüyü, araçtan düşen açılış davetiyeleri yakalattı 
</HEADLINE>
<TEXT>

     Eyüp KELEBEK ESKİŞEHİR, DHA 

      ESKİŞEHİR'de, aşırı hız yapan otomobil sürücüsü 22 yaşındaki Ender Uzdil, yol kenarında yüreyen Anadolu Üniversitesi İktisat Fakültesi son sınıf öğrencisi 22 yaşındaki Hakan Rıdha'ya çarparak ölümüne neden oldu. Kazadan sonra kaçan sürücü Uzdil, aracından düşen mağaza açılış davetiyesinden yola çıkılarak yakalandı. 55 promil alkollü olduğu belirlenen Uzdil, çıkarıldığı nöbetçi mahkeme tarafından tutuklanarak cezaevine gönderildi. 
     Kaza, saat 03.30 sıralarında, Cengiz Topel Caddesi, Haller Gençlik Merkezi yakınlarında meydana geldi. Anadolu Üniversitesi istikametinden kent merkezine giden Ender Uzdil, yönetimindeki 26 EN 099 plakalı otomobille yolun kenarında yürüyen Hakan Rıdha'ya hızla çarptı. Otomobilin çarpmasıyla havalanıp yan taraftaki bir evin duvarına savrulan Hakan Rıdha, olay yerinde yaşamını yitirdi. Sürücü Uzdil olay yerinden hızla kaçtı. Anadolu Üniversitesi İktisat Fakültesi son sınıf öğrencisi Rıdha'nın cesedi belediyeye ait cenaze aracıyla Osmangazi Üniversitesi Tıp Fakültesi Hastanesi morguna kaldırıldı. 
     Olay yerine gelen polisler, yaptıkları araştırmada yolda kaçan aracın kırılmış far parçaları ile otomobilden düşen bir giyim mağazasının açılış davetiyelerini buldu. Polisler, davetiyelerin olaydan bir gün önce açılışı yapılan Kızılcıklı Mahmut Pehlivan Caddesi'ndeki bir mağazanın açılış davetiyeleri olduğunu ve Rıdha'nın ölümüne neden olan kaçan otomobil sürücüsünün de mağaza sahiplerinden Ender Uzdil ollduğunu belirledi. 
     Görgü tanıkları, Rıdha'ya çarpan otomobilin koyu lacivert renkte olduğunu, sarı renkteki bir otomobille yarış yaptığını ve çok hızlı giderek yaya kaldırımı yanında yolda yürümekte olan gence çarpıp kaçtığını söyledi. 
     Rıdha'nın ölümüne neden olan sürücü Ender Uzdil, sabah saatlerinde polis tarafından yakalanıp gözaltına alındı. Uzdil'in yapılan muayenesinde 55 promil alkollü olduğu belirlendi. Ender Uzdil, giyim mağazasını açtıkları için arkadaşlarıyla bir restoranda içki içip eğlendiklerini, eve dönerken yaya olarak yürüyen gence çarptıktan sonra durduğunu, gencin yaralanmadığını sanıp yoluna devam ettiğini, aşırı hızlı gitmediğini ileri sürdü. 
     Emniyet Müdürlüğü'nde sorgusu tamamlanan Ender Uzdil, daha sonra adliyeye sevk edildi. Rıdha'ya çarpıp kaçarak ölümüne neden olan Uzdil çıkarıldığı nöbetçi mahkeme tarafından tutuklanarak cezaevine gönderildi. 
     
</TEXT>
</DOC>
