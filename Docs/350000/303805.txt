<DOC>
<DOCNO> 303805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur31.html </URL>
<DATE> 2005/01/05/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Afşinli piyango talihlisi işçi emeklisi çıktı 
</HEADLINE>
<TEXT>

     Kahramanmaraş'ın Afşin İlçesi'nde satılan ve yılbaşı özel çekilişinde büyük ikramiye kazanan çeyrek biletin sahibinin işçi emeklisi olduğu bildirildi. 
     Bilete isabet eden 3 milyon 750 bin YTL'nin Milli Piyango İdaresi'nden tahsil edilmesine aracılık eden İş Bankası Kahramanmaraş Şube Müdürü Ali Erdoğmuş, ''Talihli bana emekli olduğunu ve Kahramanmaraş'ta oturduğunu söyledi'' dedi. 
     Talihlinin kimliğine ilişkin bilgi vermesinin olanaksız olduğunu ifade eden Erdoğmuş, şöyle konuştu 
     ''Milli Piyango İdaresi'nin yılbaşı özel çekilişinde büyük ikramiye kazanan talihli, tahsil ettiğimiz parasıyla şimdilik bir iş kurmayı düşünmüyor. Parası 5-6 ay bankamızdaki hesabında kalacak. 
     Talihli ikramiye kazandığının bilinmesini istemiyor. Gayet sakin ve akıllı biri. Büyük ikramiyeye ortak olduğu için bir heyecan yaşadığına tanık olmadım. Bileti Afşin'den nasıl satın aldığını ben sormadım, kendisi söylemedi. Gördüğüm kadarıyla bu paraya ihtiyacı var.'' Erdoğmuş, talihlinin kimliğini gizlemesinin anlayışla karşılanması gerektiğini bildirdi. 
     
</TEXT>
</DOC>
