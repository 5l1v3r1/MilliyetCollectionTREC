<DOC>
<DOCNO> 342330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sontur32.html </URL>
<DATE> 2005/05/13/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Dikkat .. Venüs Williams pazar günü boğaz köprüsünde tenis oynayacak 
</HEADLINE>
<TEXT>

     2005 WTA İstanbul Cup Tenis 
     Turnuvası kapsamında 15 Mayıs Pazar günü Boğaziçi Köprüsü’nde yapılacak gösteri maçı nedeniyle trafik önlemleri alındı. 
     İstanbul Emiyet Müdürlüğü’nden yapılan açıklamada, İstanbul’da 16-21 Mayıs 2005 tarihleri arasında dünyanın ünlü tenisçilerinin katılacağı uluslararası tenis şampiyonası düzenleneceği vurgulandı. 
     Turnuvada yer alacak dünyanın ünlü tenisçilerinden Venus Williams’ın da katılımıyla, 15 Mayıs 2005 Pazar günü saat 07.00 ile 07.30 arasında Boğaziçi Köprüsü’nün Asya’dan Avrupa’ya gidiş yolu trafiğe kapatılarak 30 dakikalık gösteri maçı yapılacağı belirtilen açıklamada, şöyle denildi "15 Mayıs Pazar günü saat 06.00’dan itibaren tenis maçı bitimine kadar Asya’dan Avrupa istikameti Kuzey yol trafiğe kapatılacaktır. Asya’dan Avrupa istikametine gelen araçlar, Avrupa’dan Asya istikameti geliş yoluna Güney yol ilave şerit eklenerek Boğaziçi Köprüsü Asya girişinden bu ilave şeridi kullanarak Avrupa istikametine geçiş yapabileceklerdir." 
     
</TEXT>
</DOC>
