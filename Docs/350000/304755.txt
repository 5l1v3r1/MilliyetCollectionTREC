<DOC>
<DOCNO> 304755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/dunya/axdun01.html </URL>
<DATE> 2005/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir dönemin sonu 
</HEADLINE>
<TEXT>


Filistinliler, bugün yeni liderlerini demokratik yoldan seçerek Arafat dönemini bitirecek 

DIŞ HABERLER SERVİSİ 


Gazze Şeridi, Batı Şeria ve Doğu Kudüs'te oy verme hakkına sahip 1.8 milyon Filistinli, bugün devlet başkanlığı seçimi için sandık başına giderek Yaser Arafat dönemini resmen kapatacak. 
Arafat'ın başkanlığa seçildiği 1996'daki seçimden sonra ikinci kez düzenlenen ve 7 adayın yarışacağı seçimin kesin favorisi "Ebu Mazen", yani 69 yaşındaki FKÖ lideri Mahmud Abbas. Üniformalı Arafat'ın aksine bir işadamı gibi giyinen ve her fırsatta şiddete karşı olduğunu vurgulayan Abbas'ın yüzde 65 oranında oy alarak yeni Filistin lideri olması bekleniyor. Mahmud Abbas, seçimi kazanması halinde, Başbakan Ahmed Kurey'den yeni hükümeti kurmasını isteyeceğini söyledi. İkinci en yüksek oyu ise Mustafa Barguti'nin alacağı tahmin ediliyor. 

İlk sonuçlar yarın alınacak 
12'si Türk, 800 yabancı gözlemcinin izleyeceği seçimleri HAMAS ve İslami Cihad boykot ediyor. 
İsrail, seçimler dolayısıyla askerlerini Filistin topraklarına en uzak mevzilere çekerek bölgedeki ulaşımı kolaylaştıracak. İlk sonuçların yarın alınması bekleniyor. 


</TEXT>
</DOC>
