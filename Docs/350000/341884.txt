<DOC>
<DOCNO> 341884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy15.html </URL>
<DATE> 2005/05/12/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Independent Karara uymama Türkiye’nin AB sürecini zora sokar 
</HEADLINE>
<TEXT>

     LONDRA DHA 

İNGİLTERE’de yayımlanan The Independent gazetesi, Avrupa İnsan Hakları Mahkemesi AİHM Büyük Dairesi’nin Abdullah Öcalan’ın yeniden yargılanmasına ilişkin kararına Türkiye’nin uymaması durumunda Ankara’nın AB girişimleri üzerinde büyük bir soru işareti oluşacağını öne sürdü. 
     AİHM’de alınan kararın Türkiye’de siyasi bir krize neden olabileceğini iddia eden gazete, "Karara uyulmaması, Türkiye’nin, yargı sistemini modernize ettiğine ilişkin açıklamalarına gölge düşürür ve AB süreci üzerinde soru işareti yaratır" ifadesini kullandı. 
     "Türk halkının büyük çoğunluğu eski PKK liderini ülkenin en tehlikeli teröristi olarak görüyor" diyen The Independent, Öcalan lehindeki bir kararın Türkiye içinde beklenmedik kötü sonuçlar doğurabileceğini iddia etti. Gazete ayrıca, "Bu yönde alınacak bir karar Türkiye’de giderek güç kazanan, ’AB kurumları bize karşı önyargılı davranıyor’ şeklindeki izlenimleri pekiştirecektir" yorumunda bulundu. 
     
     ERDOĞAN İLE GÜL ARASINDA GERGİNLİK VAR 

     Strasbourg’daki kararın Başbakan Recep Tayyip Erdoğan hükümeti için ’hassas’ bir dönemde geldiğini yazan Independent, son aylarda AKP’de verilen istifalara da değinerek, Erdoğan ile Dışişleri Bakanı Abdullah Gül arasında süregelen bir gerginlik olduğunu iddia etti. Gazete ’Erdoğan’ın siyasi rakibi’ dediği Gül’ün ’daha ılımlı ve AB’nin siyasi değerlerine daha yakın bir isim gibi görüldüğünü" yazdı. 
     
     BBC Öcalan’ın yeniden yargılanması Türkiye’de gerginlik yaratabilir 

     İNGİLİZ Yayın Kurumu BBC, Avrupa İnsan Hakları Mahkemesi Büyük Dairesi tarafından adil yargılanmadığına hükmedilen Abdullah Öcalan’ın yeniden yargı önüne çıkmasının milliyetçi Türkler ve Kürt milliyetçileri arasında gerginlik yaratabileceği yorumunu yaptı. 
     Strasbourg’da bugün alınan kararın bağlayıcı niteliği bulunmadığını yazan gazete, bununla birlikte söz konusu kararın, Öcalan’a yeniden yargı hakkı tanınmasıyla ilgili olarak Ankara üzerinde baskı yaratabileceğini bildirdi. 
     
     ’YENİ YARGI ÖCALAN’A, PKK’YA SESLENME FIRSATI YARATABİLİR’ ENDİŞESİ 

     BBC’nin İstanbul’daki muhabiri Steve Bryant, Abdullah Öcalan’ın yeniden yargı önüne çıkmasının milliyetçi Türkler ve Kürt milliyetçileri arasında ’şiddet duyguları’ uyandırabileceğini iddia ederken, Türkiye’nin AB sürecinden geçtiği bir dönemde Öcalan’ın tekrar yargılanmasının ülkede tansiyonu yükseltebileceğini yazdı. 
     
</TEXT>
</DOC>
