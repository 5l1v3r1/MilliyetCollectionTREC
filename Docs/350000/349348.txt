<DOC>
<DOCNO> 349348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/soneko25.html </URL>
<DATE> 2005/06/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Alahdad Türkiye reformlarla daha istikrarlı durumda 
</HEADLINE>
<TEXT>

     Dünya Bankası Enstitüsü WBI Operasyonlar Direktörü Ziad Alahdad, Türkiye'nin gerçekleştirdiği reformlarla, önceki durumundan çok daha istikrarlı olduğunu bildirdi. 
     İstanbul Büyükşehir Belediyesi ve Marmara Üniversitesi'nin Dünya Bankası, Kore Bütçe ve Planlama Bakanlığı, Kore Kalkınma Enstitüsü ve Kore Kamu Maliyesi Enstitüsü'nün işbirliği ile düzenlediği Kamu Mali Yönetim Reformu Sempozyumu, İstanbul'da başladı. 
     Harbiye Muhsin Ertuğrul Sahnesi'nde düzenlenen sempozyumun açılışında konuşan Dünya Bankası Enstitüsü Operasyonlar Direktörü Ziad Alahdad, AB standartlarında yapılan reformlarla Türkiye'nin AB'ye muhtemel girişini sağlamlaştırmakta olduğunu vurguladı. 
     Reformların gerçekleştirilmesinin makro ekonomik stabilitenin gerçekleştirilmesinde ön koşul olduğuna işaret eden Alahdad, Dünya Bankası'nın Türkiye ile işbirliği yapmaktan onur duyduğunu kaydetti. 
     Ziad Alahdad, yapısal reformlarla işaret ederek, ''Türkiye, geniş kapsamlı reformlarla önceki durumundan çok daha istikrarlı durumdadır. Dünya Bankası Türk hükümetini bu konuda desteklemektedir. Desteğimiz Türkiye'nin arkasındadır'' dedi. 
     Kore'nin 1987 yılında yaşanan kriz sonrasındaki dönemi çok iyi atlattığını ifade eden Alahdad, kamu mali yönetimi alanında yapılacak bir işbirliğinde Kore'nin Türkiye'ye güçlü bir partner olacağını bildirdi. 
     
     KORE'Lİ BAKAN YARDIMCISI 
     Kore Bütçe ve Planlama Bakan Yardımcısı Byeong Wan Jang da, ekonomik, mali yönetim deneyimlerinin, bilgilerinin paylaşılmasının iki ülkenin de yararına olacağını belirtti. 
     Kore'nin ekonomik, sosyal gelişim planları hazırladığını kaydeden Jang, sürdürülebilir büyüme için bu planların önemine dikkat çekti. 
     Türkiye ile Kore arasında, dil, kültür gibi alanlarda pek çok benzerlikler bulunduğunu ifade eden Jang, bütçe yönetimi konusunda da Türk hükümeti ile bir bağlantı olabileceğini belirtti. 
     Kore Kalkınma Enstitüsü Dekanı Chin-Seung Chung ise 1987 yılında yaşanan krizin insanlarda mali bütçe yönetimi açısından bir farkındalık yarattığını kaydetti. 
     Chung, iki ülkenin mali yönetim konusundaki bilgilerini paylaşmalarını umduğunu söyledi. 
     
     MALİYE BAKANLIĞI MÜSTEŞARI AKTAN 
     Maliye Bakanlığı Müsteşarı Hasan Basri Aktan, ekonomik krizler sonrası yönetime gelen hükümetin birinci önceliğinin istikrar ve güven ortamını sağlamak olduğunu bildirdi. 
     Kamu yönetim sisteminin yeniden yapılandırılmakta olduğunu belirten Aktan, AB müktesebatına uyumlu, çağdaş, etkin, saydam bir mali sistem için reformlar yapıldığını, bu reformların olumlu sonuçlarının da alınmaya başladığını bildirdi. 
     İstanbul Büyükşehir Belediyesi Genel Sekreteri Prof. Dr. Ramazan Evren de, kamu mali yönetim reformunun, mali disiplini sağlama, kaynakların verimli, etkin kullanımı, hesap verilebilirlik ve bütçe dışı uygulamalara fırsat vermeme gibi temel özelliklere sahip olması gerektiğine işaret etti. 
     Evren, yeni bütçe sisteminin 2006 yılından itibaren bütün mahalli idarelerde kullanılmasının planlandığını kaydetti. 
     Kamu yönetimindeki değişim sürecinin önemli ayaklarından biri olan kamu mali yönetimi reformunun ulusal ve uluslararası tecrübelerinin tartışılacağı sempozyumda, ''Mali Yönetim Sistemleri'', ''Stratejik Planlama'', ''Bütçe Sistemleri'', ''Hesap Verilebilirlik'', ''Mali Saydamlık'' ve ''Denetim'' gibi ana başlıklar çerçevesinde üç gün boyunca bildiriler sunulacak. 
     
</TEXT>
</DOC>
