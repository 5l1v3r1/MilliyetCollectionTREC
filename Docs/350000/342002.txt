<DOC>
<DOCNO> 342002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sontur42.html </URL>
<DATE> 2005/05/12/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
Kartal'a "Sanayi Dönüşüm Projesi" 
</HEADLINE>
<TEXT>

     Kartal için uygulamaya konulması planlanan Sanayi Dönüşüm Projesi, İstanbul Büyükşehir Belediye Başkanı Kadir Topbaş’ın da katıldığı toplantıda tartışıldı. 
     Kartal Hasan Ali Yücel Kültür Merkezi’ndeki toplantıda, Kartal Sanayici ve İşadamları Derneği üyeleriyle bir araya gelen Topbaş, İstanbul’un farklı bir dinamizmini Kartal’a getirmek istediklerini söyledi. 
     Ancak bu anlamda mülkiyet hakkına saygılı olduklarını, kimsenin hakkını zayi etmeyi hiçbir zaman düşünmediklerini dile getiren Topbaş, buna birlikte karar verilmesi gerektiğini kaydetti. 
     Topbaş, yılların İstanbul üzerindeki haksızlığının bir yerde artık değiştirilmesi gerektiğini bildiklerini vurgulayarak, plansızlığın bu kente hak etmediği sıkıntılar yaşattığını söyledi. 
     Bundan sonra kaçak yapıya müsaade etmeyeceklerini ifade eden Topbaş, bugüne kadar kaçak 946 binayı yıktıklarını bildirdi. 
     Topbaş, dünyaca ünlü bir mimarın, ciddi bir yatırımcının kendilerine bir proje getirdiğini belirterek, şöyle devam etti 
     "Deniz üzerinde yapılacak, dünyanın dikkatini çekecek müthiş bir proje. İstanbul sahillerinde bir yerlere baktık. Kartal Çimento Fabrikası’nın ön tarafında, denizde olabilir diye düşündük. Böyle bir vizyon projenin konulduğu bir bölge böyle kalmaz. Biz de Büyükşehir ve İlçe belediyeleri olarak planları disipline edeceğiz, yeniden gözden geçireceğiz. İstanbul’u yeniden tanımlıyoruz. Yeni ufuklar nasıl olabilir, bunun çalışmasını yapıyoruz." Topbaş, söz konusu yatırımcıyla birlikte bahsettiği projeye ilişkin bir helikopter uçuşu da yaptıklarını kaydederek, "Firmayı ve yapmak istediğimiz şeyi şu an için söylemek istemiyoruz. 250 milyon dolarımız hazır. Yer gösterin hemen başlayalım diyorlar" şeklinde konuştu. 
     Büyükşehir Belediyesi Planlamadan Sorumlu Başdanışmanı Prof. Dr. 
     Hüseyin Kaptan da stratejik plan dendiğinde ilk akla gelenin, İstanbul’un evrensel değerleriyle sanayiden arandırılması, buna karşılık bir hizmet ve kültür kenti olarak yeni bir vizyona kavuşması olduğunu söyledi. 
     Kaptan, "Uzun tartışmalardan sonra bu bölgede uluslararası nitelikte dünyanın ünlü mimarlarına yarışma şansı veren, Türkiye’deki ünlü mimarların da dünyayla yarışmasına olanak sağlayan bir sisteme gidilmesine karar verilmiştir" diye konuştu. 
     İTÜ Şehir ve Bölge Planlama Bölümü’nden Prof. Dr. Mehmet Ocakçı ise Sanayi Dönüşüm Projesi’nin amacının, Kartal’daki sanayiden vazgeçilerek, buralara ofis, ticaret ve konut alanları yapılması, böylece İstanbul için yeni bir vizyonun kazanılması olduğunu söyledi. 
     
</TEXT>
</DOC>
