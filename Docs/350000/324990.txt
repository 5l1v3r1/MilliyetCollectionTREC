<DOC>
<DOCNO> 324990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/spor/ygokce.html </URL>
<DATE> 2005/03/19/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Le coq de Denizli 
</HEADLINE>
<TEXT>



Kimse alınıp darılmasın... İşte, ligde özlediğimiz gerçek futbol bu... Şampiyon adayı Fenerbahçe yenildiği için değil. İki takım da futbol adına değerler ürettiği ve kazanmak için ödünsüz oynadığı için... Takımca dayanışmayı ve bireysel beceriyi sergilediği için... İki takıma da teşekkür borçluyuz. Biri kazanmanın gururu ile mutlu, öteki kaybetmiş ama yine de onurlu... Çünkü futbolun hem bir takım oyunu olduğunu bize gösterdiler, hem de taktik savaşı yaptılar. Kıran kırana, dürüstçe mücadele ettiler. 
Elbette, Denizlispor alkışları hak ediyor. Savunmasında Kratochvil gibi kilit oyuncusunun yokluğuna rağmen sıfır hata ile oynadığı için... Orta alanında Mikka, Timuçin ve Serhat'la hem baskı yaptığı, hem de oyun kurduğu için... Ersen Martin ve Ömer Rıza'yla harika bir hücum ikilisi oluşturduğu için... Bütün bunlara karşılık Giray Bulak'ı da ayrıca kutlamalı 
Christoph Daum, cezalı Serkan'la ve Tuncay'ın yokluğunda yine hatalı bir on birle başladı maça... Hafta boyunca takımıyla yeterli idman yapamayan sakat Nobre ısrarla kale önünde oynuyor, arkasında Alex'le Anelka yer alıyordu. Sol kanat zorunlu olarak Ümit ve önünde de Kemal'e emanet edilmişti. Oysa kulübede aylardır forma bekleyen Mahmut Hanefi ve Murat Hacıoğlu vardı. Daum, onları yok saymanın takımda bir güven kaybına neden olabileceğini de hesaplayamadı. Ömer Rıza'ya özel bir parantez açalım. Füze gibi hızlı, süratli... Oyunu biliyor. Bir anda dengeleri değiştirip patlayan gücüyle gol pozisyonlarına giriyor. Ne yazık ki vuruş tekniği enerjisinin gerisinde... Dün mutlak iki golü o nedenle harcadı. Orta alanda oynayan Finlandiyalı Mikka golü ve pozisyonları öylesine güzel kokladı ve zamanlama örneği sayılacak becerilerle öyle güzel vuruşlar yaptı ki, Rüştü'ye o iki golü önleyici rol kalmadı. Ersen Martin, günü golsüz kapamış olabilir. Ne var ki, buluştuğu her topla arkadaşlarını pozisyona sokan, yerden, havadan inanılmaz becerilerle iş yapan farklı bir hücum oyuncusu portresi izledik. Milli formayı ona gönülden helal ettik. Gol atmadı ama güne bireysel damgasını vurdu. 

Evet, teşvik vardı 
Daum, Serhat ve Van Hooijdonk'u son 31 dakikada oyuna alırken bütün riskleri de üstleniyordu. Fenerbahçe 5 forvetle zaman zaman Önder ve Aurelio'yla Denizli kalesinde maçı denkleyecek gol ararken, o sayıyı bulan takım yine ev sahibi Denizlispor oldu. Kimse bu maça fesat karıştırmasın. Evet, teşvik vardı. Her iki takımın seyircileri tribünden futbolu desteklediler. Gollere ve becerilere gönülden alkış primi verdiler. Söylenecek söz yok... 
Lig kış uykusundan uyanıyor... Zirve ısınıyor... Futbol koşana, oynayana ve dayanana büyük bir ödül vaadediyor. 
Denizli horozu 



</TEXT>
</DOC>
