<DOC>
<DOCNO> 335952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonspo18.html </URL>
<DATE> 2005/04/22/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Beşiktaş, Konyaspor maçı için kampa girdi 
</HEADLINE>
<TEXT>

     Beşiktaşlı futbolcular, Birinci Süper Futbol Ligi'nde yarın Konyaspor ile yapacakları maç öncesinde kampa girdi. 
     BJK Nevzat Demir Tesisleri'nde öğle saatlerinde kampa giren futbolcular, hazırlıklarını bu akşam basına kapalı yapacakları çalışmayla tamamlayacak. 
     Fenerbahçe galibiyetiyle iyi bir hava yakalayan siyah-beyazlılar, ligde son 3 maçtır yenemediği, Türkiye Kupası'ndan da bu sezon 3. kademede elendikleri Konyaspor engelini aşarak, taraftarlarını sevindirmeyi amaçlıyor. 
     Beşiktaş'ta, kırmızı kart cezalısı Cordoba'nın yanısıra, sakatlıkları süren İbrahim Üzülmez, Ahmet Yıldırım ve Fatih, yarınki maçta forma giyemeyecek. Hafif sakatlığı bulunan Ali Güneş'in de yarınki maçta riske edilmeyeceği, sol dizindeki ağrılar nedeniyle dün takımdan ayrı çalışan Ahmet Dursun'un ise maçta oynamasına engel bir durumun bulunmadığı öğrenildi. 
     Siyah-beyazlıların Konyaspor karşısına Ramazan, İbrahim Toraman, Ronaldo, Mustafa, Çağdaş, Ahmed Hassan, Tayfur, Koray, Tümer, Ahmet Dursun, Carew muhtemel 11'iyle çıkması bekleniyor. 
     BJK İnönü Stadı'nda saat 19.00'da başlayacak ve Digitürk Lig TV'den naklen yayınlanacak maçı, hakem Zafer Önder İpek yönetecek. 
     Öte yandan, daha önce yarın saat 16.00'da BJK İnönü Stadı'nda yapılacağı duyurulan Beşiktaş-Konyaspor PAF Ligi maçının, havanın yağışlı olacağı yönünde meteorolojiden alınan bilgi doğrultusunda saha zemininin bozulmaması amacıyla saat 14.30'da Fulya'daki çim sahaya alındığı bildirildi. 
     
</TEXT>
</DOC>
