<DOC>
<DOCNO> 335179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonsiy13.html </URL>
<DATE> 2005/04/20/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Çelik AB'nin bürokratik işleyişinde hantallık var 
</HEADLINE>
<TEXT>

     Milli Eğitim Bakanı Hüseyin Çelik, ''AB'nin bürokratik işleyişinde bir hayli hantallık var'' dedi. 
     Çelik, AB destekli Doğu Anadolu Kalkınma Programı DAKP kapsamında, düzenlenen Birinci Proje Teklif Çağrısı Bilgilendirme Toplantısı'nda, 2004 Ağustosu'nda imzalanan sözleşmeyle yürürlüğe giren DAKP için birinci proje teklif çağrısı yapılmaya başlandığını, projelerin verilebileceği 3 aylık sürede herkesin üzerine düşeni yapması gerektiğini söyledi. 
     Programın, AB'nin MEDA fonundan yararlanılarak yürütüldüğünü belirten Çelik, ''Milli Eğitim Bakanlığı olarak biz de aynı fondan yararlanarak birçok proje yürütmekteyiz. Ancak projeleri yürütürken, AB tarafından ciddi bir bürokratik sıkıntıyla karşılaşmaktayız. AB'nin bürokratik işleyişinde bir hayli hantallık vardır. Bu nedenle AB'nin bürokratik engelleri ortadan kaldırmasını ümit ediyorum'' diye konuştu. 
     
     ''GÖÇÜ ÖNLEMELİYİZ'' 
     İlçelerden ve köylerden yoğun göç alan Van'da sağlıksız bir kentleşme olduğunu vurgulayan Bakan Çelik, göçü önlemek için eğitim ve altyapı hizmetlerinin halkın ayağına götürülmesi gerektiğini bildirdi. 
     Çelik, ''Vatandaş bizden yol, su, elektrik, telefon ve okul istiyor. Sağlık ocağı istemiyor, çünkü sağlık ocağı yapılsa bile doktorun gelmeyeceğini biliyor'' dedi. 
     
     ''VAN GÖLÜ GİDEREK ÖLÜYOR'' 
     DAKP'ın en önemli bileşenlerinin, turizm ve çevre ile tarım ve kırsal kalkınma olduğunu belirten Bakan Çelik, ''Siyah zeminde mavi bir göz gibi duran Van Gölü, giderek ölüyor. Kapalı havza konumunda olan göl, kirliliğinin önlenmemesi halinde bataklığa dönüşecek. Bu nedenle programın turizm bileşeni, hayati önem taşıyor'' diye konuştu. 
     Akdamar Adası'ndaki kilisenin restorasyonu çalışmalarının, bazı basın yayın organlarında ''Van'da Kilise Açıldı'' şeklinde verilmesine değinen Çelik, şunları kaydetti 
     ''Bu cümleleri, Müslüman duyarlılığı adı altında yazıyorlar. Biz empati yapmak zorundayız. Yıllarca yabancı ülkelerdeki tarihi yapılarımızın bakımsız kaldığından şikayet ettik. Şikayet ettiğimiz konuları, kendimiz yapmamalıyız. Helenistik döneme ait eserleri de onarırız, Urartu dönemine ait eserleri de. Bu eserler, insanlığın ortak mirasıdır.'' Devlet Planlama Teşkilatı DPT Müsteşar Yardımcısı Halil İbrahim Akçay da AB ile DPT tarafından yürütülen DAKP'ın, AB tarafından 45 milyon avro ile desteklendiğini belirterek, ''Tarım ve kırsal kalkınma, KOBİ, turizm ve çevre ile sosyal kalkınma alanlarında toplam 33.5 milyon avro tutarında hibeyi kullandırmak üzere proje tekliflerini kabul etmeye başladık'' dedi. 
     Akçay, teklif çağrılarının programın yürütülmesinden sorumlu DPT ile Avrupa Komisyonu Türkiye Delegasyonu'nun katılımıyla Bitlis, Hakkari, Muş ve Van'da gerçekleştirileceğini kaydetti. 
     
     DOĞU ANADOLU KALKINMA PROGRAMI 
     DPT koordinasyonunda yürütülen, Bitlis, Hakkari, Muş ve Van'ı kapsayan Doğu Anadolu Kalkınma Programı DAKP , AB'nin MEDA fonundan 45 milyon avro tutarında destekleniyor. 
     2004 yılından itibaren 3 yıl sürecek program, bölgesel farklılıkların azaltılmasına yardımcı olmak ve yöredeki beceri düzeyini geliştirerek, insanların ekonomik ve sosyal yaşam koşullarını iyileştirmeyi hedefliyor. 
     Toplantıya, Van Valisi Niyazi Tanılır, Avrupa Komisyonu Delegasyonu Sektör Yöneticisi Teresa Reeves ile kamu kurum ve kuruluşlarından temsilciler katıldı. 
     
</TEXT>
</DOC>
