<DOC>
<DOCNO> 346855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/spor/bbas.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Devrime onay çıktı 
</HEADLINE>
<TEXT>



Avrupa Ligler Birliği ULEB, İspanya'nın Barcelona kentinde yaptığı toplantıda "beklenen" kararı aldı ve Avrupa'da tüm Dünya oyuncularına "serbest dolaşım" hakkı tanıyarak "yabancı oyuncu" tanımlamasını literatürden kaldırdı. 
ULEB Başkanı Eduardo Portela başkanlığında Barcelona'da yapılan toplantıya 23 kulübün yanı sıra ayrıca İspanya, Adriyatik, Almanya, Yunanistan, İtalya, Fransa ve Polonya lig temsilcileri katılırken Türkiye'den Efes Pilsen ve Ülkespor temsilcileri toplantıda hazır bulundu. 
Yapılan toplantı sonunda basketbol kulüplerinin daha hızlı gelişimine hizmet etmesi amacıyla hazırlanan "stratejik planın" devreye sokulması oy birliğiyle kabul edildi. 
2006 - 07 sezonundan başlayarak takımların performansları her yönüyle puanlanacak. Yapılacak sıralamaya göre kulüpler Euroleague'de mücadele etme hakkı elde edecek veya bu hakları iptal olacak. 2009 - 10 sezonuna kadar Euroleague'de yer alacak olan bütün takımların salon kapasiteleri 10 bin olacak. Yeni sezonun kura çekimi ise 10 Temmuz'da yapılacak. 

Beşiktaş ve Ülker'e ceza 

Basketbol Federasyonu Disiplin Kurulu, Beşiktaş ile Ülkerspor kulüplerine para cezası verdi. Akın Süel başkanlığında toplanan Kurul, Play - Off yarı final serisinde birbirlerine rakip olan her iki takımı, taraftarlarının taşkınlıkları nedeniyle cezalandırdı. Seyircilerinin kural ve teamüllere aykırı davranışları nedeniyle Beşiktaş'a 7 bin 750, Ülkerspor'a ise 750 YTL para cezası uygun görüldüğü açıklandı. 

Hakemler açıklandı 

Efes Pilsen ile Beşiktaş arasında yarın başlayacak ve yedi maç üzerinden oynanacak olan Basketbol Ligi Play - Off final serisinin ilk maçında görev yapacak hakemler açıklandı. Basketbol Federasyonu Merkez Hakem Kurulu'ndan yapılan açıklamaya göre, Abdi İpekçi Salonu'nda saat 18.30'da başlayacak karşılaşmayı Engin Kennerman, Halil Baldemir, Berk Torun hakem üçlüsü yönetecek. Müsabakada teknik komiserlik görevini ise Mehmet Togay üstlenecek. 


</TEXT>
</DOC>
