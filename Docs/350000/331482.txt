<DOC>
<DOCNO> 331482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonsiy17.html </URL>
<DATE> 2005/04/08/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
ABD'nin Ankara Büyükelçisi Edelman'a mektup... 
</HEADLINE>
<TEXT>

     Türkiye Gazeteciler Sendikası TGS ile Çağdaş Gazeteciler Derneği ÇGD , ABD'nin Ankara Büyükelçisi Eric Edelman'a mektup göndererek, ''Irak'ta ABD güçlerinin saldırısı sonucu öldürülen gazetecilere ilişkin ciddiye alınabilecek bir soruşturma yapılmamasını'' protesto ettiler. 
     TGS ve ÇGD'den konuya ilişkin yapılan ortak yazılı açıklamada, TGS Genel Başkanı Ercan İpekçi ile ÇGD Genel Başkanı Doğan Tılıç'ın ABD'nin Ankara Büyükelçisi'ne bir mektup gönderdikleri belirtildi. 
     ''Irak işgalinin gerçekleştirildiği Mart 2003'ten bu yana ülkede 14 medya mensubunun değişik saldırılar sonucu öldürüldüğü'' kaydedilen açıklamada, ''bugün Bağdat'taki Filistin Oteli'ne ABD güçlerince yapılan saldırıların 2. yıldönümü olduğu'' hatırlatıldı. 
     Açıklamada, Uluslararası Gazeteciler Federasyonu'nun FIJ , 8 Nisan'ı, ''gazeteci cinayetlerinin cezasız kalmasına karşı uluslararası protesto günü'' ilan ettiği vurgulanarak, şöyle denildi 
     ''Bu çerçevede, FIJ Genel Sekreteri Aidan White, ABD Başkanı George Bush'a, dünyanın dört bir yanındaki FIJ üyesi meslek örgütleri de ülkelerindeki ABD elçiliklerine protesto mektupları gönderdiler. 
     İpekçi ve Tılıç, Edelman'a gönderdikleri mektupta, bugüne kadar ABD askerlerinin karıştığı tüm öldürme olaylarıyla ilgili olarak hazırlanan raporların hemen tümünün inandırıcılıktan uzak, detayları saklayan bir niteliğe sahip olduklarını ve komuta düzeyindeki ABD personelinin sorumluluğunun görmezden gelindiğini belirttiler. 
     Mektuplarda, dünyanın her yerindeki gazetecilerin bu durumdan duydukları rahatsızlık vurgulanarak, ABD'nin Irak'ta öldürülen meslektaşları konusunda sorumluluk almaktan kaçınan tavrının bir an önce değişmesi talep edildi.'' 
     
</TEXT>
</DOC>
