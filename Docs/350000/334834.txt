<DOC>
<DOCNO> 334834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonsiy27.html </URL>
<DATE> 2005/04/19/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
"Milli Egemenlik Meşalesi" yarın yakılacak 
</HEADLINE>
<TEXT>

     Milli egemenliği sembolize eden ve TBMM'nin en yüksek noktasına inşa edilen Milli Egemenlik Meşalesi, yarın yakılacak. 
     ''Milli Egemenlik Yılı'' etkinlikleri kapsamında yapımı tamamlanan meşalenin açılışını, TBMM Başkanı Bülent Arınç yapacak. 
     ''85. Milli Egemenlik Yılı'nda Meclis'te kalıcı bir eser bırakılması'' amacıyla yaptırılan Milli Egemenlik Meşalesi, Ankara'nın her yerinden görülebilecek şekilde, Meclis'in en yüksek noktası olan Kabatepe Parkı'nda yer alıyor. 
     Meşale, ''bereketli toprakları sembolize eden mermerden yapılmış başak zemin üzerine'' konuldu. Mermerin üzerindeki platformda, Yüce Önder Atatürk'ün ''Egemenlik Kayıtsız Şartsız Milletindir'' sözü ve ilk Meclisin kurucularından 437 milletvekilinin ismi bulunuyor. 
     Ateşi taşıyacak silindir boru, barışı sembolize eden zeytin dalı, ateşin yandığı çanağa kadar sarmaşık dalı halinde çıkıyor. Zeytin dalının her yaprağında milli kahramanları sembolize eden isimler yer alıyor. Ateşin yükseldiği çanakta ise şimdiye kadar kurulmuş 16 Türk devletini sembolize eden ay yıldız bulunuyor. 
     Meşalenin pazartesi günü yakılması planlanmış, ancak rüzgar nedeniyle ertelenmişti. 
     
</TEXT>
</DOC>
