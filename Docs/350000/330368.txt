<DOC>
<DOCNO> 330368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/soneko04.html </URL>
<DATE> 2005/04/05/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Borsada enflasyonun etkisi izlenecek 
</HEADLINE>
<TEXT>

     Dün özellikle petrol fiyatlarında yaşanan yükselişten ve dolardaki hareketlerden olumsuz etkilenen borsa 25 bin 500 desteğinin altına geriledi. 
     Bugün enflasyon rakamlarının etkilerinin izleneceği borsada ilk hedef 25 bin 300-500 aralığında tutunmaya çalışmak olacak. 
     İç dinamiklere dönük hareket etmesi beklenen borsaya dün rekor kıran petrol fiyatlarının gölgesi düştü. 58 doların üzerine çıkan fiyatlar nedeniyle bankacılık yasası ve sosyal güvenlik reformunun TBMM'ye gönderilmesinin etkilerinin borsada görülmediğini belirten uzmanlar, ayrıca dolardaki yükselişin de satışları artırdığını ifade ediyorlar. 
     
     Petrol, dolar ve enflasyon 
     Bugün için gözlerin yine petrol ve dolarda olacağı kaydedilirken, bunun yanında dün açıklanan enflasyon rakamlarının etkilerinin izleneceği aktarılıyor. 
     Üretici fiyatlarında yüzde 1.26 olarak gerçekleşen enflasyonun beklentilerin çok üzerinde olduğuna işaret eden uzmanlar, TÜFE'de ise beklentilerin altında kalındığını belirtiyorlar. 
     Bugün için yüksek çıkan ÜFE rakamlarının açılışta satış baskısı getirebileceği vurgulanırken, endeksin 25 bin 300-500 arasında bu baskıyı karşılayabileceği belirtiliyor. 
     
</TEXT>
</DOC>
