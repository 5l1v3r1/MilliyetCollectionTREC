<DOC>
<DOCNO> 307112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sondun11.html </URL>
<DATE> 2005/01/17/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
The New Yorker ABD, İran'da gizli operasyon yürütüyor 
</HEADLINE>
<TEXT>

     ABD'de yayınlanan ''The New Yorker'' dergisi, ABD'nin İran'da örtülü bir operasyon yürüterek, potansiyel nükleer, kimyasal ve füze hedeflerini tespit etmek üzere bu ülkede gizli keşif çalışmaları yaptığını öne sürdü. 
     Ödüllü gazeteci Seymour Hersh'in imzasını taşıyan haberde, İran'da bu tür faaliyetlerin yürütüldüğünden şüphelenilen en az üç düzine bölgenin tespiti amacıyla gerçekleştirilen istihbarat ve gizli keşif görevinin, geçtiğimiz yazdan bu yana devam ettiği ifade edildi. 
     Haberde, ABD Savunma Bakanlığı Pentagon ile yakın bağları olan bir hükümet danışmanının ''Pentagon'daki siviller İran'a girmeyi ve bu ülkede mümkün olduğunca fazla sayıdaki askeri altyapıyı imha etmeyi istiyor'' dediği aktarıldı. 
     Dergi haberinde, yüksek düzeyli eski bir istihbarat görevlisinin de ''Bu teröre karşı bir savaş ve Irak bu savaşın sadece bir cephesi. Bush yönetimi, buna büyük bir savaş alanı olarak bakmaktadır. Bir sonraki adımda, İran saldırısını göreceğiz'' dediğini kaydetti. 
     Daha önce, Bağdat yakınlarındaki Ebu Garip cezaevinde Iraklı tutuklulara yapılan işkence ve kötü muamelelerin boyutunu ortaya çıkaran gazeteci Hersh, Beyaz Saray'ın İran'ın ciddiye alınması gereken bir tehdit olduğu konusundaki endişelerine de karşı çıkarak, Bush yönetiminin İran konusundaki endişelerinin gerçeklere dayanmadığını ileri sürmüştü. 
     Hersh'e bilgi veren eski bir istihbarat yetkilisi, Güney Asya'daki bir Amerikan komando gücünün, İranlı meslektaşları ile çalışan Pakistanlı bir grup bilim adamı ile bu konuda yakın çalışma içinde bulunduğunu ifade etti. Haberde, bu görev gücünün Pakistan'dan edinilen bilgilerin de yardımıyla, gizli nükleer silah tesislerini bulmak amacıyla İran'ın doğusuna sızdığı belirtildi. 
     Derginin haberinde ayrıca, ABD Başkanı Bush'un halihazırda bir dizi çok gizli bulguyu imzaladığı ve gizli komando grupları ile diğer özel güç birimlerinin Ortadoğu ve Güney Asya'daki 10 ülkede varlığından şüphelenilen terör hedeflerine yönelik gizli operasyonlar yürütmesi yönünde bir emir verdiği de kaydedildi. 
     Bush yönetiminin bu operasyonları ''istihbarat'' yerine ''askeri'' operasyonlar şeklinde tanımlayarak, CIA'in denizaşırı ülkelerde örtülü faaliyetlerine sınırlama getiren yasal kısıtlamalardan da kurtulduğu belirtildi. 
     

     
</TEXT>
</DOC>
