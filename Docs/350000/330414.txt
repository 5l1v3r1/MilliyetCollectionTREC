<DOC>
<DOCNO> 330414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonsiy07.html </URL>
<DATE> 2005/04/05/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Mumcu'nun prensi DYP'li çıktı 
</HEADLINE>
<TEXT>

     ANAP Genel Başkanı Erkan Mumcu'nun, bir ilke imza atarak kontenjandan MKYK'ya soktuğu 23 yaşındaki üniversitli Turgay Yaman eski DYP'li çıktı. 
     Yaman'ın DYP Gençlik Kolları Genel Başkanlığı'nda Teşkilat Başkan Yardımcısı olarak daha önce görev yaptığı öğrenildi. Yaman, DYP Gençlik Kolları'nda Mehmet Ağar'ın Genel Başkanlığa seçildiği Aralık 2002 tarihine kadar görev yaptı. 
     Yaman'ın, kongrede Ağar karşısında kaybeden İlhan Kesici tarafını desteklediği, diğer gençlerle birlikte daha sonra DYP'den ayrıldığı öğrenildi. 
     Yaman ANKA'ya yaptığı açıklamada, DYP'den ayrılışı konusunda, "Onlar iki sene öncede kaldı. Saygı duyduğum bir siyasi oluşum. 
     Siyasi hayatlarında başarılar dilerim" demekle yetindi. 
     Halen Ankara Üniversitesi Siyasal Bilgiler Fakültesi Uluslararası İlişkiler Bölümü 4'üncü sınıfta okuyan Yaman, okulunu iyi bir dereceyle bitirip yüksek lisans yapmak istediğini söylerken, Mumcu ile tanışmasının ise iki hafta önce gerçekleştiğini ifade etti. 
     
     "KURTLAR SOFRASINA YER YOK" 
     Arkadaşlarıyla birlikte Mumcu'yu ziyaret ettiklerini, düşüncelerini aktarma fırsatı bulduklarını, 45 dakika süren bu ziyaretin ardından irtibatlarının kopmadığını anlatan Yaman, "Güzel bir sonuç doğdu" dedi. Yaman, ANAP'ı "kurtlar sofrası" olarak görmediğini ifade ederek, "Yeni siyasette kurtların sofralarına yer yok. Bu yeni ANAP için geçerli. İnşallah diğer partiler için de geçerli olur" dedi. 
     Yaman, kendilerine duyulan güven ve sorumluluğun farkında olduklarını, ayakları yere basarak kendilerini sürekli yenileyeceklerini, yaşlarıyla değil terbiye ve saygılarıyla kendi adlarından söz ettireceklerini vurguladı. 
     Yaman, MKYK'ya adaylığı ve üyeliği sonrasında şaşıranlar olduğunu söylerken, önemli bir kısmın destek verdiğini, olumlu tepkiler aldığını sözlerine ekledi. 
     
</TEXT>
</DOC>
