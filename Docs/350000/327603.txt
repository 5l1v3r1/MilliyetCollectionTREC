<DOC>
<DOCNO> 327603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sontur08.html </URL>
<DATE> 2005/03/27/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
TOKİ'den tarihi evlerin onarımı için kredi... 
</HEADLINE>
<TEXT>

     Tekirdağ Kültür ve Turizm Müdür Vekili Yaşar İşcan, Kültür ve Turizm Bakanlığı ile Toplu Konut İdaresi TOKİ arasında yapılan bir protokolle tescilli tarihi evlerin onarımı için ev sahiplerine kredi verileceğini bildirdi. 
     İşcan, AA muhabirine yaptığı açıklamada, Bakanlık ve TOKİ arasında yapılan protokol kapsamında, harabe hale gelmiş, ancak sahiplerinin maddi imkansızlıkları nedeniyle onaramadığı evlerin restorasyonu için keşif bedelinin yüzde 70'i tutarında yıllık yüzde 4 faizli ve 10 yıl ödemeli kredi verileceğini söyledi. 
     Protokol çerçevesinde, TOKİ'nin, verdiği kredilerin yüzde 10'unu eski eserler için kullandırma yükümlülüğü getirildiğini ifade eden İşcan, şöyle konuştu 
     ''Kredilerde, taşınmaz kültür varlığının mimari ve kültürel değeri, fiziki durumu, bulunduğu çevrenin özellikleri ve kullanım amacı göz önünde bulundurulacak. Kredi miktarı keşif bedelinin yüzde 75'ini, 2005 yılında kullandırılacak kredi tutarı ise 75 bin YTL sınırını geçmeyecek. Bu kredinin yüzde 15'i avans olarak, diğer kısımları da restorasyon aşamalarına göre verilecek. İş bitiminden en geç 3 ay sonra geri ödeme planı işleyecek.'' Kredi için restorasyon projesinin Tabiat Varlıklarını Koruma Kurulu'na onaylatılması gerektiğini belirten İşcan, ''Onaylı projeye keşif raporu, yapının dış ve iç mekanlarının 9X12 santimetre boyutlarında fotoğrafı, arsanın veya binanın durumunu gösteren belediyeden onaylı 1 200 veya 1 500 ölçekli vaziyet planı, tapu ve nüfus cüzdan örnekleri ile ikametgah da gerekiyor'' dedi. 
     İşcan, 120 eşit taksitle geri ödemesi yapılacak kredinin, tarihi evlerin onarılması için önemli bir fırsat olduğunu sözlerine ekledi. 
     
</TEXT>
</DOC>
