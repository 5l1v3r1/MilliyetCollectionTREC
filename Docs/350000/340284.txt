<DOC>
<DOCNO> 340284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sontur34.html </URL>
<DATE> 2005/05/06/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Sedat Şahin'in aralarında bulunduğu 53 sanık hakkında dava açıldı 
</HEADLINE>
<TEXT>

     "Sahra Operasyonu" soruşturması kapsamında, Sedat Şahin’in de aralarında bulunduğu sanık hakkında, 6 ay ile müebbet ağır hapis arasında değişen ceza istemiyle dava 
     açıldı. 
     İstanbul Cumhuriyet Başsavcılığı’nca yürütülen soruşturma tamamlandı. Cumhuriyet Savcısı Mehmet Ergül tarafından hazırlanan iddianamede, Sedat Şahin’in de aralarında bulunduğu 20’si tutuklu sanık yer aldı. 
     İddianamede, Hüseyin Saral’ın İtalya’da öldürülmesi ile bir işadamının öldürülmesine teşebbüs etme olaylarının da aralarında bulunduğu 6 eyleme yer verildi. 
     Sedat Şahin’in 3 kez uygulanmak üzere, "Taammüden adam öldürmeye azmettirmek" suçundan müebbet ağır hapis cezasına çarptırılması istenen iddianamede, Şahin’in ayrıca "Çıkar amaçlı suç örgütü kurmak ve yönetmek" ile "gasp" suçlarından da 4.5 ile 29 yıl arasında değişen hapisle cezalandırılması talep ediliyor. 
     İddianamede 8 sanığın "Taammüden adam öldürmek" suçundan müebbet ağır hapse mahkum edilmesi istenirken, bu kişilerin de aralarında bulunduğu toplam 22 sanığın "gasp", "patlayıcı madde bulundurmak" ve "6136 Sayılı Ateşli Silahlar Kanunu’na muhalefet etmek" suçlarından 14 ile 29 yıl arasında hapisle cezalandırılmaları öngörülüyor. 
     Aynı iddianamede, 20 sanığın "Çıkar amaçlı suç örgütüne üye olmak" 10 sanığın da "bu örgüte yardım ve yataklık etmek" suçundan, 6 ay ile 6 yıl arasında değişen hapis cezalarına çarptırılmaları talep 
     ediliyor. 
     
</TEXT>
</DOC>
