<DOC>
<DOCNO> 323157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sondun19.html </URL>
<DATE> 2005/03/12/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Gazze'de binlerce işsiz Filistinli meclis binasını bastı... 
</HEADLINE>
<TEXT>

     Gazze'de binlerce işsiz Filistinli, meclisi basarak camları kırdı ve polisle çatıştı. 
     Görgü tanıklarının verdiği bilgiye göre, daha önce İsrail'de çalışan 2 bin 500 kadar işsiz Filistinli, sabahın erken saatlerinde ellerinde pankartlarla meclis binasının önüne gelerek iş talebinde bulundu. 
     Kendilerini dağıtmaya gelen polisi ve meclisi taşlayan göstericiler, bazı camların kırılmasına yol açtı. 
     Polisle göstericiler arasındaki çatışmadan sonra, güvenlik güçleri göstericileri bölgeden uzaklaştırmayı başardı. Bir grup göstericinin, taleplerini iletmek için meclis yetkilileriyle görüşmesine izin verildi. 
     Gösterinin öncülerinden Abid Ebumahandi, çocuklarını doyurmak için iş istediklerini belirterek, Filistin lideri Mahmud Abbas'ın kendilerine iş vaadinde bulunduğunu, ancak şu ana kadar bu konuda gelişme olmadığını söyledi. 
     Bölgede Eylül 2000'de ikinci intifadanın patlamasına kadar 100 binin üzerinde Filistinli İsrail'de çalışıyordu. 4 yılı aşan şiddet dönemi, Filistin topraklarında kitleler halinde işsizliğe ve yoksulluğa yol açtı. 
     
</TEXT>
</DOC>
