<DOC>
<DOCNO> 303385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonsiy02.html </URL>
<DATE> 2005/01/04/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Topbaş'tan görme engellilere eğitim desteği sözü... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, 0-6 yaş arası görme engelli çocukların eğitimi için çalışma başlatılacağını bildirdi. 
     Topbaş, Pırıltı Az Gören ve Görmeyen Çocuklarla Yardımlaşma ve Dayanışma Derneği Başkanı Dr. Hale Bacakoğlu ve Genel Sekreteri Suna Yüksek'i kabul ederek bir süre görüştü. 
     Görüşme sonrası basın mensuplarına ziyarete ilişkin bilgi veren Hale Bacakoğlu, Topbaş'a derneğin çalışmaları ve taleplerini içeren bir dosya sunduklarını söyledi. 
     Bacakoğlu, Topbaş'tan 0-4 yaş arası çocukların evde eğitimi için eğitimci desteği sağlanması, 4-6 yaş arası çocukların da belediyeye ait yuvalardaki çocuklarla kaynaştırılması, Özürlüler Merkezi'nden ve spor komplekslerinden yararlandırılmalarını talep ettiklerini kaydetti. 
     Topbaş da günlük yaşamda görülmeyen çok sayıda özürlü bulunduğunu, yerel yönetimler olarak bu konuda üzerlerine düşen görevi yapmak durumunda olduklarını söyledi. 
     Görme engelli 0-6 yaş grubu çocukların eğitimi ve diğer hizmetlerden yararlandırılması konusunda çalışma başlatılması talimatını verdiğini belirten Topbaş, ''Bizim özürlüler konusunda hassasiyetimiz var. Gerekenler yapılacak. İnşallah bizden beklenen desteği kendilerine sunarız'' dedi. 
     Topbaş, ziyarette Dernek Genel Sekreteri Suna Yüksek'in görme özürlü ikiz çocukları Fatih ve Burak'ı 5 severek, onlara oyuncak araba ve çikolata ikram etti. Topbaş'ın çocuklarla sohbeti sırasında duygulandığı görüldü. 
     Bu arada, Topbaş, İTÜ Rektörü Prof. Dr. Faruk Karadoğan ile de görüştü. Görüşme basına kapalı gerçekleşti. 
     
</TEXT>
</DOC>
