<DOC>
<DOCNO> 304662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonsiy04.html </URL>
<DATE> 2005/01/08/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Erdoğan vetolu yasalar için Köşk'e çıkacak 
</HEADLINE>
<TEXT>

     Başbakan Recep Tayyip Erdoğan, yeniden yasalaştırmak istediği vetolu 2B ve Kamu Yönetimi Reformu için bu kez önce "Köşk'ü ikna etme" yöntemi izleyecek. 
     Başbakan Erdoğan, TBMM'den mutlaka çıkarmak istediği 2B olarak bilinen orman arazilerinin satışıyla Kamu Yönetim Reformu düzenlemeleri için farklı bir yöntem izleme kararı aldı. Erdoğan, vetolu yasalar konusunda, yasaları yeniden Meclis'e getirmeden önce Cumhurbaşkanı Ahmet Necdet Sezer'in desteğini almaya çalışacak. Erdoğan, bunun için de ekonomiden sorumlu Devlet Bakanı Ali Babacan'la birlikte Köşk'te Cumhurbaşkanı Sezer'e verdiği YTL ile ilgili brifingin bir benzerini deneyecek. 
     Erdoğan, Meclis yaz tatiline girmeden önce yasalaştırmak istediği vetolu düzenlemeler için ilgili bakan ve bürokratlarla Çankaya Köşkü'ne çıkarak Sezer'in veto gerekçelerini yanıtlayıp, yasalara destek almaya çalışacak. 
     Erdoğan, yeni bir vetonun yaşanmaması için Sezer'e veto gerekçelerini dikkate alacak değişiklikler yapmayı da önerebileceği belirtildi. Erdoğan'ın, vetolu yasalara ilişkin Sezer'e ziyaretleri bayramdan sonra yapması bekleniyor. 
     Erdoğan'ın vetolu yasaları Meclis'e getirmeden önce Köşk'ün desteğini arama planında CHP ile uzlaşma sağlamakta zorlanması da etkili oldu. CHP'den Cumhurbaşkanı Sezer'in vetosu bulunan hiçbir düzenleme konusunda uzlaşma ve pazarlığa yanaşmayacağı mesajının alınması, Erdoğan'ı bu kararı almaya itti. Erdoğan'ın, vetolu yasalar konusunda Sezer'le uzlaşma imkanı bulması halinde, YÖK ve İmam Hatipliler'in katsayı düzenlemesi başta olmak üzere tüm önemli yasama faaliyetleriyle başka bazı atama ve kararlarda da Köşk'ün görüşlerini almayı sürekli hale getirmeyi planladığı öğrenildi. 
     
</TEXT>
</DOC>
