<DOC>
<DOCNO> 317924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonsiy11.html </URL>
<DATE> 2005/02/23/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Akdağ SSK hastanelerinde bürokrasiyle ilgili tedbirler alınacak 
</HEADLINE>
<TEXT>

     Sağlık Bakanı Recep Akdağ, SSK hastanelerinde evrak akışının hızlandırılması için bürokrasiyle ilgili tedbirlerin alınarak yürürlüğe konulacağını bildirdi. 
     Akdağ, bakanlık toplantı salonunda, Azerbaycan Sağlık Bakanı Ali İnsanov ile 1994'ten beri süregelen ''Sağlık Alanında İşbirliği Protokolü'' çerçevesinde gerçekleştirilen çalışmaları ve gelecek dönemde yapılacak faaliyetlere ilişkin basın toplantısı düzenledi. 
     İnsanov'u Türkiye'de görmekten mutluluk duyduğunu belirten Akdağ, Azerbaycan'la işbirliğinin devam ettiğini, meslektaşı İnsanov'la 1994'ten bu yana yapılan çalışmaları gözden geçirdiklerini ve gelecek yıllarda yapılabilecek hizmetleri değerlendirdiklerini anlattı. 
     Protokol çerçevesinde Azerbaycan'dan tıp öğrencilerinin geldiğini ve Türkiye'de eğitim gördüğünü kaydeden Akdağ, uzmanlık ve uzmanlık sonrası çeşitli sahalarda eğitim alan Azeri meslektaşları olduğunu söyledi. Akdağ, 1995 yılından beri Azerbaycan'dan her yıl 20 hastanın Türkiye'ye gelerek tedavi gördüğünü de kaydetti. 
     İnsanov'un 2004 Eylül ayında Kopenhag'da yapılan toplantıda Dünya Sağlık Örgütü icra kurulu üyeliğine seçildiğini hatırlatan Akdağ, İnsanov'u bu görevinden dolayı kutladı. 
     Akdağ, iki ülke arasında derin, tarihi bağlar olduğunu belirterek, işbirliğinin devam edeceğini, İnsanov'un ziyaretinin bu işbirliğine ivme kazandıracağını sözlerine ekledi. 
     
     AZERBAYCAN SAĞLIK BAKANI İNSANOV 
     İnsanov'da Azeri öğrencilerin ve hekimlerin Türkiye'de eğitim gördüğünü, Azerbaycan'da tedavisi mümkün olmayan hastaların Türkiye'de tedavi edildiğini tekrarladı. 
     Türkiye'nin imkanları ölçüsünde Azerbaycan'ın problemlerini hallettiğini kaydeden İnsanov, ''Türk halkına kan lazımsa Azeri halkı parmaklarından değil, yüreklerinden vermeye hazırdır'' dedi. 
     Daha sonra, iki bakan soruları yanıtladı. 
     Akdağ, gazetecilerin SSK hastanelerinin Sağlık Bakanlığı'na devredilmesinden sonra yaşanan sıkıntılar ve hastanelerdeki kuyruklara ilişkin sorusu üzerine, şunları kaydetti 
     ''Bugün uygulamanın üçüncü günü. İkinci gün, birinci günün problemleri büyük ölçüde yaşanmadı. İkinci hafta da birinci haftanın problemlerini yaşamayacağız. Ciddi bir hazırlık yapılmış ve bürokratik işlemlerin azaltılması için tedbir alınmıştı. Ancak evrak akışının hızlandırılması için bürokrasiyle ilgili tedbirler alınarak bu hafta yürürlüğe girecek. Gerekirse yeni tedbirler de alınacak. 
     Yoğunluğun yaşandığı hastaneler özellik büyük şehirlerdeki birkaç hastane. Sayı fazla değil ama bir hastanede bile bu sorunun olması önemli. SSK'lı vatandaşlar kamuya ait bütün sağlık kuruluşlarından hizmet alabileceğini yeterince bilmiyor. Bir ilaç yazdırmak için büyük hastanelere gidip kuyruğa girmek zorunda değiller. 
     Evrak akışıyla ilgili sorunlar, yoğunluk on yıllardır yaşanıyor. Yeni bir sorun değil. Ancak, sistem her geçen hafta oturacak, hastalar daha kaliteli hizmet alacaklar.'' Bir gazetecinin, ''SSK eczanelerinin 1 Nisan'a kadar açık tutulacağı söylenmişti. Ancak uygulama başladığı gün eczaneler kapatıldı. Yatan hastalar da ilaçlarını dışarıdan almak, kuyruğa girmek zorunda kaldı'' sözleri üzerine Akdağ, yatan hastaların ilaçlarının hastane eczanelerinden karşılandığını, bulunmayan ilaçların serbest eczanelerden alındığını söyledi. 
     Akdağ, SSK'nın 15 binin üzerinde serbest eczane ile anlaşma yaptığını, bu sayıyı yeterli bulduğu için hastane eczanelerini kapatma kararı aldığını ve bunu kendilerine bildirdiğini, kendilerinin de kapattığını söyledi. 
     
     ''SORUNLAR AZALIYOR'' 
     SSK'lı hastanelerin serbest eczanelerden ilaç almakta sıkıntılar yaşadığının hatırlatılması üzerine Akdağ, provizyon sisteminin altyapısının güçlendirilmesi ile sorunların ilk güne oranla azaldığını kaydetti. 
     Akdağ, ''SSK'lı hastaların kendi eczanelerinden ilaç alırken saatlerce kuyrukta beklediğini, eczane dolaştığını, kuyrukların hastanelerin dışına uzadığını kamuoyu biliyordu. Yaşanan sıkıntılar geçmiştekilerin devamı niteliğinde. Ancak, 15 binin üzerinde eczane ile anlaşma yapıldığı için bu mesele kısa sürede halledilecek'' diye konuştu. 
     İlaç alabilmek için istenen evrakın çoğunluğunun sigortacılıkla ilgili olduğunu kaydeden Akdağ, bu evrakın azaltılması için çalışma yaptıklarını ifade etti. 
     Akdağ, bir başka soru üzerine, eczanelerin sistematik olarak ilaç vermemek ve hastaları sıkıntıya düşürecek bir uygulamaya girmek gibi bir davranışta bulunmayacaklarını, bu yapıldığı takdirde gerekli cezai yaptırımın uygulanacağını sözlerine ekledi. 
     Konuk Bakan İnsanov da, Türkiye'deki sağlık sistemi ve SSK hastanelerinin devrine ilişkin soru üzerine, Türkiye'deki sağlık sisteminin Avrupa ülkelerinin çoğundan ileri durumda olduğunu, Avrupa'dan kalp ve göz ameliyatları için Türkiye'ye gelen hastalar bulunduğunu söyledi. 
     Türkiye'deki bazı sağlık merkezlerinin dünyanın önemli sağlık merkezleriyle aynı kalitede olduğunu kaydeden İnsanov, sağlık reformunun da Türkiye'deki sağlık hizmetini daha ileri götürecek bir adım olduğunu ifade etti. 
     Azerbaycan'daki alternatif tıp yöntemleri konusundaki soruya ise İnsanov, kendisine gelen bir hastanın tıbbi yöntemlerle iyileşecek bir hastalığı bulunmasına karşın böyle bir tedavi sonucunda kanser olduğunu, bu konuya ihtiyatla yaklaşmak gerektiği yanıtını verdi. 
     
</TEXT>
</DOC>
