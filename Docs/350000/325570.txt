<DOC>
<DOCNO> 325570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/soneko54.html </URL>
<DATE> 2005/03/21/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
AB Kalkınma Bankası'ndan Tükiye'ye 2 milyar avro geliyor 
</HEADLINE>
<TEXT>

     AB Kalkınma Bankası Türkiye Masası Şefi Hakan Lucius, gelecek 3 yıl içinde Türkiye'ye en az 2 milyar avroluk kaynak aktarmayı düşündüklerini, projelere bağlı olarak bu rakamın çok daha yüksek olabileceğini ifade etti. 
     AB Yatırım Bankası'nın genişlemeden sorumlu Yönetim Kurulu Üyesi Wolfgang Roth ile bankanın Türkiye Masası Şefi Hakan Lucius TBMM'de milletvekillerine bilgi verdi. AK Parti Grup Başkanvekili Faruk Çelik'in yönettiği toplantıda milletvekillerinin sorularını da yanıtlayan Roth ve Lucius, AB Kalkınma Bankası'nın kredi olanakları hakkında açıklamalarda bulundular. 
     Wolfgang, Avrupa'daki az gelişmiş ülkelere yatırım yapmak amacıyla kurulan bankanın 1965 yılından bu yana Türkiye'de de aktif olarak faaliyet gösterdiğini dile getirdi. Bankanın 40 yılda Türkiye'ye aktardığı kaynağın 3.6 milyar avro olduğunu belirten Roth, AB Yatırım Bankası kredileri ile Türkiye'de yapılan yatırımların son yıllarda giderek arttığını söyledi. Roth, bankanın 2004 yılında Türkiye'de yaptığı yatırım miktarının 700 milyon avro olduğunu kaydetti. 
     ''Gördüğünüz gibi Türkiye'deki aktivitelerimiz giderek artıyor'' diyen Roth, bankanın Türkiye'deki yatırımlarının bundan sonra daha çok taşıma ve çevre sektöründe olacağını ifade etti. İstanbul Boğaz Tüneli için 600 milyon avroluk kaynak aktardıklarını dile getiren Roth, Ankara-İstanbul karayolu ile ilgili olarak da hükümet ile temasların sürdüğünü bildirdi. 
     ''Eğer bir gün Türkiye AB'ye üye olursa özellikle su konusunda çok yatırım yapması gerektiğini'' söyleyen Roth, KOBİ'leri desteklediklerini, Türk bankaları ile ilişki içinde KOBİ'lere ucuz ve uzun vadeli kredi olanakları sağladıklarını dile getirdi. Roth, bu çerçevede Türkiye Sınai Kalkınma Bankası ile 156 milyon avro tutarında yeni bir anlaşma yaptıklarını kaydetti. 
     AB Yatırım Bankası olarak Türkiye'nin AB'ye üye olup olmayacağına bilmediklerini ancak, ilişkilerin iyi olacağına ve daha iyiye gideceğine inandıklarını belirten Roth, bu nedenle de bu ülkedeki faaliyetlerini artırmayı düşündüklerini söyledi. Roth, bundan 10 yıl önce de o zaman Türkiye ile aynı durumda olan Doğu Avrupa ülkelerine destek olduklarını ifade etti. 
     Roth, bir soruyu yanıtlarken de uzun vadeli ve ucuz kredi olanağı sağlayan AB Yatırım Bankası'nın, Türkiye'nin borç yapısını düzeltme bakımından yararı olabileceğini ifade etti. 
     
     TÜRKİYE'YE 2 MİLYAR AVRO'LUK KAYNAK 
     AB Kalkınma Bankası'nın Türkiye Masası Şefi Lucius da kamu kuruluşu niteliğindeki bankanın kar gütmeden çalıştığını ve tüm özel bankalardan daha ucuz ve uzun vadeli kredi olanağı sağladığını söyledi. Bankanın geçen yıl verdiği toplam kredi tutarının 43.2 milyar avro olduğunu belirten Lucius, hemen hemen tüm sektörleri desteklediklerini ifade etti. 
     Türkiye için ne kadar kaynak aktardıkları ve geleceğe dönük olarak Türkiye'ye nasıl bir destek vereceklerine ilişkin olarak da Lucius, ''Gelecek 3 yıl Türkiye'ye en az 2 milyar avroluk kaynak aktarmayı düşünüyoruz. En az diyorum çünkü bir üst sınırımız yok. Gelecek projelere bağlı olarak bu rakam çok daha yukarılara çıkabilir'' dedi. 
     25 milyon avronun üzerindeki yatırımlara doğrudan, 25 milyon avronun altındaki yatırımlara da dolaylı olarak kredi verdiklerini belirten Lucius, teknik altyapı, ekonomik ve mali olarak fizıble olup olmaması, çevreye saygı ve özel sektör bakımından da teminat gibi kriterlere baktıklarını söyledi. 
     Proje tutarının maksimum yüzde 50'si oranında kredi verdiklerini belirten Lucius, bir soru üzerine organize sanayi bölgelerinin altyapısı için de seve seve kredi verebileceklerini belirtti. Lucius, bu kredilerin Türkiye'deki bankalar aracılığıyla dolaylı verilmesi halinde 12 yıl vadeli olabileceğini, Hazine destekli ve 25 milyon avronun üzerinde bir yatırımlarda ise vadenin 20 yıla kadar çıkabileceğini ifade etti. 
     
</TEXT>
</DOC>
