<DOC>
<DOCNO> 304889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sonsiy10.html </URL>
<DATE> 2005/01/09/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Başbakan Erdoğan yarın Moskova'ya gidiyor... 
</HEADLINE>
<TEXT>

     Başbakan Tayyip Erdoğan, Rusya Federasyonu Devlet Başkanı Vladimir Putin'in Türkiye ziyaretinden bir ay sonra Moskova'ya gidiyor. Kalabalık bir işadamı heyeti eşliğinde yarın Rusya'ya gidecek olan Erdoğan'ın ziyaretinde, Putin'in Ankara ziyareti sırasında alınan kararların uygulanması üzerinde duralacak. 
     İşadamları, milletvekilleri ve bürokratlardan oluşan kalabalık bir heyetin eşlik edeceği Erdoğan, ilk olarak Vladimir Putin'in özel konutunda vereceği yemeğe katılacak. 
     Türkiye ile Rusya arasındaki resmi görüşmeler ise salı günü Kremlin Sarayı'nda yapılacak. 
     Enerji Bakanı Hilmi Güler'in de katılacağı ziyaret sırasında Erdoğan ayrıca, Türk şirketlerinin Rusya'daki pazar payınının artırılmasına önemli bir katkı sağlayacıağı belirtilen Moskova'daki Türk Ticaret Merkezi'nin açılışını yapacak. TOBB'un büyük ortağı olduğu Türk Ticaret Merkezi'nde Türkiye'nin birçok tanınmış şirketinin mağazası bulunuyor. 
     Başbakan Erdoğan, çok sayıda Türk ve Rus şirketini bir araya getirecek Türk-İş Konseyi toplantısına da katılacak. 
     TOBB, Moskova'ya çok sayıda işadamı götürmek amacıyla dört uçak kaldıracak. 
     
     TÜRK-RUS GÖRÜŞMELERİ 
     Bu arada, Türkiye ile Rusya arasında yapılacak görüşmelerde ikili ve bölgesel konular ele alınacak. Bu çerçevede, Putin'in 5-6 Aralık'ta Ankara'ya yaptığı ziyaret sırasında ele alınan ana konular ve üzerinde mutabık kalınan konuların uygulanması üzerinde durulacak. 
     Moskova'daki görüşmelerde Ankara'da Putin'le Cumhurbaşkanı Ahmet Necdet Sezer tarafından imzalanan "Dostluğun ve Çok Boyutlu Ortaklığın Derinleştirilmesine İlişkin Ortak Deklarasyon"da yer verilen konuların bazıları ele alınacak. Bu kapsamda terörizme karşı ortak mücadele kararlılığının teyit edilmesi, enerji alanındaki işbirliğinin geliştirilmesi gibi konuların ele alınması bekleniyor. 
     Moskova'daki temaslarda bölgesel konular önemli bir yer tutacak. Filistin'deki seçimlerin sonucu ve Ortadoğu'daki durum, Irak ve Asya'daki Tsunami felaketinin gündeme gelmesi beklenen görüşmelerde Türk tarafı, BM Güvenlik Konseyi'nde Kıbrıs'la ilgili destek beklentisini bir kez daha dile getirecek. 
     Başbakan Erdoğan ve berabekindeki heyet, Çarşamba günü Türkiye'ye dönecek. 
     
</TEXT>
</DOC>
