<DOC>
<DOCNO> 334564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur27.html </URL>
<DATE> 2005/04/18/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Firari asker yaralı yakalandı 
</HEADLINE>
<TEXT>

     Afyonkarahisar'ın Şuhut İlçesi'nde bir astsubayın sivil aracını çalarak firar eden asker, Konya'nın Karapınar İlçesi'ndeki kovalamacada silahla vurularak yakalandı. 
     Edinilen bilgiye göre, Şuhut İlçe Jandarma Komutanlığı'nda görevli jandarma er Ö.V, bu sabah askeri karakolda görevli bir astsubayın otomobilini çalarak firar etti. 
     Yolda kurulan barikatları aşarak Konya sınırına giren Ö.V, Adana Yolu'na doğru devam etti. Karapınar İlçesi Apakkaşı mevkiinde trafik polisleri ve jandarma ekipleri tarafından yola kurulan barikatları geçemeyeceğini anlayan firari er, aracı yol kenarındaki tarlaların içine sürerek kaçmaya başladı. 
     Tarlada yaklaşık 45 dakika devam eden kovalamaca sonunda firari er, açılan ateşle belinden yaralanarak yakalandı. Karapınar Devlet Hastanesi'ne kaldırılan Ö.V'nin sağlık durumunun iyi olduğu bildirildi. 
     Ö.V'nin ailesinin Mersin'in Tarsus İlçesi'nde oturduğu öğrenildi. 
     
</TEXT>
</DOC>
