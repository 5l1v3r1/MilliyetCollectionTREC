<DOC>
<DOCNO> 306836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonyas02.html </URL>
<DATE> 2005/01/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Eleştiriye dayanamayan Oliver Stone, ABD'ye terkediyor... 
</HEADLINE>
<TEXT>

     Geçtiğimiz aylarda ülkemizi ziyaret eden ünlü yönetmen Oliver Stone, ''Comandante'' ve ''Büyük İskender'' adlı filmlerine yöneltilen kötü eleştiriler yüzünden ABD'yi terkederek bir süre Fransa'da yaşayacağını açıkladı. 
     Internetteki ''imdb'' sitesinin haberine göre, son olarak ''Büyük İskender-Alexander'' filmi için kamera arkasına geçen Stone, bu film ile Küba Lideri Fidel Castro'yu anlattığı ''Comandante'' adlı belgeselin aldığı kötü eleştirilere dayanamadı. 
     Bu iki proje için büyük özen gösterdiğini, ancak kötü eleştirilere uğradığını dile getiren Stone, Fransa'ya gitmek için hazırlıklara başladığını söyledi. 
     Bunca yıllık başarılı çalışmalarının gözardı edildiğini belirten Stone, annesinin memleketi olan Fransa'da huzur arayacağını kaydetti. Stone, ''Castro belgeselini yaptığımda herkes üzerime geldi. Daha sonra Alexander'ı çektim, bu filme adeta kalbimi verdim. Ancak kimse onun değerini de anlamadı. Şimdi benim için doğru olan Amerika'dan bir süre ayrı kalmak. Uzun bir süre Fransa'da yaşamayı düşünüyorum'' dedi. 
     Stone, ''Büyük İskender'' filminde Makedonya Kralı'nı biseksüel olarak beyazperdeye getirdiği gerekçesiyle eleştiriye uğramıştı. 
     Türklere yönelik haksız ithamları içeren 1978 yapımı ''Geceyarısı Ekspresi-The Midnight Express'' filminin senaryo yazarlığını da üstlenen Stone, Türkiye ziyaretinde yaptığı açıklamada, ''filmle ilgili yaşanan yanlış anlaşılmalar ve Türkiye'de pekçok kalbin kırılmış olmasından'' üzüntü ve pişmanlık duyduğunu bildirmişti. 
     
</TEXT>
</DOC>
