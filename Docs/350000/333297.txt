<DOC>
<DOCNO> 333297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko03.html </URL>
<DATE> 2005/04/14/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
IMF'den Türkiye'ye cari açık uyarısı 
</HEADLINE>
<TEXT>

     IMF'ye göre, Türk Lirası'nın değerlenmesi ve yüksek talep, cari açığı olumsuz etkileyebilir. 
     IMF, hükümetin cari açığı azaltma ve piyasa güveninin korunması konusunda yoğunlaşmasını istedi. 
     IMF cuma günü Washington'da başlayacak bahar toplantıları öncesinde "Dünyanın Ekonomik Görünümü" raporunu yayınladı. 
     Raporun Türkiye bölümünde, geçen yıl büyümenin güçlü olması ve enflasyonun son 30 yılın en düşük rakamına inmesine karşın, cari açığın yükseldiği hatırlatıldı. 
     
     "Yapısal reformlar sürdürülmeli" 
     IMF'ye göre hükümet, politikalarını cari açığın azaltılması ve piyasa güveninin korunması üzerinde yoğunlaştırmalı. Bu çerçevede faiz dışı fazla hedefi tutturulmalı ve son kazanımlara karşın hala yüksek olan kamu borcu azaltılmalı. Pozitif büyüme ivmesinin korunabilmesi için de, yapısal reformlar ısrarlı şekilde sürdürülmeli. 
     Bu reformlar arasında vergi ve kamu harcaması reformları, bankaların yasal ve denetim sistemlerinin güçlendirilmesi ile kamu bankalarının yeniden yapılandırılması ve doğrudan yatırım ortamının iyileştirilmesi de bulunuyor. 
     
     Büyüme tahmini yüzde 5 
     Büyümenin sürdürülebilir oranlara doğru yumuşamasını bekleyen IMF, bu yıl ve gelecek yıl için büyüme oranını yüzde 5 olarak tahmin ediyor. 
     Fon, enflasyondaki düşüşün de sürmesini bekliyor. Buna göre tüketici enflasyonu oranı bu yıl yüzde 9'a, 2006'da ise yüzde 6.1'e inecek. 
     Raporda Türkiye'nin cari işlemler açığının milli gelire oranı da 2005'de yüzde 4.5, 2006'da ise yüzde 3.7 olarak tahmin ediliyor. 
     
</TEXT>
</DOC>
