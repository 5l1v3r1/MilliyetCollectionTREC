<DOC>
<DOCNO> 330700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sondun44.html </URL>
<DATE> 2005/04/06/ </DATE>
<TIME> 21.12 </TIME>
<AUTHOR>  </AUTHOR>
<HEADLINE>
Rum yönetimi AİHM'in kararlarını memnuniyetle karşıladı 
</HEADLINE>
<TEXT>

     Güney Kıbrıs Rum Yönetimi, Avrupa İnsan Hakları Mahkemesi'nin AİHM , KKTC'de kurulan Tazmin Komisyonu'nun ''geçerli hukuki bir kurum olmayacağına'' ilişkin kararını memnuniyetle karşıladı. 
     Rum haber ajansına göre, Rum Yönetimi Sözcüsü Kipros Hrisostomidis, ''AİHM'in Avrupa İnsan Hakları Sözleşmesi esaslarına göre çalıştığını, bu nedenle böyle bir kararı beklediklerini'' söyledi. 
     Hrisostomidis, hükümetin Avrupa İnsan Hakları Mahkemesi'ne Tazmin Komisyonu'nun, ''Avrupa İnsan Hakları sözleşmesinde belirtildiği gibi sorunlara çare bulacak yerel bir kurum olmadığını, siyasi amaçlı kurulduğunu'' anlatmak için elinden geleni yaptığını belirtti. 
     Kipros Hrisostomidis, ''Avrupa İnsan Hakları Mahkemesi'nin konuyu mal tazmini olarak değil, mal-mülk kullanımının engellenmesi, insan haklarının ihlal edilmesi olarak gördüğünü'' kaydetti. 
     Avrupa İnsan Hakları Mahkemesi 3. Dairesi bugün Kıbrıslı Rum Mira Ksenidis-Aresti'nin başvurusunun incelenmeye alınmasını kabul etti. 
     Kıbrıslı Rum Mira Ksenidis-Aresti, KKTC'de bulunan mal ve mülkünü kullanmasının engellediğini ve insan haklarının ihlal edildiğini iddia ederek, Türkiye aleyhine dava açmıştı. 
     Aresti'nin avukatı Achilleas Dimitriadis de, kararı ''çok önemli'' olarak niteledi ve kararın, aralarında Türk hakimin oylarının da bulunduğu AİHM 3. Dairesi'nin oyçokluğuyla alındığını söyledi. 
     Avukat Dimitriadis, ''Karar, Kıbrıslı Rumların daha önce açtığı bütün mal mülk davalarının haklılığını yeniden ortaya koydu'' dedi. 
     Dimitriadis, ''Tazmin Komisyonu'nun bu davalar konusunda yapacakları, AİHM tarafından dikkate alınmayacaktır. Çünkü komisyon adı geçen mülkiyeti sahibine geri vermeyi önermiyor, bu insan haklarıyla bağdaşır mı Buna ek olarak komisyon Kıbrıs Rumlarının etnik ve bölgesel üstünlüklerini görmezden gelerek haksız ayırımcılık yapıyor'' iddiasında bulundu. 
     
</TEXT>
</DOC>
