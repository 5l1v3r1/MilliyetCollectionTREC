<DOC>
<DOCNO> 319772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonyas08.html </URL>
<DATE> 2005/03/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
"Başbakan'ın başarı sırrı" kitap oldu... 
</HEADLINE>
<TEXT>

     Başbakan Recep Tayyip Erdoğan'ın gittiği her okul açılışında tahtaya yazdığı ''Oku, düşün, uygula, neticelendir'' sözü bir kitaba konu oldu. 
     Lamure Yayın Grubu Genel Yayın Yönetmeni Adem Özbay ve Ö. Faruk Reca'nın kaleme aldığı ''Tayyip Erdoğan'ın Başarı Sırrı-Oku, Düşün, Uygula, Neticelendir'' adlı kitap, Akis Yayınları'ndan piyasaya çıktı. 
     Dünya çapında başarılı olmuş siyasetçi, sanatçı ve işadamlarının gerçek yaşam öykülerinin Erdoğan'ın sözleri ışığında anlatıldığı kitapta, liderlik, başarı ve motivasyon konularında uzmanlaşmış Prof. Dr. Acar Baltaş, Doç. Dr. Turgay Biçer ve Mümin Sekman'ın yorumlarına da yer veriliyor. 
     A.A muhabirinin kitaba ilişkin sorularını yanıtlayan Adem Özbay, Başbakan Erdoğan'ın ''geleceğin Türkiyesi'nin formülü'' olarak gördüğü bu sözün pratik hayatta uygulanabilirliğini artırmak amacıyla bu kitabı yazdıklarını söyledi. 
     Kitapta, dünya çapında başarılı olmuş siyasetçi, sanatçı ve işadamlarının gerçek yaşam öykülerinin bu sözle nasıl örtüştüğünün vurgulandığını anlatan Özbay, ''Kitapta, bu sözün hem bireysel, hem özel hem de iş yaşamında bireylere nasıl rehberlik edebileceği incelendi ve Başbakan'ın başarı sözü, yaşanmış örnekle birebir açıklandı'' dedi. 
     Türk siyasi tarihine belediyecilik ile giren Erdoğan'ın, başarı otoriteleri tarafından ''başarılı bir lider'' olarak nitelendirildiğine işaret eden Özbay, bunu sadece danışmanlara ya da görüş alışverişinde bulunduğu tecrübeli isimlere bağlamanın haksız bir değerlendirme olacağını söyledi. Özbay, ''Çünkü bir çok lider hemen hemen aynı isimlerle çalıştılar. Fakat hiçbiri Erdoğan kadar sonuca götüren uygulamaları siyasi hayata geçiremedi'' dedi. 
     
     ''BAŞARIYA GİDEN YOLUN HARİTASI'' 
     ''Oku, düşün, uygula, neticelendir'' özdeyişinin başarıya giden yolun haritası olduğunu vurgulayan Özbay, bu sözün başarı yönelimli insanları hedeflerine ulaştıracak özü içerdiğini ifade etti. 
     Özbay, ''Oku, düşün, uygula ve neticelendir sözü, hayat karşısında sorumluluk almaya davettir. Kişinin kendi geleceğini kendisinin kurması için rehberdir'' dedi. 
     Bu söz dikkatle incelendiğinde Tayip Erdoğan'ın tüm başarısının anlaşılıp açıklanabileceğini kaydeden Özbay, bu sözün taşıdığı mesajı şöyle yorumladı 
     ''Oku İş hayatında ve özel hayatında nasıl başarılı olabileceğini gösteren kitaplar oku. 
     Düşün Bu kitaplardan öğrendiklerini şirketine, işine ve özel hayatına nasıl uygulayacağını düşün. 
     Uygula Bunları düşünmekle yetinme, işine ve kendine uygula. 
     Sonuçlandır Uygulamaya başladığın bir şeyi, sonuç alıncaya kadar takip et, yarıda bırakma.'' 
     
     ''ÇEVİK VE BAŞARILI BİR LİDER OLMAK...'' 
     Adem Özbay, bu formülün ''çevik ve başarılı bir lider olmak'' için çok kullanışlı olduğunu vurgulayarak, şu görüşlere yer verdi 
     ''Başarılı bir lider olmak için önce öğrenmek gerekiyor. Öğrenmek gerekli ama yeterli değil. Sonra öğrendikleriniz üzerine bolca düşünmelisiniz. 
     Düşünmek de gerekli ama yeterli değil. Düşündüklerinizi teoriden pratiğe, yani düşünceden uygulamaya geçirmelisiniz. 
     Uygulamak da yetmiyor, uyguladığınız şeyi sonuçlandırıncaya kadar takip etmeli, rehavete düşmemeli, işleri sürüncemede bırakmamalısınız. 
     Başbakan'a göre öğrenen ama öğrendiğiyle yetinmeyip, öğrendikleri üzerine düşünen, öğrendiklerini sindiren kişi, başarının yarısını halletmiştir. Düşündüklerini uygulayan ve uyguladığı işi sonuç alıncaya kadar takip eden kişi ise ikinci etabı da halletmiştir.'' Bu sözün, ''hedefe sistematik gitmenin açık, yalın ve kararlı yolunu gösterdiğini'' belirten Özbay, ''Erdoğan'ın söylemi, insanın kendisini ve yaşamını zenginleştirmesi için önemli bir tecrübe aktarımıdır. Bu bir algılama ve yorumdur. Erdoğan kendi yaşamını böyle zenginleştirmiş olabilir'' dedi. 
     
</TEXT>
</DOC>
