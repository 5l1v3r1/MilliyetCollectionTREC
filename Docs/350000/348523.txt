<DOC>
<DOCNO> 348523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun30.html </URL>
<DATE> 2005/06/03/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
New York Times Irak, trajedi ve umut arasında yaşıyor 
</HEADLINE>
<TEXT>

     New York Times gazetesi, "Saddam Hüseyin’in devrilmesinden bu yana iki yıldan fazla bir zaman geçmesine rağmen, Irak’ta işlerin hala tam olarak düzelmediğini, bu ülkenin trajedi ile umut arasında yaşadığını" yazdı. 
     Gazete, 2003, 2004 ve 2005 Mayıs ayları arasında karşılaştırma yaparak, Irak’taki gidişata dair bir tablo yayımladı. 
     Tabloya göre, 2003 Mayıs ayında Irak’ta günde 0,3 milyon varil olan petrol üretimi, 2004 Mayısında 2,3 milyon varile yükseldi, 2005 Mayısında ise 2,1 milyon varile geriledi. Petrol ihracatı ise sırasıyla 2003 yılında 0 varilken, 2004’te 1,1 milyon varil ve 2005’te 1,3 milyon varile yükseldi. 
     Ülkede 2003 yılında halkın yakıt ihtiyacının sadece yüzde 10’u karşılanırken, bu oran 2004’te yüzde 75’e, 2005’te ise yüzde 94’e yükseldi. Savaş öncesi 4400 megawatt olan ortalama elektrik üretimi, 2003’te 500 megawatt, 2004’te 4300 megawaat, 2005’te ise 3700 megawatt 
     oldu. 
     Savaş öncesinde sayıları 833 bin olan telefon kullanıcılarının sayısı ise 2003’te 800 bine, 2004’te 1 milyon 200 bine ve 2005’te 3 milyon 300 bine ulaştı. Savaş öncesi sadece 4 bin 500 kişinin kullandığı internet ise 2003 yılında 1000, 2004’te 59 bin ve 2005’te 160 bin kişi tarafından kullanılır hale geldi. 
     Ülkede savaş öncesi 1,9 milyon ton olan buğday üretimi, 2003’te 2,6 milyon tona, 2004’te 2,2 milyon tona yükseldi. 2005’e dair 
     rakamlar ise henüz bulunmuyor. Dağıtılan Amerikan yardım miktarı da 2004’te 2,5 milyar dolarken, 2005’te 7,7 milyar dolara ulaştı. "Ülkenin doğru yönde ilerlediğini" düşünen Iraklıların oranı 2003’te yüzde 65, 2004’te yüzde 50 iken, 2005’te yeniden yüzde 65’e yükseldi. Bu oran, Sünni Araplar arasında ise sırasıyla yüzde 35, yüzde 33 ve yüzde 40 oldu. Ülkede bulunan özel televizyon sayısı 2004 yılında 21 iken, 2005’te 23’e yükseldi, radyo sayısı ise her iki yıl için 80 olarak belirlendi. 2003’te 8 olan bağımsız gazete ve dergi sayısı 2004’te 150’ye, 2005’te 170’e yükseldi. 
     
     ASKER VE SİVİL KAYBI 2005’TE ARTTI 
     Irak’ta 2003 yılında ayda ortalama 37 Amerikan askeri ölüp 54 Amerikan askeri yaralanırken, 2004 yılında bu sayılar 42 ölü, 584 yaralıya, 2005 yılında ise 77 ölü, 615 yaralıya yükseldi. Ölen Iraklı güvenlik görevlisi sayısı da 2004’te aylık ortalama 150 iken, 2005 yılında 270’e çıktı. Her ay ölen Iraklı sivil sayısında ise büyük bir artış oldu ve bu sayı 2003’te 25 iken, 2004’te 350’ye, 2005’te ise 600’e yükseldi. 
     Irak’ta 2003 yılında hiçbir yabancı ülke vatandaşı kaçırılıp öldürülmezken, 2004 yılında ayda ortalama 22 yabancı uyruklu kaçırıldı ve bunlardan 3’ü öldürüldü, 2005 yılında ise kaçırılanların sayısı ortalama 11, öldürülenlerin sayısı 3 oldu. 
     
     DİRENİŞÇİ SAYISI VE SALDIRILARI ARTIYOR 
     Ülkede 2003 yılında bulunan direnişçilerin sayısı 3 bin, yabancı savaşçıların sayısı ise 100 iken, bu sayılar 2004 yılında 15 bin ve 300’e, 2005 yılında ise 16 bin ve 1000’e çıktı. 
     Direnişçilerin günlük ortalama saldırı sayısı ise 2003’te 10 iken, 2004’te 52’ye, 2005’te 70’e yükseldi. Direnişi örgütleyen lider 
     sayısının da 2003’te iken, 2004’te 34’e, 2005’te ise 31’e gerilediği belirlendi. Irak’ta 2003 yılında bulunan Amerikan askeri sayısı 150 bin, diğer yabancı asker sayısı 23 bin iken, 2004 ve 2005 yıllarında Amerikan askeri sayısı 138 bine geriledi, diğer yabancı asker sayısı ise 23 binde kaldı. 2003 ve 2004’te bulunmayan eğitimli ve donanımlı Irak güvenlik güçlerinin sayısı ise 2005 yılında 50 bine ulaştı. Eğitilmiş yargıç sayısı da 2004’te 175 iken, 2005’te 351 olarak tespit edildi. 
     
</TEXT>
</DOC>
