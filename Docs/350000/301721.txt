<DOC>
<DOCNO> 301721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonyas04.html </URL>
<DATE> 2004/12/28/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Binlerce yavru penguen açlıktan kırılıyor 
</HEADLINE>
<TEXT>

     SYDNEY, DHA 

      GÜNEY Kutbu'ndaki binlerce penguen yavrusunun, dev bir buz kütlesinin günde 1 kilometre hızla kuzeye doğru ilerlemesi nedeniyle açlıktan ölme tehlikesiyle karşı karşıya olduğu bildirildi. 
     McMurda bölgesine doğru sürüklenen 'B15A' adlı 3000 kilometre karelik buzdağı Adelie pengunlerinin beslenme alanı olan Ross Adası yakınlarındaki kanalı tıkamış durumda. Penguen uzmanı John Cockrem, normal şartlar altında, yaz sıcağının etkisiyle parçalanmış olması gereken buz dağının, Ross Adası'nda yaşayan en az 50 bin çift pengueni açlıktan ölüme mahkum ettiğini söyledi. 
     Dişi penguen yavru ile birlikte kalırken, erkek penguenler her ikisine de yemek bulabilmek için, bazen buzlar arasında 2-3 gün süren yolculuklara çıkıyor. Bu sürenin yavru penguenler için çok uzun olduğuna dikkat çeken Cockrem, "Buzdağı kanalı tıkamayı sürdürürse, yetişkin penguenler hayatta kalabilir, ama yavruların hiç şansı yok" dedi. 
     
</TEXT>
</DOC>
