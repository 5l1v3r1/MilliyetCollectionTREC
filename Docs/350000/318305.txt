<DOC>
<DOCNO> 318305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sontur14.html </URL>
<DATE> 2005/02/24/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
'İçme suyuna zehir karıştırıldı' iddiası ilçeyi karıştırdı, okullar tatil 
</HEADLINE>
<TEXT>

     Mithat ÜNAL- Mehmet OKUR DHA 

      MERSİN'in Gülnar İlçesi'nde Kaymakamlığa yapılan İçme suyuna kimyasal madde karıştırıldı' ihbarının ardından, ilçe halkı içme sularını kullanmaması için yapılan anosla uyarıldı. İlçedeki okullar da 2 gün süreyle tatil edildi. 
     Mersin Vali Yardımcısı Ardahan Totuk, yerel bir gazetede çalışan bir muhabirin, Gülnar Kaymakamı Hasan Kılıçaslan'ı arayarak bir kişinin, ilçenin içme suyu şebekesine kimyasal madde karıştırtırdığı yolunda ihbar aldığını söylediğini bildirdi. Bunun üzerine Kaymakam Kılıçaslan'ın anons yaptırarak halkı uyardığını belirten Totuk, "Şu ana kadar zehirlenme vakası yok. Büyük olasılıkla ihbar asılsız. Ancak biz gereken önlemi alıyoruz. Su numuneleri incelenmek üzere alındı. İlçe Hıfzısıhha Kurulu kararı gereği, numune sonuçlanana kadar ilçe halkından içme suyunu kullanmamalarını istedik. Bu kapsamda çocukları kontrol altında tutmak için ilçe merkezindeki okulları da 2 gün süreyle tatil ettik'' dedi. 
     
     ANALİZ TEMİZ ÇIKTI 
     Halkın şehir şebekesinden su içmediğini anlatan Kaymakam Hasan Kılıçaslan ise "Yapılan analizlerde su temiz çıktı. Buna rağmen sulardan yeniden numuneler alınarak, kapsamlı bir araştırma yapılması için Ankara'ya gönderildi. Şu anda, panik yapılacak bir konu yok. Hastanelere bu şikayetlerle gelen kimsenin olmadığı ortaya çıktı. Yine de önlem nedeniyle okullar, çarşamba ve perşembe günü olmak üzere 2 gün tatil edildi'' diye konuştu. 
     
</TEXT>
</DOC>
