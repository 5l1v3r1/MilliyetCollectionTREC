<DOC>
<DOCNO> 343712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonspo05.html </URL>
<DATE> 2005/05/18/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Hasan Şaş’ta umut yok 
</HEADLINE>
<TEXT>

     Kupa finalinde sakatlanan ve Gençlerbirliği maçında forma giyemeyen Hasan Şaş’ın derbiye de yetişmesi çok zor. 
     
     Sağ dizinden sakat 

     Fenerbahçe’yle oynanacak dev maç öncesi Cim Bom’da işler iyi gitmiyor. Sakatlığı nedeniyle Gençlerbirliği karşılaşmasında takımındaki yerini alamayan Hasan Şaş’ın, pazar günü Fenerbahçe’yle oynanacak maçta da forma giymesinin bir hayli zor olduğu öğrenildi. Türkiye Kupası Finali’nde sağ dizine darbe alan ve o günden bu yana tedavisine devam edilen hücum oyuncusu, dün akşam kulüp doktoru Murat Çevik tarafından bir kez daha kontrolden geçirildi. 
     
     Orhan ve Ergün iyi 

     Dizindeki sakatlıkta beklenen düzeyde iyileşme gözlenmeyen Hasan’ın, bir kaç gün daha takımdan ayrı olarak çalışmasına karar verildi. Şaş’ın, cuma ya da cumartesi günü bir kontrolden daha geçeceği ve son kararın verileceği bildirildi. Bu arada sağ üst baldırında sorun bulunan Orhan Ak’ın tamamen iyileştiği ve oynayabilecek duruma geldiği ifade edildi. Hafif sakatlığı bulunan Ergün Penbe’nin de hiçbir sorunun kalmadığı açıklandı. 
     
</TEXT>
</DOC>
