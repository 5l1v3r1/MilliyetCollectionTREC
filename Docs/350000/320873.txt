<DOC>
<DOCNO> 320873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonyas16.html </URL>
<DATE> 2005/03/04/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Hobitler yeni bir insan türü mü 
</HEADLINE>
<TEXT>

     Endonezya'da 2003'te ortaya çıkarılan insana benzer ''Hobit''lerin yeni bir insan türü olarak sunulmasına Avustralyalı bir profesör itiraz etti. 
     Amerikan bilim dergisi Science'ın internet sayısında dün yayınlanan araştırmaya göre, birçok ülkeden bilim adamı, kamuoyunda Hobit olarak tanınan Homo Floresiensis'in Flores insanı kafatası üzerinde yapılan analizlerin ardından, bunun yeni bir insan türü olabileceği görüşü üzerinde birleşti. 
     Avustralyalı, Endonezyalı ve Amerikalı bilim adamlarından oluşan ekip, elde ettikleri sonuçlarla, bunun bir pigme ya da beyin küçülmesi hastalığına yakalanmış bir insan olduğu tezlerine katılmadığını belirtti. 
     Avustralya'nın Adelaide Üniversitesi'nden Anatomi Bölümü Başkanı Profesör Maciej Henneberg ise Cakarta'da Homo Floresiensis üzerinde günlerce yaptığı araştırmadan sonra, bunun viral bir hastalığa, mikrosefali denilen beyin küçülmesi hastalığına yakalanmış normal bir insan olduğunu tespit ettiğini söyledi. 
     Ünlü yazar Tolkien'in yapıtlarındaki kişiliklere referans olarak Hobit ismi verilen Homo Floresiensis'in iskeletinin sağlıklı bir insanın, normal bir bireyin kemikleri olmadığını belirten Avustralyalı bilim adamı, ''Bunun gelişme sorunu olan bir insan olduğunu söyleyebilirim'' dedi. 
     
</TEXT>
</DOC>
