<DOC>
<DOCNO> 312598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/spor/ykocaomer.html </URL>
<DATE> 2005/02/05/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Milli Paralimpik Komitesi 
</HEADLINE>
<TEXT>



Kızanlara, söylenenlere rağmen bıkmadan yazacağım. Milli Paralimpik Komitesi çalışmıyor. Yönetim kurulu bu konuyla ilgilenmiyor. Ama federasyon seçimlerinde oy kullanmaya gelince "Yönetim kurulu üyesiyiz, oyları biz kullanalım" diye ayağa kalkmasını biliyorlar. Bir kere doğru dürüst toplantı yapmadılar. Diğer üyelerle görüşüp, bu işe sahip çıkacak bir yönetim kurulunun üzerinde anlaşma sağlamadılar. Sadece lafa gelince "Biz Milli Paralimpik Komitesi Üyesiyiz" demekle olmuyor. Türkiye Milli Olimpiyat Komitesi de artık destek olmaya hazır. Ama Paralimpik Komitesi çalışmazsa onlar ne yapsın 
Spordan Sorumlu Devlet Bakanlığı da aynı ilgisizliği sürdürmeye devam ediyor. Oysa tam iki yıl önce "Milli Paralimpik Komitesi aktif hale getirilecek" sözünü bizzat Mehmet Ali Şahin, Ahmet Cömert Spor Salonu'nda basın mensupları ve izleyicilerin önünde vermişti. Gençlik ve Spor Genel Müdürlüğü de sadece biz konuyu açarsak ilgileniyor. Ama ortada bugüne kadar somut bir şey yok. Söz verdikleri halde İstanbul Olimpiyatları Hazırlık ve Düzenleme Kurulu'na kendi kontenjanlarından engelli sporlarını temsil edecek bir üyeyi aylar geçmesine rağmen hala atayamadılar. Zamanında bu konuların böyle uzun zaman alacağını bildiğimiz için "Olimpiyat yasasını değiştirin" demiştik. 

Misyonu genişletilmeli 
Milli Paralimpik Komitesi belki de bu ülkedeki engelli spor federasyonlarının bağlanması gereken bir kurumdur. Bu hale getirilmelidir. Böylece yurtdışında da itibarımız daha artar, yurtiçinde ise engelliler sporu sadece performans sporu olarak değil, geniş kitlelere yayılarak rehabilitasyon sporu olarak da gelişecektir. Ülkemizdeki kapalı spor salonları, diğer sporlarla ilgili tesislerin büyük bir bölümü engellilerin bırakın spor yapmasına, bu tesislere girip çıkmalarına bile elverişli değil. Bu standartları sağlamak için çalışan bir Paralimpik Komitesine ihtiyaç vardır. 
Öte yandan, hala İstanbul'da olimpiyat yapmaya niyetliysek, Milli Paralimpik Komitesi sağlıklı bir şekilde çalışmaya başlamadan İstanbul'da olimpiyatlar yapamayız. 2012 Olimpiyatları'nda son elemeye kalan Londra, daha doğrusu İngiltere Milli Olimpiyat ve Milli Paralimpik Komitelerinin bu konuya ne kadar önem verdiğini Ada'ya gidip gelenleriniz mutlaka görmüşlerdir. 



</TEXT>
</DOC>
