<DOC>
<DOCNO> 336396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sondun12.html </URL>
<DATE> 2005/04/24/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Şahin 2008 Olimpiyatları'nda en fazla madalyayı Çin alır... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, 2008 yılında Pekin'de düzenlenecek Olimpiyat Oyunları'nda en fazla madalyayı Çin'in alacağına inandığını belirtti. 
     Bakan Şahin, Çin'in çok ciddi gelişme içinde olduğuna işaret ederek, Çin'in 1996'da madalya sıralamasında 4, 2000'de 3, en son Atina'da da 2. olduğunu ve sürekli yükselme gösterdiğini hatırlattı. 
     Resmi ziyaret için Çin'in başkenti Pekin'e gelen Şahin'i, havaalanında, Personel Bakanlığı Dışilişkiler Dairesi Müdürü Liu Yanguo ve Türkiye'nin Pekin Büyükelçisi Oktay Özüye karşıladı. 
     Çin'e ikinci kez gelmekten duyduğu memnuniyeti dile getiren Bakan Şahin, iki ülke arasında her alanda işbirliğinin sürekli olarak devam ettiğini, kamu yönetimi ve personeli konularında da işbirliği bulunduğunu söyledi. 
     Çin'in 2008 Pekin Olimpiyatları'na çok ciddi hazırlıklar yaptığını belirten Şahin, daha önceki ziyaretinde bu projelerin maketlerini gördüğünü, şimdi ise bu projelerin uygulamaya geçtiğini kaydetti. 
     İki ülke arasında coğrafi uzaklığa rağmen, yakın dostluk bulunduğunun altını çizen Şahin, Ankara'da en çok görüştüğü diplomatın Çin Büyükelçisi olduğunu belirtti. Bakan Şahin, Çin Büyükelçisi'ni 25 Mayıs'ta İstanbul'da oynanacak Şampiyonlar Ligi finaline davet ettiğini söyledi. 
     Şahin, Çin ile işbirliği alanlarına olimpiyat halkaları gibi yeni halkalar eklendiğini ve bu ziyaretinde kamu denetiminin de görüşüleceğini ifade etti. 
     Devlet Bakanı ve Başbakan Yardımcısı Şahin ile Devlet Personel Başkanı Jale Aygül, öğleden sonra Çin Personel Bakanı Can Baylin Zhang Bailin ile bir araya gelecek. 
     
</TEXT>
</DOC>
