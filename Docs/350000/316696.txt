<DOC>
<DOCNO> 316696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sondun26.html </URL>
<DATE> 2005/02/19/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
"Halkın Suriye'ye karşı kışkırtılması, Lübnan'ı iç savaşa sürükleyebilir" 
</HEADLINE>
<TEXT>

     Hizbullah lideri Hasan Nasrallah, Lübnan halkının Suriye'ye karşı kışkırtılmasının Lübnan'ı yeniden bir iç savaşa sürükleyebileceği uyarısında bulundu. 
     Nasrallah, başkent Beyrut'ta Hazreti Hüseyin'in şehit edilmesinin 1365. yılı nedeniyle düzenlenen aşure günü etkinlikleri dolayısıyla toplanan binlerce Şiiye hitaben yaptığı konuşmada, iç savaştan çıkmış bir ülkenin sorumluluğunu taşıdıklarını belirterek, özellikle geçen birkaç ayda tehlikeli sorunlarla karşılaştıklarını söyledi. 
     Kızgın olsalar bile sorunlarına çare bulmaktan başka seçenekleri olmadığını belirten Nasrallah, ''Geçmişin hatalarını tekrarlamamalıyız'' dedi. 
     Hasan Nasrallah, geçen hafta öldürülen Lübnan'ın eski Başbakanı Refik Hariri cinayetiyle ilgili olarak soruşturmanın hızla yapılması çağrısında da bulundu. 
     ABD, Hariri'nin öldürüldüğü geçen pazartesiden bu yana, Suriye'ye Lübnan'dan askerlerini çekmesi yolunda baskı yapıyor. 
     Lübnan muhalefeti de Hariri'nin öldürülmesinden Lübnan ve Suriye hükümetlerini sorumlu tutuyor. 
     
</TEXT>
</DOC>
