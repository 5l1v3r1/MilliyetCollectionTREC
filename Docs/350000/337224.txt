<DOC>
<DOCNO> 337224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/siyaset/axsiy02.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasi diyalog istedi 
</HEADLINE>
<TEXT>


Başbakan Erdoğan'ın ortak komisyon önerisine yanıt mektubu gönderen Ermenistan Cumhurbaşkanı Koçaryan, ilişkilerin normalleşmesi için üst düzey siyasi diyalog önerdi 

Utku Çakırözer - Ankara 


Başbakan Recep Tayyip Erdoğan'ın soykırım iddialarını araştırmak için ortak komisyon kurulmasını öneren 14 Nisan tarihli mektubuna, Ermenistan Cumhurbaşkanı Robert Koçaryan'dan yanıt geldi. Koçaryan, Ermenistan'ın Tiflis Büyükelçiliği'nin dün sabah Türkiye'nin Tiflis Büyükelçiliği'ne ilettiği mektubunda, tarihçilerden oluşan bir komisyon yerine iki ülke arasındaki ilişkilerin normalleştirilmesi için üst düzey siyasi diyalog önerdi. 

Komşu iki ülke 
Mektubunda, Türkiye ve Ermenistan'ın komşu iki ülke olarak "şimdi ve gelecekte barış ve uyum içinde yaşamanın yollarını aramak zorunda olduğunu" belirten Koçaryan, şunları kaydetti 
"İşte bu nedenle başından beri diplomatik ilişkilerin kurulması, sınırların açılması ve iki ülke ile halklar arasında diyaloğun başlatılmasını önerdik. Dünyada zor geçmişe sahip oldukları için, çelişkilerle karşılaşan komşu ülkeler bulunuyor. Ancak bu, onların açık sınırlara, normal ilişkilere, diplomatik bağlara sahip olmalarını, birbirlerinin başkentlerinde temsilciler bulundurmalarını ve aynı zamanda sorunlu konuları tartışmalarını engellemiyor. 

'Koşulsuz ilişki öneriyoruz' 
Geçmişe değinme öneriniz, bugüne ve geçmişe atıfta bulunmazsa verimli olamaz. Verimli bir diyalog içine girebilmemiz için uygun ve olumlu bir siyasi ortam yaratmaya ihtiyacımız var. İkili ilişkilerin geliştirilmesini tarihçilere emanet etme yetkisine sahip değiliz, bunun sorumluluğu hükümetlere düşer. Bunu dikkate alarak, ülkelerimiz arasında önkoşulsuz olarak normal ilişkiler kurulmasını önerdik ve öneriyoruz. Bu çerçevede ülkelerimiz arasında mevcut her problemi konuşarak karşılıklı anlayışa ulaştıracak bir hükümetlerarası komisyon kurulabilir." 
Mektubun öğle saatlerinde ulaştığı Ankara'da hareketli saatler yaşandı. İstanbul'da olan Başbakan Erdoğan ile Lüksemburg'da bulunan Dışişleri Bakanı Abdullah Gül'e acil bilgi verildi. Akşam saatlerine kadar "sessiz" kalan Ankara'dan tek açıklama Gül'den geldi 
"Mektup dikkatle incelenecek. Daha sonra açıklama yapılacak." 

'Şartlı evet' sinyali 

Koçaryan'ın mesajları, Erdoğan'ın "ortak komisyon" mesajıyla taban tabana zıt olmasına rağmen, Ankara, mektubu "baştan reddeden tavır" içine girmedi. Mektubun olumlu ve olumsuz yönlerini masaya yatıran Ankara'nın yanıtını ise, bugün Dışişleri Bakanlığı Sözcüsü Namık Tan verecek. Kaynaklar, hükümetin Koçaryan'ın önerisine "Türkiye - Ermenistan sınırının tanınması" ve "soykırım iddialarının da ele alınacağının garanti edilmesi" gibi şartların kabul edilmesi koşuluyla, "olumlu" yanıt verebi-leceğini bildirdi. Bu durumda gözler "önkoşulsuz oturalım" diyen Koçaryan'a çevrilecek. Ankara, Koçaryan'ın mektubunu şöyle çözümledi 

Olumlu yönleri 
O da Erdoğan gibi barış ve huzur istiyor. 
"Sorunlu konuların, karşılıklı anlayışla konuşulabileceğini" söylemesi, Koçaryan'ın "soykırım iddialarının" da masaya yatırılmasına karşı olmadığının sinyali. 
Mektupta "soykırım" ifadesi yerine "zor bir mazi" ifadesini kullanıyor. 

Olumsuz yönleri 
"Önkoşulsuz oturalım" ifadeleri Ankara'nın ilişkilerin normalleşmesi için koyduğu "sınırın tanınması, toprak talebinden vazgeçilmesi, soykırım iddialarının dış politika malzemesi yapılmaması ve Ermeni birliklerinin Azerbaycan topraklarından çekilmesi" şartlarından vazgeçmesini gerektiriyor. 

AKPM'den Koçaryan'a 
Erdoğan'ın önerisini kabul et 

GÜVEN ÖZALP Brüksel 

Avrupa Konseyi Parlamenterler Meclisi AKPM üyesi parlamanterler, Ermenistan Devlet Başkanı Robert Koçaryan'a yaptıkları çağrıda, Başbakan Erdoğan'ın "soykırım iddialarını ortak komisyon incelesin" önerisini kabul etmesini istedi. AKPM'den dün yapılan ve 80 parlamenterin imzasını taşıyan yazılı açıklamada, "Türkiye ve Ermenistan, Osmanlı İmparatorluğu içinde 1. Dünya Savaşı'nda meydana gelmiş olayları, tüm ulusal arşivlerde mevcut tarihi belgeleri kullanarak, ortaklaşa incelesin" denildi. Türkiye ve Ermenistan halklarının olayların üzerinden 90 yıl geçmesine rağmen, o dönemi farklı yorumladıklarına atıf yapılan açıklamada, bunun "Türkiye ile Ermenistan arasındaki ilişkilerin gelişmesine engel olduğu" belirtildi. 
Türk heyetinin girişimiyle hazırlanan ve AKP Milletvekili Mevlüt Çavuşoğlu'nun en fazla imzayı topladığı açıklamaya, aralarında İngiltere, Almanya, Belçika, Hollanda, İtalya, İspanya, Rusya, Bulgaristan, Çek Cumhuriyeti ve Azerbaycan'ın da bulunduğu çok sayıda ülkenin parlamenteri imza attı. Cuma günü sona erecek AKPM toplantısnın bitimine kadar imza sayısının 100'ü geçmesi bekleniyor. 


</TEXT>
</DOC>
