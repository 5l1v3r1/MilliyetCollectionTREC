<DOC>
<DOCNO> 331376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun24.html </URL>
<DATE> 2005/04/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Talat'tan Baykal'a Sizi burada görmek rahatsızlık verici bir şey olmaz 
</HEADLINE>
<TEXT>

     KKTC Başbakanı Mehmet Ali Talat, Cumhuriyet Halk Partisi CHP ve Deniz Baykal ile ilişkilerinin her zaman düzeyli ve sıcak olduğunu belirterek, ''Bu nedenle sizi burada görmek rahatsızlık verici bir şey olmaz'' dedi. 
     CHP Genel Başkanı Deniz Baykal da seçimlere müdahale etmek anlayışında olmadıklarını ifade ederek, ''Kıbrıs'ı kimin yöneteceğine Kıbrıs halkı karar verir. Hepimiz bu kararı saygıyla karşılayacağız'' diye konuştu. 
     KKTC Başbakanı Talat, CHP Genel Başkanı Deniz Baykal ve beraberindeki heyeti, Başbakanlık Şeref Salonu'nda kabul etti. 
     Baykal, görüşmede yaptığı konuşmada, Cumhurbaşkanı Rauf Denktaş'a görevinin son günlerinde, Kıbrıs davasındaki mücadelesine saygıyı ifade etmek için KKTC'ye geldiklerini hatırlatarak, ''Tarihi bir dönüm noktası olduğunu düşünüyoruz. Kıbrıs yeni bir aşamaya geçiyor, Kıbrıs'ta demokrasi süreci işliyor'' dedi. 
     Değişimin demokratik rejimin doğası olduğuna işaret eden Baykal, ''Önemli olan, her hizmet döneminde yapılan çalışmaları değerlendirebilmek, onlara hak ettikleri saygıyı gösterebilmek. Bunun, demokratik rejimin temel ahlaki, insani ilkesi olduğu düşüncesindeyiz ve bu anlayışla bir ömrü Kıbrıs davası için harcamış bir devlet adamına Cumhurbaşkanlığı'nın sonunda bu dileklerimizi ifade etmek amacıyla buraya geldik'' diye konuştu. 
     Deniz Baykal, ziyaretlerinin cumhurbaşkanlığı seçim sürecine denk geldiğine işaret ederek, ''Seçimlerin işleyişine müdahale anlayışına girmelerinin hiçbir şekilde düşünülemeyeceğini'' vurgulayarak, Kıbrıs'ta demokrasinin işlemesine önem verdiklerini kaydetti. Baykal, ''Kıbrıs'ı kimin yöneteceğine Kıbrıs halkı karar verir. Hepimiz bu kararı saygıyla karşılayacağız'' dedi. 
     Baykal, Kıbrıs'ın kendi içindeki tartışmaların, çekişmelerin ötesinde önem ve değer taşıdığını ifade ederek, ''Bu konuda bir yanlış anlaşılmanın ortaya çıktığını üzüntüyle gördük ama daha sonra bu yanlış anlaşılmanın sizin tarafınızdan düzeltildiğine tanık olduk, bundan da memnuniyet duyduk. Böyle önemli olayları kendi kişisel duygularınızın ötesinde, sorumluluklarınızın gerektirdiği çerçeve içinde ele almanız gerekir diye düşünüyorum'' ifadesini kullandı. 
     Baykal, Başbakan Talat'ı ve anamuhalefet partisi liderini de ziyaret etmeyi doğal bulduklarını, bunun Kıbrıs Türk halkına duydukları saygının ve verdikleri değerin ifadesi olduğunu söyledi. 
     Baykal, Talat'a çalışmalarında başarı diledi. 
     
     TALAT HER ZAMAN DÜZEYLİ VE SICAK İLİŞKİ 
     KKTC Başbakanı Talat da CHP heyetini Kıbrıs'ta görmenin büyük bir onur olduğunu net olarak belirtmek istediğini ifade ederek, ''Hoşgeldiniz'' dedi. 
     Talat, Baykal ve CHP'nin Kıbrıs'a ilgisinin ve rolünün bilindiğini belirterek, öğrencilik yıllarından başlayarak bugüne dek politikada olduğunu ve CHP ile her zaman düzeyli ve sıcak ilişkileri bulunduğunu kaydetti. 
     Baykal'ı KKTC'de görmenin rahatsızlık verici olarak değerlendirilmesinin söz konusu olmadığını vurgulayan Talat, iç politik çekişmelerden ziyade Kıbrıs sorununun çözümü ve Kıbrıs Türk halkının dünyada hak ettiği yeri almasının peşinde olduğunu söyledi. Bunun için katkıda bulunan herkesle ve Kıbrıs'ın içinde veya dışında, her tür politik oluşumla birlikte çalışmak gerektiğine inandığını ifade eden Talat, cumhurbaşkanı adayı olarak bu konuya daha çok önem verdiğini belirtti. 
     Başbakan Talat, cumhurbaşkanının toplumun tümünü kucaklama görevi bulunduğuna işaret ederek, düşüncesi nedeniyle hiçbir toplum kesimini dışlayamayacağını vurguladı. Bu bilinç ve anlayışla hareket ettiğini kaydeden Talat, bu bağlamda Türkiye'nin ve siyasi partilerinin de büyük rolü bulunduğunu söyledi. 
     Türkiye'nin, Kıbrıs Türkünün, KKTC'nin tartışmasız en büyük, en güçlü, sadık müttefiki olduğuna işaret eden Talat, Türkiye ile işbirliğinin süreceğini belirtti. 
     Talat, CHP heyetinin bir vefa örneği olarak Cumhurbaşkanı Rauf Denktaş'ın görevinin son günlerinde yaptığı ziyaretin de bu bağlamda algılanması ve memnuniyet yaratması gerektiğini kaydederek, ''Ve öyle olmuştur. Bu konuda belki tek engel, seçim kampanyası içinde sizlere yeterli zamanı ayıramamaktır'' diye konuştu. 
     ''Uzun bir televizyon programındaki sohbette söylediği bir bölümün ajans haberi yapılmasının ardından basın tarafından yorumlanması üzerine, yanlış anlaşılmalara yol açmamak için ikinci bir açıklama yaptığını'' belirten Talat, şöyle devam etti 
     ''Bu samimi düşüncelerimdir ve sizi burada görmekten, bundan sonra daha sıkça görmekten mutlu olacağımı belirtmek isterim. Aynı şekilde Türkiye'ye geldiğimizde, geçmişte muhalefetteyken de, sizleri ziyaret ediyoruz. Bu ilişkilerimizin devam etmesinde büyük yarar görüyoruz ve kendi açımdan öyle olacağını ifade etmek istiyorum. Tekrar hoşgeldiniz. 
     Dediğiniz gibi bir dönem değişikliği demokratik yollarla gerçekleşiyor. Dünyanın başka ülkelerinde gerginlikler de oluyor böyle değişikliklerde. Bizim ülkemizde şükür ki öyle bir gerginlik olmadı, olmayacaktır da. Tamamen demokratik yollarla, tamamen seçim yoluyla değişiklik yaşanıyor. Dediğim gibi çok az yerde oluyor böyle değişiklikler ama bizde oldu. Bu da gurur verici bir şeydir demokrasimiz açısından, özellikle demokrasimizin barışçı görünümü ve içeriği açısından. Sanıyorum ki son derece önemlidir.'' Büyük dönüşümü halkın yarattığını kaydeden Talat, şunları söyledi 
     ''Kıbrıs Türk halkı tarihinde belki ilk kez böyle büyük bir dönüşümü kendi isteğiyle gerçekleştirebilmiştir. Vurguladığınız gibi, kendi yöneticilerini halk seçecektir ve halkın seçtiği yöneticiler de halkın çıkarlarını ve haklarını korumak için her türlü gayreti göstereceklerdir. Bundan kimsenin kuşkusu olmaması gerekir. 
     Kıbrıs sorunu, Kıbrıs Türk halkının ve Türkiye'nin işbirliğiyle başarılı bir şekilde götürülecek ve sonuçlanacaktır. Bundan da kimse kuşku duymamalıdır.'' 
     
</TEXT>
</DOC>
