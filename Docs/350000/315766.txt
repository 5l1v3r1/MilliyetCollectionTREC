<DOC>
<DOCNO> 315766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy07.html </URL>
<DATE> 2005/02/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sağlık Bakanlığı'nda ilginç görevlendirme... 
</HEADLINE>
<TEXT>

     Roche firmasının kamuya fahiş fiyatla ilaç satışına yargı tarafından el konulmasının yankıları sürerken, Sağlık Bakanlığı'nda ruhsatlandırmadan sorumlu üç bürokratın Pfizer İlaç Firması sponsorluğunda Almanya'ya gönderildiği de ortaya çıktı. 
     Pfizer İlaçları Limited Şirketi, 16 Aralık 2003 tarihinde Sağlık Bakanlığı Müsteşarı Necdet Ünüvar'a bir yazı yazarak, Almanya'nın Bonn kentinde 12-13 Ocak 2004 tarihleri arasında Drug Information Accosiation DIA ve Federal Instutie for Drug and Medical Devia Germany BfArm 
     tarafından düzenlenen Enlargement Summit adlı bir toplantı yapılacağını bildirdi. Müsteşardan, toplantıya, Türkiye'yi temsilen Sağlık Bakanlığı İlaç Eczacılık Genel Müdürlüğü'nde ruhsatlandırmadan sorumlu genel müdür yardımcısı ile onun uygun göreceği iki ruhsatlandırma göörevlisinin gönderilmesini isteyen Pfizer, tüm masrafların yol, konaklama ve toplantı kayıt ücretleri dahil firmaca karşılanacağını iletti. Davet yazısında, toplantıya AB ve AB adayı ülkelerin ruhsatlandırma otoritelerinin katılacağı da bildirildi. 
     
     İLAÇ FİRMASI SPONSORLUĞUNA BAKAN VE MÜSTEŞAR ONAYI 
     Sağlık Bakanı Recep Akdağ ve Müsteşar Necdet Ünüvar ise söz konusu davete 7 Ocak 2004'te olur verdi. Olur yazısında, "DIA ve BfARM tarafından Almanya'nın Bonn şehrinde düzenlenecek sözkonusu toplantıya, İlaç ve Eczacılık Genel Müdürlüğü İlaç Ruhsatlandırma Dairesinden sorumlu Genel Müdür Yardımcısı Mahmut Tokaç ile Ruhsatlandırma Dairesi Şube çalışanlarından Eda Cindoğlu ve Ahu Güney'in tüm masrafları Pfizer firmasınca karşılanmak üzere yol dahil 11-14 Ocak 2004 tarihleri arasında görevlendirmelerine" izin 
     verildi. 

ANKA 
     
</TEXT>
</DOC>
