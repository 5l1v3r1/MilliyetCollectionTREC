<DOC>
<DOCNO> 316672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sondun02.html </URL>
<DATE> 2005/02/19/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
"KKTC'ye ABD'nin ziyareti ekonomik tecridi yok etme amacımızla tutarlı" 
</HEADLINE>
<TEXT>

     ABD Dışişleri Bakanlığı sözcüsü Richard Boucher, Amerikan ticari heyetinin KKTC'yi ziyaret etmesinin, Kıbrıslı Türklerin tecridini ortadan kaldırmaya yönelik bir çaba olduğunu söyledi. 
     Boucher, düzenlediği basın toplantısında, Amerikan iş çevrelerinden oluşan heyetin Kuzey Kıbrıs'taki faaliyetlerinin sorulması üzerine, ''Heyet, Kıbrıslı Türk iş çevresi temsilcileriyle oradaki olası fırsatları keşfetmek üzere biraraya geldi. Bu durum, kuzeyin ekonomik tecridini yok etme, kuzeyin ekonomik gelişmesini ada içinde ve dışında temaslarla genişletme amacımızla tutarlı'' dedi. 
     Heyette ABD'nin Ankara Büyükelçiliği ticaret ataşesinin de bulunduğunu hatırlatan Boucher, ziyaretin yasal olup olmadığının sorulması üzerine, ''Normal bir iş, ekonomik bir ziyaret yapılıyor'' dedi ve bu girişimin, KKTC'nin ABD tarafından tanınması anlamına gelmeyeceğini söyledi. 
     Bir gazetecinin, Wall Street Journal'da yer alan ve Türkiye'den ''Avrupa'nın hasta adamı'' olarak bahseden yoruma ilişkin sorusu üzerine Boucher, ''bizim görüşlerimiz, ABD Dışişleri Bakanı Condoleezza Rice Türkiye'deyken ifade edildi. Rice'ın orada çok şey söylediğini göreceksiniz. Sizi o metinleri okumaya davet ediyorum. Resmi görüşümüz odur'' diye konuştu. 
     
</TEXT>
</DOC>
