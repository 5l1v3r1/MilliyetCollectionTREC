<DOC>
<DOCNO> 313986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/siyaset/axsiy02.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, çok sert çıktı 
</HEADLINE>
<TEXT>


Dışişleri Bakanı Abdullah Gül, DİSİ lideri Anastasiadis'in "Hükümetin adımlarına ordu karşı çıkıyor" sözlerine "Çok çirkin, yakışıksız ve ucuz sözler" yanıtını verdi 

ANKARA Milliyet 


Dışişleri Bakanı Gül, Güney Kıbrıs Demokratik Seferberlik Partisi DİSİ lideri Nikos Anastasiadis'in, "Hükümetin pozitif adımlarına karşı çıkan güçlerin başını Türk ordusu çekiyor. Ordu kendi ayrı rolünü oynuyor" açıklamalarına sert yanıt verdi. Gül, "Çirkin, yakışıksız buldum. Siyasetçilere, sivillere kredi verip orduyu tenkit etmek biraz ucuz işlerdir" dedi. 

'Kararlar siyasidir' 
Dışişleri Bakanlığı'nda İsrail - Filistin barışına ilişkin düzenlediği basın toplantısının ardından soruları yanıtlayan Gül, Milliyet'in dünkü sayısında yer alan Anastasiadis'in açıklamalarının hatırlatılması üzerine şöyle konuştu "Anlaşılan Türkiye'de ne olduğunu takip etmeyen ve bilmeyen insanlar var. Kafalarda farklı imajlar var. Türk ordusu Türk hükümetinin, TBMM'nin emrindedir. Bütün kararlar siyasidir. Dolayısıyla Türk ordusu oradaysa, hükümetin iradesiyle vardır. Uluslararası anlaşmalara dayanarak vardır. Türkiye'de her şey hukuki çerçeve içindedir. Ordu, hükümet, Meclis'in yeri ayrıdır. 'Ordu ayrı, hükümet ayrı düşünüyor' demek doğru değildir. Doğrusu ayıpladım. Biz de görüşeceğiz, tabii bunları da söyleyeceğiz." Gül, "Anastasiadis ile Dışişleri Bakanı olarak mı, AKP yöneticisi olarak mı görüşeceği" sorusu üzerine, "İstifa edeceğim, gidip, görüşüp geleceğim. Tekrar kendimi bakan olarak seçtireceğim" esprisiyle yanıt verdi. 
Gül, "GKRY'yi nihai çözüm olana kadar Türkiye tanımayacaktır. Ama Kıbrıs Rumları ile, kim olursa konuşur, görüşürüz. Diyalogtan kaçınmayız. Türkiye korkacak, çekinecek durumda değil. Rum Kesimi'nden siyasetçi Türkiye'ye geliyorsa takdirle karşılarız" dedi. 

'Biz çözüme inanıyoruz' 

GÜLAY FIRAT İstanbul, UTKU ÇAKIRÖZER Rum Kesimi 

Rum Demokratik Seferberlik Partisi'nin DİSİ lideri Nikos Anastasiadis, Sabancı Üniversitesi'nin Karaköy'deki İletişim Merkezi'nde, Kıbrıs konulu bir konuşma yaptı. Anastasiadis, Kıbrıs Rum toplumunun 'hayır' cevabının 'çözüme hayır' demek anlamına gelmediğini söyledi. Anastasiadis, "Halkımız her zaman iki bölgeli, iki toplumlu bir federasyon çözümüne inanmıştır" dedi. Anastasiadis'e göre, Türkiye'yi yönetenlerin Rum tarafındaki görüntüsü şöyle n Cumhurbaşkanı Ahmet Necdet Sezer Siyasetçilerle asker arasında dengeyi sağlamaya çalışan olgun lider. n Başbakan Erdoğan Vizyonlu siyasetçi. n Dışişleri Bakanı Abdullah Gül Devlet adamı. n CHP Genel Başkanı Deniz Baykal Oyunun parçası. n Bülent Ecevit Sadece geçmişin kötü zamanlarını hatırlayan eski kafalı siyasetçi. n Genelkurmay Başkanı Orgeneral Hilmi Özkök Hakkında fikrim yok. 


</TEXT>
</DOC>
