<DOC>
<DOCNO> 347180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonsiy03.html </URL>
<DATE> 2005/05/30/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Menderes'e göre Ağar Tır'ı devrildi 
</HEADLINE>
<TEXT>

     DYP’li Aydın Menderes, Genel Başkan Mehmet Ağar’ı "TIR’ı devirmekle" suçladı. 
     Parti içinde Ağar’a karşı başlayan muhalefetin önderlerinden İstanbul eski Milletvekili Aydın Menderes, AKP ile ilgili şikayetler her geçen gün artarken Türkiye’de hala bir muhalefet boşluğu yaşandığını belirtti. 
     Menderes, Ağar’ın geçen 2.5 yıl içinde DYP’nin muhalefet boşluğunu doldurabilmesi için hiçbir şey yapmadığını ileri sürdü. Menderes, "Bunun içindir ki DYP ile AKP arasında somut bir fark olup olmadığı bile tamamen belirsiz hale gelmiştir" dedi. 
     Menderes, DYP’nin renksiz, iddiasız sıradan bir partiye dönüştürüldüğünü saunarak, şöyle dedi 
     "Artık DYP’nin hiçbir referansı kalmamıştır. DYP Genel Başkan’ı DYP’yi referanssız bir parti haline getirmeyi becermiştir. Eğer Mehmet Ağar bundan sonra DYP’nin referansı benim demek istiyorsa bu da geçerli olmayacaktır. Zira o zaman da Mehmet Ağar kimdir ve onun referansları nelerdir soruları ortaya çıkacak ve cevapsız kalacaktır." Menderes, "Milletimizin iktidara ulaşabileceği en kestirme yol hala DYP’dir. Ancak 15 Mayıs’ta Mehmet Ağar TIR’ı devirdi ve bu yolu kapattı. Şimdi hepimize düşen görev hızla bu engeli kaldırmak ve bu yolu açmaktır. Bunun için de DYP’nin büyük kongresinin yeniden ve bir an önce toplanması gerekmektedir" dedi. 
     
</TEXT>
</DOC>
