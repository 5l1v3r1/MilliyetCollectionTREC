<DOC>
<DOCNO> 306538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur15.html </URL>
<DATE> 2005/01/14/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Herşey donuyor .. Doğu'da son yılların en soğuk kışı yaşanıyor... 
</HEADLINE>
<TEXT>

     Hava sıcaklıklarının mevsim normallerinin altında seyrettiği Doğu Anadolu Bölgesi'nde, son yılların en soğuk kış mevsimi yaşanıyor. 
     Erzurum Meteoroloji Bölge Müdürlüğü'nden alınan bilgiye göre, gecenin en düşük hava sıcaklıkları, sıfırın altında olmak üzere dün akşam Erzurum'da 20, Ağrı'da 30, Kars'ta 24, Ardahan'da 19 derece olarak ölçüldü. Meteoroloji yetkilileri, bölgede önümüzdeki günlerde de soğuk havanın etkisini sürdüreceğini bildirdi. 
     Hava sıcaklıklarının mevsim normallerinin altında seyrettiğini belirten yetkililer, bölgede son yılların en soğuk kış mevsiminin yaşandığını ifade ettiler. 
     
     NELER DONUYOR 
     Bölgede, eksi 30 dereceye varan soğuklardan dolayı sık sık don olayları da yaşanıyor. Don, özellikle araç sahiplerine sabahları zor anlar yaşatıyor. Çok sayıda sürücü, sabah araçlarının donan kapılarını açmakta ve araçlarını çalıştırmakta güçlük çekiyor. Yakıtların donması nedeniyle araçlarını çalıştıramayan bazı sürücüler ise güne toplu ulaşım araçları ile başlıyorlar. 
     Toplu ulaşımı sağlayan minibüs ve otobüs sürücüleri ise sabah sorun yaşamamak için gece, depolarındaki yakıt donmaması için araçlarını aralıklarla çalıştırmak zorunda kalıyor. 
     Aşırı soğuklardan dolayı çöp bidonlarında donan çöplerin boşaltılması da belediye görevlilerine zor anlar yaşatıyor. 
     Öte yandan bölgenin bazı illerinde donan göl, nehir kolları, bazı çeşme ve şadırvanlar hoş görüntüler yaratıyor. 
     Don olaylarında yaşanan en büyük sorunlardan birisi ise su saatleri. Belediyelere her gün, donma sonucu bozulan ya da patlayan onlarca su saati onarılmaya çalışılıyor. 
     Kentlerde, işyerleri işhanı içinde bulunmayan esnaf da aşırı soğuklarda donan işyerlerinin kapı kilitlerindeki buzun çözülmesi için çaba harcıyor. 
     
</TEXT>
</DOC>
