<DOC>
<DOCNO> 315509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sontur15.html </URL>
<DATE> 2005/02/15/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Apartmanın çatısı otomobillerin üzerine devrildi 
</HEADLINE>
<TEXT>

     Bolu'da etkili olan lodos nedeniyle bir apartmanın çatısı, yan apartmanın önünde bulunan otomobillerin üzerine devrildi. Hasar gören 6 otomobil, kullanılmaz hale geldi. 
     AA muhabirinin aldığı bilgiye göre, ilde 2 gündür etkili olan ve yaşamı olumsuz etkileyen lodos nedeniyle, elektrik ve telefon telleri koptu. 
     Sağlık Mahallesi'nde bir apartmanın çatısı, lodos nedeniyle yan taraftaki apartmanın önünde park halinde bulunan 6 otomobilin üzerine devrildi. Hasar gören otomobiller, kullanılamaz hale geldi. 
     Aracı kullanılmaz hale gelen emekli öğretmen Zafer Türcan, sabah uyandığında otomobilinin hurdaya döndüğünü gördüğünü belirterek, ''Aracımın kaskosu olmadığı için bu hasarı karşılamam çok zor. Yan tarafta bulunan apartmanın çatısının bizim apartmanın önüne uçacağı, 40 yıl düşünsem aklıma gelmezdi'' dedi. 
     Çatısı devrilen apartmanın sakinlerinden Mehmet Şahin ise gece boyunca etkili olan lodos nedeniyle çatının uçtuğunu ifade ederek, ''Sabah saatlerinde meydana gelen olay esnasında yaşananları şaşkınlık içinde izledik'' diye konuştu. 
     Lodos nedeniyle yıkılan çatıdaki güvercin yuvaları da çevreye dağıldı. Yuvada yaşayan güvercinler ise telef oldu. 
     
</TEXT>
</DOC>
