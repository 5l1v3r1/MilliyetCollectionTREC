<DOC>
<DOCNO> 339860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/soneko33.html </URL>
<DATE> 2005/05/05/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
İngiliz politikacı Howell AB’ye saplanmayın, Asya’ya gözünüzü dikin 
</HEADLINE>
<TEXT>

     İngiltere Muhafazakar Parti Dışişleri Sözcüsü Lord David Howell, "Türkiye Cumhuriyeti olarak AB’ye saplanmayın, Asya’ya gözünüzü dikin. Üstün konumunuzu kullanın" dedi. 
     Forum İstanbul 2005’in "Küresel Bilgi Toplumu Deneyimleri ve Başarı Örnekleri" konulu oturumunda konuşan Howell, Lizbon stratejisinin bilgi toplumunda takip edilecek bir model olmadığını, toplumların büyüme potansiyelini kavramalarını engellediğini söyledi. 
     Türkiye’nin AB’ye girişinin AB’ye farklılık getireceğini ve bunun da çok güzel olduğunu belirten Howell, "Vergiler basit, yaygın ve düşük olmalı. Türkiye’yi yakın gelecekte tek bir vergiye uyarlanacak gibi görüyorum. Rusya ve Hong Kong’da buna benzer eğilimler var" dedi. 
     Zenginliğin doğru dağıtılması gerektiğini söyleyen Howell, bir milletin başarılı olması ve hızlı büyümesi için de şu önerilerde bulundu 
     "Vizyona dibine kadar asılmayın, Türk insanının vizyonuna dikkat edin. Başka ülkelerin felaketlerine sebep olan planlama çukuruna düşmeyin. Girişimcileri iyi karşılayın, kaliteli yabancı yatırımcılara kucak açın. Tekellere fırsat vermeyin, her bir sektörde rekabetin var olmasına dikkat edin. Adil hukuk sistemini temellendirin, eğitim öğretime önem verin. AB dışında pazarlar ve partnerler arayın. Türkiye Cumhuriyeti olarak AB’ye saplanmayın, Asya’ya gözünüzü dikin. Üstün konumunuzu kullanın. Türkiye’nin AB’ye üye olması gerektiğini, AB’nin de Türkiye’ye ihtiyaç duyduğunu biliyorum ama Türkiye’nin damarlarında bulunan dinamizmi sadece AB’ye yönlendirmemesi gerekir, dünyaya bakması gerekir". 
     
     "BİLGİ TOPLUMUNU ISKALAYAMAYIZ" 
     Microsoft Ortadoğu ve Afrika Başkanı Emre Berkin de, günümüzde bilginin topraktan, makinelerden, araç gereçlerden hatta emekten daha önemli olduğunu, onların yerini aldığını söyledi. 
     Günümüzdeki en önemli zenginliğin bilgi olduğuna işaret eden Berkin, bilginin gücüyle mavi ve beyaz yakalılar arasıdaki ayırımın ortadan kalktığını belirterek, "Bilgi ekonomisine giriş ancak bilgiye sahip olmakla mümkün. Endüstrilerin gelişiminin hepsi bilgiye dayanıyor. Bilgi toplumu hukuk devletine yaslanmak zorunda" dedi. 
     Baskı teknolojisi çok geç alındığı için Türkiye’nin endüstri devrimini kaçırdığını ifade eden Berkin, "Şimdi artık bilgi toplumunu ıskalayamayız, böyle bir lüksümüz yok" diye konuştu. 
     
     "TÜRKİYE BİLGİ YOĞUN TEKNOLOJİLERİ KULLANARAK SIÇRAYABİLİR" 
     Mitsui Avrupa Başkanı Yasuo Hayashi de, "Türkiye hali hazırda telekom devriminde büyük adım atmak üzere. Telekom sektörünü devlet tekelinden çıkarıyor" dedi. 
     Türkiye’nin hatırı sayılır ekonomik reformları gerçekleştirmekle birlikte, telekomünikasyonu devlet tekelinden kurtarmada geç kaldığını söyleyen Hayashi, şunları kaydetti 
     "Telekom sektörünün devlet tekelinden çıkması ve buna bağlı sektörlerin büyümesi Japonya ekonomisini gerilemeden kurtardı. 
     Türkiye’nin yeni teknolojileri, iş dünyasında uzmanlığı, rekabet gücü gibi çok büyük avantajları var. Türkiye bana göre kıskanılacak bir durumda. Bilgi yoğun teknolojileri kullanarak doğrudan bir kaç yıl içinde Japonya’nın düzeyine kurbağa gibi sıçrayabilir." 
     
     "DONANIM DA YAZILIM KARADAR ÖNEMLİ" 
     Nokia Corporation Teknoloji Politikası ve Kurumsal İlişkilerden Sorumlu Başkan Yardımcısı Dr. Erkki Ormala da, Lizbon stratejisinin başarılı olamadığını, AB’nin de sürekli olmadığını kaydederek, "Bence biz oyunu kaybediyoruz. AB’ye bakınca ben kayıp ve başarısızlık görüyorum" dedi. 
     Ormala, "Nokia’nın 1.8 milyar abonesi var. Bu sene 300 bin yeni abone elde ediyoruz. Bütün bu fırsatları sıçrama yapan ülke deneyimlerini de göz önünde tutarak Nokia stratejilerini kuruyoruz" diye konuştu. 
     Tata Consultancy Services’de danışmanlık hizmetinde çalışan Fakir Chand Kohli de konuşmasında, Hindistan’ın yazılım gelirlerinin 22.6 milyar dolar olduğunu, donanım sanayinin de 4.5 milyar dolar seviyesinde bulunduğunu anlatan Kohli, donanımın da yazılım kadar önemli olduğunu vurguladı. 
     Türkiye İhracatçılar Meclisi TİM Başkanı Oğuz Satıcı ise, Türkiye’nin bir kabuk değiştirme sürecine adım attığını belirterek, "Değişimi gerçekleştirmek geleceği tasarlamaktır. Reform sürecinin olmazsa olması bu değişim süreci, değişime inanmakla başlamaktadır" dedi. 
     Forum İstanbul Başkanı Yavuz Canevi de, "Türkiye 2023’te Cumhuriyetin 100. yıldönümünde, küresel birinci ligde dev bir AB üyesi olarak oynamak istiyorsa bilgi teknolojileri tabanlı değişim ve gelişim stratejisini hızla benimseyip uygulamaya koymalıdır" diye konuştu. 
     
</TEXT>
</DOC>
