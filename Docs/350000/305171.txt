<DOC>
<DOCNO> 305171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonspo21.html </URL>
<DATE> 2005/01/10/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Özerhun Avrupa Ligi'nde en önemli maç Cibona Zagreb maçı... 
</HEADLINE>
<TEXT>

     Efes Pilsen Genel Menajeri Engin Özerhun, bu sezon Türkiye Basketbol Ligi TBL ve ULEB Erkekler Avrupa Ligi'nde çok iyi bir performans sergilediklerini söyledi. 
     Özerhun, AA muhabirine yaptığı açıklamada, bu sezon sadece 3 maç kaybettiklerini ifade ederek, ''Cumhurbaşkanlığı Kupası'nda Ülkerspor'a yenildik. Daha sonra Avrupa Ligi'nde İtalya'da Climamio Bologna maçında hiçbir şey yapmayınca yenilgiyi hak ettik. TBL'de ise sadece Fenerbahçe'ye mağlup olduk. Bu maçlar dışında gerçekten iyi oynayarak kazanıyoruz. Çok iyi durumdayız. Ama önemli olan Haziran'a kadar böyle devam etmek'' diye konuştu. 
     Her geçen gün daha iyi olan Solomon'un performansından memnun olduklarını anlatan Engin Özerhun, şöyle devam etti 
     ''Bir takımda oyun kurucunun değişmesi çabuk ve kolay olmuyor. Yeni gelen oyuncunun uyum sağlaması zaman alabiliyor. Ama Solomon uzun süredir takip ettiğimiz ve bu seviyeye geleceğini öngördüğümüz bir oyuncuydu. Bireysel yetenekleri ön planda olan bir oyuncunun takım oyununu da iyi oynamasından dolayı çok memnunuz.'' 
     
     GALATASARAY MAÇI 
     Özerhun, Galatasaray ile dün yaptıkları maçı disiplinli oyunlarıyla kazandıklarını söyledi. 
     Galatasaray'ın iyi durumda olmadığını kaydeden Özerhun, ''Özellikle ilk periyotta çok hızlı başladık. Sonuna kadar o disiplinli oyunumuzu sürdürdük ve kazanmamız gereken bir maçı kazandık. Herkes iyi oynadı ve takıma katkı yaptı'' şeklinde konuştu. 
     
     ''CIBONA ZAGREB MAÇI ÇOK ÖNEMLİ'' 
     ULEB Erkekler Avrupa Ligi'nde 12 Ocak Çarşamba günü deplasmanda Hırvatistan'ın Cibona Zagreb takımıyla yapacakları maçın çok önemli olduğunu ifade eden Engin Özerhun, ''Ligde kalan 5 maç içinde en önemlisi Cibona Zagreb maçı'' dedi. 
     Özerhun, rakiplerinin kendi sahalarında iyi oynadığını vurgulayarak, ''Zagreb deplasmanlarında çok başarılı olamıyoruz. Ama bu maçı kazanırsak seribaşı olma yönünde çok önemli bir adım atmış oluruz'' diyerek sözlerini tamamladı. 
     Bu arada, Efes Pilsen, Cibona Zagreb maçı için yarın Hırvatistan'a gidecek. 
     
</TEXT>
</DOC>
