<DOC>
<DOCNO> 309645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur19.html </URL>
<DATE> 2005/01/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Bursa'da şiddetli lodos nedeniyle 145 kişi sobadan zehirlendi 
</HEADLINE>
<TEXT>

     Bursa'da, saatteki hızı zaman zaman 70-80 kilometreye ulaşan şiddetli lodos nedeniyle sobalardan sızan karbonmonoksit gazından zehirlenen 145 kişi, hastanelere başvurdu. 
     Bursa Sağlık Müdürlüğü yetkililerinden alınan bilgiye göre, dün akşam saatlerinden karbonmonoksit gazından zehirlenen 145 kişi, Bursa'nın yanı sıra İnegöl, Mudanya ve Gemlik ilçelerindeki çeşitli hastanelere kaldırıldı. 
     Zehirlenen 133 kişinin tedavilerinin ardından taburcu edildiği, 12 kişinin halen müşahede altında tutulduğu öğrenildi. 
     Bu arada, şiddetli lodosun kent merkezindeki enerji nakil hatlarını koparması, bazı semtlerde kısa süreli elektrik kesintilerine sebep oldu. 
     Bazı evlerin çatılarının uçmasına da neden olan lodosun akşam saatlerinde etkisini kaybetmesinin ve yarın sabahtan itibaren yerini yağışlı havaya bırakmasının beklendiği bildirildi. 
     
</TEXT>
</DOC>
