<DOC>
<DOCNO> 341437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/yasam/yas03.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Cannes'da sesimiz var 
</HEADLINE>
<TEXT>


57. Cannes Film Festivali'nde jüri üyesi Fatih Akın'ın çektiği "İstanbul Hatırası" adlı müzik temalı belgesel 'Yarışma Dışı' bölümde... 

ALİN TAŞÇIYAN 

57. Cannes Film Festivali'nde Altın Palmiye için yarışan filmlerin ezici çoğunluğu bir usta sinemacının imzasını taşıyor. Emir Kusturica başkanlığında, Toni Morrison, Nandita Das, Salma Hayek, Agnes Varda, John Woo, Javier Bardem, Benoit Jacquot ve Fatih Akın'dan oluşan jüri, çok iddialı isimler arasında seçme yapmaya çalışacak. Adaylardan dördü daha önce Altın Palmiye kazanmış yönetmenler. 
1984 yılının Altın Palmiyeli filmi "Paris-Texas"ın yönetmeni Wim Wenders yine Amerikan filmi olan "Don't Come Knocking" Gelip Kapıyı Çalma ile yine iddialı. 1999'da "Rosetta" ile beklenmedik bir çıkış yapan Belçikalı Jean - Pierre ve Luc Dardenne Biraderler bu kez "L'Enfant" Çocuk ile yarışıyor. 2002'de "Dancer in the Dark Karanlıkta Dans" ile Altın Palmiye kazanan Lars von Trier, 2003'te "Dogville" ile Cannes'dan eli boş dönmesini, devam filmi "Manderlay" sayesinde telafi etmeye çalışacak. 2003'ün ödüllü filmi "Fil"in yönetmen Gus van Sant, "Last Days" Son Günler ile yine gençlik sorunlarına eğiliyor. 
Bu akşam Dominik Moll imzalı "Lemming" ile açılış yapacak olan 57. Cannes Film Festivali'nin 'Yarışma Dışı' bölümündeki Özel Seanslar'ından bir kısmı müzik üzerine belgesellere ayrıldı. Fatih Akın'ın gerçekleştirdiği, ülkemizde 27 Mayıs'ta vizyona girecek "İstanbul Hatırası" da plajdaki açıkhava sinemasında gösterilecek. 


</TEXT>
</DOC>
