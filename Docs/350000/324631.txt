<DOC>
<DOCNO> 324631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/spor/aspo.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İki farklı kazanırız 
</HEADLINE>
<TEXT>


Beşiktaş'ın yıldız golcüsü John Carew, Trabzonspor maçında rakibin en etkili silahı olarak gördüğü Gineli Yattara'yı durdurmaları halinde işlerinin kolaylaşacağını belirtti, "Hocam oynatırsa gollerden biri benim" dedi 

ATTİLA GÖKÇE 


"Rakibi tanıyoruz" 
NORVEÇLİ santrfor John Carew, takımının Trabzonspor ile yapacağı yarınki maç öncesinde yazarımız Attila Gökçe'ye tahminlerini açıkladı. Beşiktaş'ın usta golcüsü, "Trabzonspor'u çok iyi tanıyoruz. Biz güçlü rakiplere karşı çok iyi motive olarak mücadele ediyoruz. Trabzonspor'un üç önemli oyuncusu var Yattara, Gökdeniz ve Fatih Tekke. Yattara'yı kontrol edersek, maçı 2-0 kazanırız" diye konuştu. 

Golünü ayırttı 
JOHN Carew, Y.Gineli futbolcunun çok çabuk, yaratıcı ve inanılmaz derecede etkili olduğunu belirterek, "Ancak bizim de onu durduracak gücümüz var" yorumunu yaptı. İddialı konuşan Carew, "Ne olursa olsun taraftarlarımızın desteğiyle maçı en az iki farkla kazanırız. Tabii hocam oynatırsa, o gollerden en az birini de benim atmam gerekir. Çünkü bazı talihsiz sakatlıklarla bu yıl umduğum sayıda gol atamadım" dedi. 

Valeranga benzetmesi 
FORMA isteyen Carew, "Oynarsam, yeniden gollerime kavuşabilirim" ifadesini kullandı. Beşiktaş'ta çok mutlu olduğunu kaydeden yıldız futbolcu Valeranga, Valencia, Roma'da bu dostluğu göremediğini vurguladı. Ankaraspor sınavını Valeranga - Beşiktaş maçına benzeten Carew, "Farklı yenik duruma düşünce soyunma odasında yemin ettik. Çıktık berabere bitirdik. Ankara'da da aynı şeyi arkadaşlarım yaşadı" diye konuştu. 

Emre ile takası düşünülüyor 

TRANSFERDE yeni sezon planlamasına şimdiden başlayan Beşiktaş yönetiminin, Fenerbahçe'nin de ısrarla istediği Emre Belözoğlu'nu renklere bağlamak için Inter'e takas teklifi götüreceği öğrenildi. Sezon sonu Carew ile yolları ayırmayı planlayan yönetimin, Emre'ye karşılık İtalyan kulübüne Norveçli golcüyü önereceği bildirildi. 


</TEXT>
</DOC>
