<DOC>
<DOCNO> 321668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/guncel/axgun01.html </URL>
<DATE> 2005/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dayak haddi' 7 ay 
</HEADLINE>
<TEXT>


Yargıtay, dayak yediği için evi terk eden kadının "dövme olayının etkisi geçtikten sonra" açtığı boşanma davasını reddetti. Karar, benzer durumdaki kadınlara nafaka kapısını kapattı 

GÖKÇER TAHİNCİOĞLU Ankara 

8 Mart Dünya Kadınlar Günü kutlanırken, Yargıtay'ın bir kararı, kadınların kazanmak için mücadele etmeleri gereken haklara bir halka daha eklenmesine neden oldu. Afyon'un Sultandağı ilçesinde yaşayan A.G., Ekim 2000'de kocası S.G.'den dayak yiyince evi terk etti. Yaklaşık 7 ay sonra, 2 Nisan 2001'de karısına ihtar gönderen S.G., evine dönmesini istedi. Yazıyı 8 Nisan'da alan A.G.'nin evine dönmemesi üzerine de, terk edilmesini gerekçe göstererek boşanma davası açtı. 

Küfür, hakaret, dayak 
Boşanmanın "haksız yere terk" nedeniyle gerçekleşmesi halinde, Medeni Kanun'a göre nafaka alma şansını kaybedecek olan A.G., 6 Ağustos 2001'de karşı dava açtı. Kocasından sürekli şiddet gördüğünü kaydeden A.G., şiddetli geçimsizlik nedeniyle, küfür, hakaret ve dayak korkusu içinde yaşadığını belirtti. 
Sultandağı Aile Mahkemesi, kadının haksız yere evi terk ettiğine karar vererek davayı reddetti. Mahkeme, S.G.'nin eşini sürekli dövmesi nedeniyle çiftin boşanmasına karar verdi. Ayrıca dava sonuçlanıncaya kadar kocasının A.G.'ye aylık 50, kesinleştikten sonra da aylık 150 YTL yoksulluk nafakası ödemesini kararlaştırdı. 
S.G.'nin temyiz istemini görüşen Yargıtay 2. Hukuk Dairesi, 10 Şubat 2005'te yerel mahkemenin kararını oybirliğiyle bozdu. Karısı evi terk eden kocanın, şekil ve süreye uygun biçimde ihtar gönderdikten sonra boşanma davası açtığını anımsatan daire, kadının haklı bir nedenle eve dönmediğini ispat edemediğini belirtti. Ayrıca A.G.'nin Ekim 2000'deki "dövme hadisesinin etkisi geçtikten" sonra ve kocanın açtığı boşanma davasının kendisine tebliğ edilmesinin ardından karşı dava açtığına dikkat çekti. Bunun terke dayalı davayı sonuçsuz bırakma amaçlı, dürüstlük kuralı ile bağdaşmayan bir eylem olduğunu vurgulayan daire, mahkemenin kocanın talebini kabul, kadının talebini reddetmesi gerekirken, aksi yönde karar verdiğini kaydetti. 

Nafaka mücadelesi 
22 Şubat'ta yerel mahkemesine gönderilen dosyada verilen karar kesinleşirse, dayak yediği için evinden ayrılan ve belli bir süre sonra boşanma davası açmaksızın, ihtara rağmen dönmeyen kadınlar için eşlerinden nafaka alma yolu kapanacak. 


Çiçeği aldı ama derdi ekmekti 


Bolu Belediye Başkanı Alaaddin Yılmaz, kentte kurulan pazarda çalışan köylü kadınlara karanfil dağıtarak, onların "Dünya Kadınlar Günü"nü kutladı. Kadınların çoğunun "Kadınlar Günü"nden haberi yoktu ve tek dertleri para kazanmaktı. 




AFP 

Hindistan'da, Kuveyt'te kadınlar hakları için protesto gösterileri yaparken ABD'nin Miami kentindeki bikinili, kelebek kanatlı kadın, Doğu Kıyısı Raelian Hareketi'nin gösterisinde Dünya Kadınlar Günü'nü kutladı. Gösteride amaç, "kadınsılık" temasını ön plana çıkarmaktı. 



</TEXT>
</DOC>
