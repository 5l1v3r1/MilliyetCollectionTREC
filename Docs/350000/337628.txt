<DOC>
<DOCNO> 337628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/spor/spo07.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihar tehdidi 
</HEADLINE>
<TEXT>


TBMM'de komisyona bilgi veren Bursaspor Genel Sekreteri Şar, Diyarbakırspor Başkanı Can'ın, 2003'teki maçın devre arasında silahı başına dayayıp, "Elazığ'a yenilin" diyerek futbolcuları şikeye teşvik ettiğini söyledi 

GÜNSELİ ÖNAL 


Sporda şike, şiddet ve dopingi araştırmak için kurulan TBMM Komisyonu'nun dün dinlediği Bursaspor Genel Sekreteri Alpay Şar, 2002 - 2003 sezonunda ligden düşme sınırındaki Elazığspor'un Diyarbakırspor'u yenerek kurtulduğunu, kendi takımının bundan dolayı küme düştüğünü belirterek, bu maçın tipik bir "şike örneği" olduğunu iddia etti. 
Şar, şunları söyledi 
"Dünya tarihinde böylesi bir şikenin örneği yok. Diyarbakırspor Başkanı Mücahit Can ilk yarı 0 - 0 bitince soyunma odasına gelip silahını çıkarmış ve başına dayamış. Oyuncularına 'Bu maçı vermemiz lazım, yoksa kendimi öldürürüm. Ben işadamıyım, maçı vermezsek biterim. Otobüs firmalarının üzerime büyük baskısı var. Eğer Elazığspor bu maçı alamayıp küme düşerse otobüsler Elazığ'dan geçemez' demiş. Bunu bana o zaman takımın teknik direktörü olan ve sonradan Bursaspor'un başına geçen Ümit Kayıhan anlattı." 
Şar, geçen sezon Rizespor - Beşiktaş ve Beşiktaş - Akçaabat Sebat maçlarında şike yapıldığını da öne sürerek, "Rize - Akçaabatspor maçı öncesinde Federasyon Başkanvekili Ata Aksu bizi arayarak, 'Bu maçı unutun, o iş bitti' dedi" diye konuştu. 
Komisyona bilgi veren Elazığspor Başkanı Mustafa Yıldız da, göreve geldikten sonra futbolun çirkin ve bataklık olduğunu gördüğünü, işlerin masa başında bitirildiğini saptadığını, siyasetin futbola yoğun şekilde karıştığını anlattı. Yaşadıkları nedeniyle iki ay sonra görevi bırakacağını söyleyen Yıldız, Tahkim Kurulu'nun önceki dönemde de, bugün de etki altında kaldığını savundu. 



</TEXT>
</DOC>
