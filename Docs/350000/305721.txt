<DOC>
<DOCNO> 305721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun23.html </URL>
<DATE> 2005/01/12/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
NYT ABD Türklere PKK ile mücadele etmeyeceğini söyledi 
</HEADLINE>
<TEXT>

     ABD'nin, PKK ile mücadele etmeyeceğini Türkiye'ye söylediği bildirildi. New York Times gazetesi, ABD Merkez Kuvvetler Komutanı General Abizaid'in , Ankara'daki görüşmeler sırasında PKK'ya saldırmak için kuvvet tahsis edemeyeceğini bildirdiğini yazdı. 
     New York Times, "ABD Türklere Kürtlerle Mücadele Etmeyeceğini Söyledi" başlıklı haberinde ABD Merkez Kuvvetler Komutanı General John Abizaid'in Ankara ziyareti sırasında PKK'yı "terörist bir örgüt" olarak gördüğünü belirttiğini kaydetti. Gazeteye göre Abizaid şöyle dedi 
     "Aynı zamanda, biz anlıyoruz, hepimiz anlıyoruz, ki kuvvetlerimizin orada Iraklı güvenlik gücleriyle birlikte yapacağı çok işleri var. PKK sorununu zaman içinde ele almamız gerektiği konusunda anlaştık." Abizaid'in açıklamalarının, başka Amerikalı yetkililerin son bir yılda verdikleri güvencelerden pek farklı olmadığını belirten gazete, Abizaid'in sözlerinin, Türk hükümetini rahatlamasının veya Türkiye'de kamuoyunun ABD'nin Irak politikasına karşı duyduğu tepkiyi azaltmasının beklenmeyeceği yorumunu yaptı. 
     New York Times, Türkiye'nin aylarca ABD'nin PKK'yi caydırmak, Türkmenlerin Kerkük'ten kovulmasını önlemek veya Irak'taki Türk işçileri ve sürücülerinin kaçırılmasını ve öldürülmesini engellemek için pek bir şey yapmamasından yakındığını belirtti. 
     Gazete, Türk hükümetinin ayrıca Irak'taki seçimlerde Iraklı Şiilerin sağlayacağı büyük bir zaferin Iraklı Kürtlerin yarı özerk statüsünü sağlamlaştırmalarına yol açmasından korktuğunu da yazdı. 
     
</TEXT>
</DOC>
