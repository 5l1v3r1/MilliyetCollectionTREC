<DOC>
<DOCNO> 329055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sontur31.html </URL>
<DATE> 2005/03/31/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Eski TCDD Genel Müdürü hakkındaki soruşturma izni kaldırıldı 
</HEADLINE>
<TEXT>

     Ankara Bölge İdare Mahkemesi, Ulaştırma Bakanlığı'nın Pamukova'da meydana gelen tren kazası sonrasında eski TCDD Genel Müdürü Süleyman Karaman hakkında verdiği soruşturma iznini kaldırdı. 
     AA muhabirinin aldığı bilgiye göre, Ulaştırma Bakanlığı, 22 Temmuz 2004 tarihinde Sakarya'nın Pamukova ilçesinde meydana gelen tren kazasında ''çok sayıda insanın ölümüne, yaralanmasına neden olduğu ve tren kazasıyla ilgili delilleri karartmaya çalıştığı'' gerekçesiyle Karaman hakkında soruşturma izni verdi. 
     Karaman, soruşturma iznine itiraz ederek, kararın kaldırılmasını istedi. 
     İstemi görüşen Ankara Bölge İdare Mahkemesi, oybirliği ile Karaman'ın itirazını kabul ederek, soruşturma iznini kaldırdı. 
     Mahkeme'nin gerekçeli kararında, kamuoyunda ''hızlandırılmış tren'' olarak, TCDD tarafından ise ''Süper Ekspres'' olarak adlandırılan trenlerin sefere konulmadan önce yapılan süreç anlatıldı. 
     Ulaştırma Bakanlığı müfettişlerinin Karaman hakkında soruşturma izni verilmesine gerek olmadığı yönünde rapor düzenlediği belirtilen gerekçede, Ulaştırma Bakanı'nın bu rapora rağmen Karaman hakkında Ankara Cumhuriyet Başsavcılığı'na soruşturma izni verilmesine karar verdiği anımsatıldı. 
     Ankara-İstanbul arası ''Süper Ekspres'' tren seferleri başlamadan önce demiryolunda iyileştirme çalışmalarının gerek TCDD teknik elemanları, gerekse İstanbul Teknik Üniversitesi elemanları desteğinde yapıldığı kaydedilen gerekçede, seferlere bu altyapı çalışmalarının yeterli olduğu ve sistemin belirlenen şekilde çalıştırılmasında teknik herhangi bir sakınca olmadığı yolundaki teknik rapordan sonra başlandığı ifade edildi. 
     Gerekçede, yaklaşık 2 ay deneme seferleri yapıldığı, bundan sonra 166 sefer daha gerçekleştirildiği ve bu süreçte herhangi bir kaza olmadığı belirtilerek, şöyle devam edildi 
     ''Sistemde bir takım eksiklikler olmakla birlikte kazanın asıl sebebinin 80 kilometre hızla girilmesi gereken kurpa 132 kilometre hızla girilmesinin sebep olduğu yolundaki bilimsel görüş ve raporlar dikkate alındığında dosyada var olan bilgi ve belgelere göre, hakkında isnat olunan suçlamalara ilişkin olarak Süleyman Karaman'ın Türk Ceza Kanunu kapsamında suç sayılabilecek bir fiil ya da eyleminin tespit edilemediği sonucuna varılmıştır.'' Ankara Bölge İdare Mahkemesi'nin kararı kesin olduğu için Ankara Cumhuriyet Başsavcılığı, Süleyman Karaman hakkında Pamukova'da meydana gelen tren kazasıyla ilgili soruşturma yapamayacak. 
     Pamukova'da meydana gelen tren kazasında 37 kişi ölmüş 97 kişi de yaralanmıştı. 
     
</TEXT>
</DOC>
