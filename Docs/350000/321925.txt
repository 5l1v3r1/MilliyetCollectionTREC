<DOC>
<DOCNO> 321925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur02.html </URL>
<DATE> 2005/03/08/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Lastiği indirip, lastik değiştirilirken otomobili soydular .. 
</HEADLINE>
<TEXT>

     Bursa'nın merkez Osmangazi İlçesi'nde, bir otomobil firmasının tahsilatçısı, ilginç bir yöntemle soyuldu. 
     Tahsilatçının bankada bulunduğu sırada, otomobilinin lastiğini indiren kimliği belirsiz zanlıların, lastik değiştirilirken gizlice girdikleri araçtan, içinde 57 bin avro bulunduğu öğrenilen çantayı çaldıkları bildirildi. 
     Alınan bilgiye göre, İstanbul yolunda faaliyet gösteren bir otomobil firmasında çalışan Kerim Kuşçu 22 , tahsilat yapmak üzere 34 FYF 87 plakalı otomobiliyle Fomara Caddesi'ndeki bir banka şubesine gitti. 
     Bankadan 57 bin avro para çektiği bildirilen Kuşçu, otomobiline binerek hareket etti. Yaklaşık 50 metre gittikten sonra vatandaşlar tarafından lastiğinin inik olduğu yönünde uyarılan Kuşçu, bunun üzerine aracını Fomara Emniyet Müdürlüğü binası karşısındaki bir başka banka şubesinin önüne park etti. Kuşçu, lastik değiştirmeyi bilmediği için çalıştığı firmanın servisini çağırdı. 
     Servis elemanlarının otomobilin arka sağ lastiğini değiştirdiği sırada, diğer kapıdan araca giren zanlılar, Kuşçu'nun arka koltuğun altına bıraktığı ve içinde 57 bin avro, 3 milyar liralık çek ile 500 dolar bulunduğunu söylediği çantayı çalarak, kayıplara karıştılar. 
     Lastiğin değiştirilmesinin ardından çantanın yerinde olmadığını fark eden Kuşçu, durumu polise bildirdi. 
     Bursa Emniyet Müdürlüğü Olay Yeri İnceleme Şube Müdürlüğü ekipleri, otomobilde parmak izi araştırması yaparken, çanta, İstanbul yolunda boş olarak atılmış halde bulundu. 
     Olayla ilgili soruşturmanın sürdüğü bildirildi. 
     
</TEXT>
</DOC>
