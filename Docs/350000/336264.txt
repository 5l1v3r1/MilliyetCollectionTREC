<DOC>
<DOCNO> 336264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sontur14.html </URL>
<DATE> 2005/04/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
23 Nisan'a Kardak gölgesi 
</HEADLINE>
<TEXT>

     Yaşar ANTER BODRUM, Muğla DHA 

EGE Denizi'ndeki Kardak Kayalıkları'nın çevresi, Yunanlı balıkçıların ziyaretiyle yeniden hareketlendi. İki ülkenin askeri botları Kardak'ta karşılıklı bekleyişini saat 14 00'e kadar sürdürdü. 
     Ege'de Kardak kayalıkları açıklarında iki Yunan balıkçı teknesinin Türk karasularına girmesinin ardından bölgeye giden Türk ve Yunan sahil güvenlik botlarının çekildikleri bildirildi. 
     Dışişleri Bakanlığı kaynaklarının, ilgili Türk makamlarına atfen bildirdiğine göre, bölgede karşılıklı bekleyen Türk ve Yunan sahil güvenlik botları geri çekildi. Kaynaklar, bölgede durumun normale döndüğünü belirtti. 
     
     KRİZ NASIL BAŞLADI 

     İki Yunan balıkçı teknesinin bu sabah Kardak'ta Türk karasularına girmesi üzerine bir Türk sahil güvenlik botu, Yunan balıkçı teknelerini Türk karasularından uzaklaştırmak üzere bölgeye gitmiş, bunun üzerine iki Yunan sahil güvenlik botu da bölgeye intikal etmişti. 
     Yunanlı çocukların, Bodrum'un Turgutreis Beldesi'nde yapılacak 23 Nisan Ulusal Egemenlik ve Çocuk Bayramı kutlamalarına geleceği dakikalarda, Kardak çevresinde soğuk rüzgarlar estirildi. 
     Kilimli'de balıkçılık yapan Andonis Hacıantoniopoulos'un geçen hafta Kardak Kayalıkları'na gelmesiyle yaşanan bir günlük krizin aşılmasının ardından sessizliğe bürünen bölge, bu sabah yine davetsiz misafirlerini ağırladı. Saat 06.05'de Yunanistan'ın Kilimli Kalimnos Adası'ndan 2 küçük balıkçı kayığıyla 4 kişi Kardak Kayalıkları'na geldi. 
     Turgutreis'teki 56 No'lu Türk Sahil Güvenlik Botu ekibi, olayı uzaktan izlerken, Kardak Kayalıkları ve çevresinde yaklaşık bir saat kadar bekleyen balıkçılarla Yunan Sahil Güvenlik botu saat 07.15'te bölgeden uzaklaştı. 
     
     TÜRK SULARINA GİRDİLER 

     Kardak Kayalıkları'ndaki gerginlik devam ederken, Yunan Sahil Güvenlik Botu, saat 11.40'da sıralarında Türk karasularına tekrar girip Turgutreis Beldesi'ne doğru yöneldi, Türk botu da peşine düşüp ihlali önlemeye çalıştı. Çatalada önlerine kadar gelen Yunan botu daha sonra İstanköy Adası'na doğru dönüş yaptı, ancak Kardak'a yöneldi. Türk Sahil Güvenlik Botu da Kardak'a geri geldi. Aralarında 300 metre mesafe olan iki ülkenin botlarının denizdeki "it dalaşı" benzeri görüntülerin ardından karşılıklı bekleyişe geçtiler. 
     
     FANATİKLERİN PROVAKASYONU MU 

     Kilimlili fanatiklerin, Yunanlı çocukların, Atatürk'ün çocuklara armağan ettiği bayrama katılacaklarını öğrenince, ziyareti protesto ve engelleme amacıyla bölgeye balıkçı gönderip Kardak çevresinde kriz yaratmaya çalıştıkları öne sürüldü. 
     
     YUNAN BASINI 

     Atina Haber Ajansı, bir Türk Sahil Koruma gemisinin Kardak kayalıkları civarında Yunan karasularını ihlal ettiğini öne sürdü. 
     Atina Haber Ajansı ANA , "Türk sahil koruma gemisinin bu sabah saat 10.00 sularında Kardak çevresinde Yunan kara sularına girdiğini ve bölgede saat 13.20'ye kadar kaldığını" duyurdu. 
     Kardak yakınına saat 12.30'da da içinde Türk gazetecilerin bulunduğu bir şişme botun geldiğini ve bir saat kadar kaldığını belirten Ajans, Türk teknelerinin hareketlerinin bölgedeki Yunan sahil güvenlik teknesi tarafından izlendiğini belirtti. 
     ANA, olay sırasında Yunan Deniz Kuvvetleri'ne ait bir geminin de bölgeden uzak bir mesafeden gelişmeleri takip ettiğini kaydetti. 
     
     KARDAK'TA GERGİNLİK, KIYIDA DOSTLUK RÜZGARLARI 

     Türk ve Yunan Sahil Güvenlik botları arasında gerginliğin yaşandığı Kardak yakınlarındaki Turgutreis Beldesi'nde düzenlenen 23 Nisan kutlamalarında, iki ülke çocukları birlikte eğlendi. 
     Turgutreis'teki 23 Nisan Ulusal Egemenlik ve Çocuk Bayramı kutlamalarına, Yunanistan'ın İstanköy Kos Adası Heraklidon Beldesi ve Kelemez Kalimnos Adası'ndan 320 çocuk, belediye başkanları, belediye meclis üyeleri, işadamları ve halkoyunları ekipleri katıldı. 
     Türk ve Yunan çocukların gösteriler sunduğu törende, Turgutreis Belediye Başkanı Ali Server Yazgan da Yunan heyetle birlikte gösterileri izledi. 

     
</TEXT>
</DOC>
