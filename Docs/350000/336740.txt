<DOC>
<DOCNO> 336740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonspo35.html </URL>
<DATE> 2005/04/25/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Canaydın'dan Aziz Yıldırım'a yanıt... 
</HEADLINE>
<TEXT>

     Galatasaray Kulübü Başkanı Özhan Canaydın, sarı-kırmızılı takımın Avrupa'da aldığı başarıları ''Tesadüf'' olarak nitelendiren Fenerbahçe Başkanı Aziz Yıldırım'a yanıt olarak, ''Temennimiz, tesadüflerle de olsa bir Türk takımının bizim Avrupa'daki başarılarımızı tekrarlayabilmesi'' dedi. 
     Beykent Üniversitesi'nde öğrencilerin organize ettiği, 100. Yılında Galatasaray paneline katılan Özhan Canaydın, yöneltilen soruları yanıtladı. 
     Galatasaray'ın Avrupa kupalarında 80'li yıllardan itibaren aldığı başarılı sonuçlarla önemli bir sempatizan kitlesi yakaladığını anlatan Canaydın, şunları söyledi 
     ''Şampiyon Kulüpler Kupası'nda yarı finale çıktık. UEFA Kupası ve Süper Kupayı kazandık. Şampiyonlar Ligi'nde çeyrek final oynadık. Elde ettiğimiz başarıları hiçbir Türk takımı yineleyemedi. Temennimiz, tesadüflerle de olsa bir Türk ekibini aynı başarıları tekrarlayabilmesi. 'Tesadüfen' alınan kupanın tarihçesinde Galatasaray, namağlup kupayı alan ender takımlardan biri. Böyle tesadüflerle kazanılmış bu kupayı diğer Türk takımları da bir gün kazanır.'' 
     
     ''MÜNAKAŞA ZEMİNİ YARATMAYIZ'' 

     Başkan Canaydın, Galatasaray'ın eğitim kökenli bir kulüp olduğunu ve İngiltere kraliyet ailesinin oluşturduğu özel bir fonu Galatasaray'ın gelişimini araştırmaya ayırdığını belirtirken, ''Biz Galatasaraylı olmamızla gurur duyuyoruz. Başka kulüplere verilecek cevaplarla, provokasyonlarla taraftarımız tatmin olmaya çalışmasın. Galatasaray belli seviyenin altına inerek münakaşa zemini yaratmaz. Her zaman olduğu gibi lider ve öncü olacağız'' diye konuştu. 
     
     ''3 YIL DAHA ALİ SAMİ YEN'DEYİZ'' 

     Bir öğrencinin, Seyrantepe Projesi'nin ne zaman gerçekleşeceğini sorması üzerine Canaydın, ''Ali Sami Yen Stadı'nı Seyrantepe'ye taşıyacağız. Bu araziyi bizden başka kimsenin de alma hakkı yok. 3 sene içinde oraya Amsterdam Arena Stadı'nın bir benzerini yapacağız. Kapasitesi 50 binin üzerinde Türkiye'nin en modern stadı olacak. Dolayısıyla da 3 sezon daha Ali Sami Yen Stadı'ndayız'' şeklinde konuştu. 
     
     ''TÜRKİYE KUPASI'NDA AVANTAJLIYIZ'' 

     Türkiye Kupası finalinde Galatasaray ile Fenerbahçe'nin Atatürk Olimpiyat Stadı'nda karşı karşıya gelecek olmasıyla ilgili olarak Canaydın, ''100 senedir Galatasaray ile Fenerbahçe devamlı ligde ve kupada karşılaşmakta. Biz avantajlıyız. Atatürk Olimpiyat Stadı bizim evimiz. Sahaya alışkınız. İki takımın 30'ar bin taraftarı orada olacak ve iyi oynayan kazanacak. Kazanmaya en azimli olan, en çok bu kupayı kazanan Galatasaray, senelerdir Türkiye Kupası'nı kazanamayan Fenerbahçe'ye karşı iyi neticeyi alacak olan taraftır'' dedi. 
     Ayrıca, amatör şubelerin yeniden yapılandırılması kapsamında 3-4 ay içinde ciddi sponsorluk gelirleriyle voleybol ile basketbol şubelerini sağlam zemine oturtacaklarını da anlatan Özhan Canaydın, ''Yeni sponsorluk yasası büyük avanajlar getiriyor. En çabuk uyumu biz sağlayacağız. Amatör şubelerimizde cesaretli bir kişinin yıpratılmayı göze alarak bir operasyon yapması gerekiyordu, bunu ben üstlendim. Biz sağlam adımlarla hedefimize ilerliyoruz'' diye konuştu. 
     Diğer yandan, bayan bir taraftarın, bayan futbol takımı kurup kurmayacakarı şeklindeki sorusu üzerine de Canaydın, ''İlk önce düşürdüğümüz bayanları yerine getirelim, daha sonra bunları düşünürüz'' diyerek esprili bir cevap verdi. 

     
</TEXT>
</DOC>
