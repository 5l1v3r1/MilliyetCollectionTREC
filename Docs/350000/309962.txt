<DOC>
<DOCNO> 309962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonspo25.html </URL>
<DATE> 2005/01/27/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
ULEB, Frankfurt - Panathinaikos maçının yinelenmesine karar verdi 
</HEADLINE>
<TEXT>

     Avrupa Basketbol Ligleri Birliği ULEB , Erkekler Avrupa Ligi'nde, Ülkerspor'un da yer aldığı C Grubu'nda, 19 Ocak Çarşamba günü yapılan ve Alman ekibinin 68-66 kazandığı Opel Skyliners Frankfurt Almanya -Panathinaikos Yunanistan maçının yinelenmesine karar verdi. 
     Maçın son saniyesinde skor 66-66 iken Türk antrenör Murat Didin'in çalıştırdığı Opel Skyliners Frankfurt'da Miroslav Todiç, tiplediği topla takımını 68-66 galip getirmiş, ancak sonuca Yunan ekibi yetkilileri, basketin süre dolduktan sonra atıldığı gerekçesiyle itirazda bulunmuşlardı. 
     Konuyu görüşmek üzere bugün toplanan Euroleague Disiplin Kurulu'nda, başkan Jose Manuel Meirim, yaptığı açıklamada, Todiç'in basketinin süre dolduktan sonra kaydedildiğini belirterek, maçın yeniden oynatılmasına karar verildiğini bildirdi. Meirim, bu karara tarafların 10 gün içinde itirazda bulunabileceklerini de kaydetti. 
     C Grubu'nda Panathinaikos, 18 puanla 4. sırada bulunurken, Opel Skyliners Frankfurt da 16 puanla 7. sırada yer alıyor. 
     Öte yandan kurul, 20 Ocak Perşembe günü B Grubu'nda yapılan Scavolini Pesaro İtalya -Maccabi Elite Tel Aviv İsrail maçının bitiminde seyircilerin sahaya girmesi nedeniyle, maçtan galip ayrılan İtalyan kulübüne de 20 bin Euro para cezası verilmesini kararlaştırdı. 
     
</TEXT>
</DOC>
