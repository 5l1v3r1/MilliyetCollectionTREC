<DOC>
<DOCNO> 316848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/siyaset/axsiy01.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eskiye dönmeyelim' 
</HEADLINE>
<TEXT>


DEHAP'lı 56 belediye başkanının yaptığı açıklamada, bölgede yaşanan olaylarla ilgili, "Sorunun yok sayılması, toplumu geçmişte yaşadığımız olaylara sürükleyebilir" denildi 

ÖZGÜR CEBE Diyarbakır DHA 


Doğu ve Güneydoğu'dan DEHAP'lı 56 belediye başkanının yaptığı "Kamu otoritelerine çağrı" başlıklı ortak açıklamada, bölgede son günlerde yaşanan olayların akıllara "Eski günlere mi dönüyoruz " sorusunu getirdiği belirtilerek, demokrasi ve hoşgörü çağrısı yapıldı. 
Diyarbakır Büyükşehir Belediye Başkanı Osman Baydemir'in okuduğu açıklamada, PKK'nin 1999'da eylemlerini durdurduğu öne sürülerek, şu değerlendirmelerde bulunuldu 
"Son 2 yılda Anayasa ve yasalarda yapılan değişikliklerle önemli adımlar atıldı. Barışın sağlanabilmesi için, hükümetin ve kamu otoritelerinin Kürt sorununun demokratik çözümü konusunda beklenen iradeyi ortaya koymasını bekliyoruz. Çözümün ertelenmesi ve sorunun yok sayılması, toplumu geçmişte yaşadığımız acılı günlere sürükleme riskiyle karşı karşıya bırakmıştır. Bölgede, son birkaç aydan beri 'Eski günlere mi dönüyoruz ' dedirtecek olaylar yaşanıyor." 

Hak ihlalleri 
Bölgede gelişen son olaylara da yer verilen açıklama şöyle sürdü "Kırsal kesimdeki operasyonlar, insan hakkı ihlalleri, Kızıltepe'de baba oğulun öldürülmesi olayı ve Şemdinli'de sivillere yönelik yaşam hakkı ihlali, Siirt'e cenazelerin dini vecibelerle gömülme isteğine verilen yanıt, Diyarbakır'da halka uygulanan sert tepki ve Mersin'de Ümit Gönültaş'ın öldürülmesi endişe yaratmıştır. Bu gidişata karşı çıkılmalıdır." Irak'taki gelişmeler gerekçe gösterilerek milliyetçiliğin körüklendiğini de iddia eden Baydemir, "Yersiz kaygıların ortaya atılması, bölgemizde rahatsızlığa yol açmaktadır" dedi. 


</TEXT>
</DOC>
