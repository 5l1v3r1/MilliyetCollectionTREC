<DOC>
<DOCNO> 302564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sondun17.html </URL>
<DATE> 2005/12/18/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Kamuya açık yerlerde emzirme yasal oluyor 
</HEADLINE>
<TEXT>

     İngiltere'de hükümetin, annelerin bebeklerini kamuya açık yerlerde emzirmelerine olanak tanıyan yasa çıkarmaya hazırlandığı bildirildi. 
     Benzeri bir kararın geçen yıl İskoç yerel mahkemesinde kabulünden sonra, İngiliz Avam Kamarası'nın, tasarıyı öncelikli olarak görüşeceği bildirildi. 
     Bunun, annelere bebeklerini, parlamento binası hariç, her yerde emzirmelerini yasal hale getireceği belirtildi. 
     Bu konuda yasa çıkarma kararında, bir süre önce iki kadının, parkta ve bir restoranda bebeklerini emzirirken polis tarafından önlenmelerinin etkili olduğu bildirildi. 
     Hükümetin anne sütünün önemi konusunda uzmanlar tarafından yapılan uyarıları dikkate aldığı ve annelerin bebeklerini emzirmesini özendirmek için bu konudaki yasal boşluğu doldurmaya karar verdiği belirtiliyor. 
     Karar, bebeklerin anne sütüyle beslenmelerini destekleyen sivil toplum kuruluşları tarafından memnuniyetle karşılandı. 
     National Childbirth Trust adına yapılan açıklamada, polisin müdahaleleri ve kamuoyundan gelen tepkilerin anneleri bebeklerini emzirmekten alıkoyduğu ve biberonla beslemeye özendirdiği belirtildi. Vakıf tarafından yaptırılan bir araştırmanın sonuçlarının da İngiltere'de bebeklerini emziren annelerin yüzde 63'ünün toplumdan gelen cesaret kırıcı tavırlara hedef olduğunu gösterdiği kaydedildi. 
     Bebeğini emziren annelerin yüzde 40'ı da ev dışındayken bebeklerini rahatça ve müdahaleye uğramadan emzirecekleri bir yer bulmakta güçlük çektiklerini dile getirdi. 
     
</TEXT>
</DOC>
