<DOC>
<DOCNO> 327783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/soneko09.html </URL>
<DATE> 2005/03/28/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Borsada bu hafta dünya piyasaları, ABD'den gelecek veriler takip edilecek 
</HEADLINE>
<TEXT>

     Borsa'da bu hafta, dünya piyasaları, ABD'den gelecek veriler, IMF ile anlaşma için yapılması gereken yasal reformlara ilişkin gelişmeler takip edilecek. 
     Gedik Yatırım'ın haftalık değerlendirmesinde, geçen hafta finansal piyasalarda dış gelişmelerin etkin olduğu belirtilerek, ''Beklendiği gibi ABD'de FED'in gösterge faizi 0.25 puan arttırarak yüzde 2.75'e yükseltmesi ve bundan sonra ölçülü artırımlara devam edeceğini açıklaması olumlu karşılanırken, enflasyon baskısının arttığını belirterek artan petrol fiyatlarının yükselttiği enerji maliyetlerinin henüz daha enflasyona yansımadığını, eğer bir tehlike görülürse piyasalara müdahale edilebileceğini açıklaması, tüm piyasaları tedirgin etti'' denildi. 
     Değerlendirmede, avro dolar paritesinin hızla 1.30 seviyesine doğru hareket etmesi ve ABD tahvil faizlerindeki yükselmenin iç piyasaya dövize talep ve bonoya satış olarak yansıdığı kaydedildi. 
     ABD'de enflasyon için tehlike oluşturduğu FED tarafından açıklanan yüksek petrol fiyatlarının, Türkiye için de cari açığı arttırıcı etkisi bakımından orta ve uzun vadede olumsuz bir gelişme olduğu ifade edilen değerlendirmede, iç piyasalarda IMF ile stand-by anlaşması için gerekli yasal reformlardaki ilerlemelerin takip edildiği belirtildi. 
     Değerlendirmede, bu hafta yine dünya piyasaları ve ABD'den gelecek verilerin takibinin yanında, IMF ile anlaşma için yapılması gereken yasal reformlarda atılacak somut adımların takip edileceği belirtilerek, şunlar kaydedildi 
     ''ABD'de açıklanacak imalat endeksleri ve tarım dışı istihdam verileri önem taşımakta. Bununla birlikte iç piyasada gözler döviz ve faizde olacaktır. Hala piyasaların korkusu ABD ekonomisinde yaşanan olumsuzluklarla birlikte bir sermaye çıkışının yaşanabilecek olmasıdır. 
     Diğer taraftan bir hafta içinde Meclis'e gönderileceği hükümet tarafından açıklanan Sosyal Güvenlik Reformu'na ait yasa tasarısı, Meclis'e sevk edilmesi beklenen Bankacılık Yasa Tasarısı ve Plan Bütçe Komisyonu'nda görüşülmekte olan Gelir İdaresi Kanunu'nda atılacak adımlar, piyasadaki olumlu beklentileri arttıracaktır. Ankara anlaşması ek protokolünde AB Komisyonu'yla anlaşma sağlandı açıklaması ve yine geçen hafta bazı AB ülkelerinden gelen Türkiye'nin üyeliğiyle ilgili olumsuz açıklamalar, AB ile ilişkilerdeki gelişmeleri gündeme taşıyabilir.'' 
     
</TEXT>
</DOC>
