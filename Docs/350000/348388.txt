<DOC>
<DOCNO> 348388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/dunya/adun.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çıta çok yükselecek 
</HEADLINE>
<TEXT>


AB'nin anayasa hezimetinin ilk kurbanı, aday ülkeler. Genişlemeden Sorumlu Komiser Olli Rehn, 'Adaylar kriterleri harfiyen yerine getirmeli. Bükreş ve Sofya'ya sarı kart göstereceğiz' dedi 

DIŞ HABERLER SERVİSİ 


Fransa ve Hollanda'da yapılan AB Anayasası referandumlarından ciddi oranda hayır çıkması AB'nin geleceği konusunda belirsizlik doğururken, yenilginin faturasının başta Türkiye olmak üzere AB'ye üye olmayı planlayan Balkan ülkelerine çıkarılacağı spekülasyonları yapılmaya başlandı. 
Spekülasyonları destekler nitelikteki bir açıklama, dün AB Komisyonu'nun Genişlemeden Sorumlu Komiseri Olli Rehn'den geldi. Hayır oylarının altında yatan esas etkenin AB'nin hızlı büyümesine duyulan tepki olduğunu ifade eden Genişleme Komiseri Olli Rehn, dün gazetecilere yaptığı açıklamada, aday ülkelerin üye kabul edilebilmesi için kriterleri yerine getirip getirmediklerini "son harfine" kadar sıkı şekilde denetleyeceklerini bildirdi. 
Rehn, referandumlardan gerekli mesajı alan AB Komisyonu'nun bu bağlamda hareket ederek, 2007'de Birlik'e tam üye olmaları planlanan Bulgaristan ve Romanya'ya uyum reformlarında takvimin gerisinde kaldıkları için sarı kart göstereceğini söyledi. Sofya ve Bükreş'e erken uyarı niteliğinde birer mektup gönderileceğini ifade eden Genişleme Komiseri, söz konusu mektuplarda, her iki ülkede de yapılan uyum reformlarının yetersiz olduğunun vurgulanacağını belirtti. "Bu fiili olarak sarı kart anlamına gelir" diyen Rehn, "Umarım ki, her iki ülke Avrupa'daki siyasi iklimi doğru okur ve bu sarı kartları ciddiye alır. Böylelikle üyeliklerini bir yıl geciktirecek gözetim sürecine alınmalarına yol açmazlar" diye konuştu. Yolsuzluğun yaygın olduğu Bulgaristan ve Romanya, yargı sistemi ve güvenlik güçlerine ilişkin kapsamlı bir reforma gitmemek veya bu reformları gerçekleştirmede yavaş davranmakla eleştiriliyor. 

Türkiye etkilenecek 
İspanya Dışişleri Bakanı Miguel Angel Moratinos da Fransa ve Hollanda'nın AB Anayasası'na "hayır" demesinin, AB'nin Türkiye ile üyelik müzakerelerini etkileyeceğini söyledi. İspanya Radyosu'na verdiği demeçte, Fransa ve Hollanda'da, "hayır" oyu verilmesine, geçen yıl Birlik'e 10 yeni üyenin alınmasının yarattığı şüphe ve korkuların da neden olduğunu söyleyen Moratinos, "Hiç şüphesiz bu referandumların sonucu, 25 üyeli AB'nin Türkiye ve Hırvatistan gibi ülkelerin olası üyeliği ile daha da genişlemesi sürecini etkileyecektir" şeklinde konuştu. Referandumlardan hayır çıkması, AB üyeliği hayali kuran Arnavutluk, Makedonya, Hırvatistan, Bosna gibi Balkan ülkelerinde morali bozdu. 


</TEXT>
</DOC>
