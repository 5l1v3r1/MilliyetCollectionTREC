<DOC>
<DOCNO> 316863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/spor/spo01.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Taktik şüphesi 
</HEADLINE>
<TEXT>


Beşiktaş'ın Sakarya maçını Olağan Mali Kongre ile aynı güne getirmesi muhalefeti ayağa kaldırdı. Fikret Orman, "Art niyet var. Eleştiri olmasın, kongre erken bitsin istiyorlar" dedi 

BİLAL MEŞE 


Tepki gösterdiler 
BEŞİKTAŞ Yönetimi'nin, Futbol Federasyonu'na başvurarak cuma günü oynanması gereken Sakaryaspor maçını pazar gününe aldırmasına muhalefet kanadından büyük tepki geldi. 28 Şubat'ta çoğunluğa bakılmaksızın gerçekleşecek Olağan Mali Kongre ile Sakaryaspor maçının çakıştırılması yönetimin bir taktiği olarak yorumlandı. Ayrıca kongrenin Akatlar Spor Kompleksi'nde yapılmaması da spekülasyonlara yolaçtı. 

'Art niyet var' 
SON seçimlerde kılpayı başkanlığı kaçıran muhalefet lideri Fikret Orman, konuyla ilgili olarak "Art niyet var" ifadesini kullandı. Kongrede çok önemli sorunların tartışılması gerektiğini savunan Orman, "Bu kongrede herkes düşüncesini söyleme olanağı bulacak. Fulya gibi büyük bir proje burada tartışılacak. Açık ve net söylüyorum, art niyet var. Eleştiri olmasın, kongre erken bitsin isteniyor" dedi. 

'Akatlar'da yapılmalı' 
KONGRENİN Akatlar Spor Kompleksi'nde yapılmamasını da eleştiren Fikret Orman, "Elimizde salon var, buna karşın başka yerde üstelik para verilerek kongre düzenleniyor. Salonun kapasitesi de ortada. Amaç belli, katılımın az olmasını sağlamak" diye konuştu. Yönetici Kıvanç Oktay ise, "Kimse art niyet aramasın. Amacımız Anadolu'dan gelecek üyelerin dönüşlerini kolaylaştırmaktır" görüşünü savundu. 

Parola Kazan ve bekle 

Veysel döktürdü 
ZAFER BÜYÜKAVCI 

GAZİANTEPSPOR karşısında üç puanı getiren tek golü atan Veysel Cihan, çarpıcı açıklamalar yaptı. Her futbolcunun her maçı aynı performansla oynayamayacağını belirten tecrübeli oyuncu, "Örneğin Carew, Gaziantep'te kötü bir gün geçirdi, ama hepsi bu kadar. Bugün o kötü gününde olur, yarın ben. Önemli olan takımın böyle günleri kayıpsız geçmesi. Biz işte bu gerçeği ilke ediniyoruz" dedi. 

'Pes etmeyeceğiz' 
MUHTEŞEM bir hava yakaladıklarını kaydeden Veysel, "Bu böyle devam edecek. Şampiyonluk şansımız elbette az. Çünkü rakiplerle aramızda bir hayli puan farkı var. Fakat pes edenler asla başarılı olamazlar. Bizim parolamız belli kazan ve bekle. Kimbilir, belki dün bizim başımıza gelenler, yarın da rakiplerin başına gelecek" ifadelerini kullandı. 

Rıza'nın gazabı 

SÜLEYMAN HATISARU 

KARTAL, Gaziantep galibiyeti sonrası Sakarya maçının hazırlıklarına ara vermeden başladı. Teknik Direktör Rıza Çalımbay, Gaziantep'te oynayan futbolcuları açma - germe çalışmasının ardından salona gönderdi. Yedeklere ise ağır bir program uyguladı. Futbolcular bir ara "Hocam yeter, bittik" diye şikayette bulundular. Çift kalede Rıza Çalımbay, Fatih Sonkaya, İbrahim Akın ve Juanfran'dan oluşan pembe takım Tümer, Berkant, Ronaldo ile Ahmet Dursun'un oluşturduğu mavi takıma 2-4 yenilerek bir tepsi baklava kaybetti. 

Beşiktaş günlüğü 

Emre'den işbaşı 
UZUN süredir sakatlığı devam eden Emre Aşık dün takımla birlikte çalışmalara başladı. Tecrübeli oyuncu durumunun iyi olduğunu belirterek, "Kendimi iyi hissediyorum. Bir hafta sonra maç oynayabilecek düzeye gelirim" dedi. 

Transfer harek tı 
TEKNİK Direktör Rıza Çalımbay yeni sezonun takımını oluşturmak için düğmeye bastı. Çalımbay, yardımcıları Gökhan Keskin'i İtalya'ya, Zeki Önatlı'yı ise Brezilya'ya göndererek listesinde bulunan 30 futbolcuyu izlemelerini istedi. 

Koray MR çektirdi 
GAZİANTEPSPOR maçında belinden sakatlanan Koray Avcı dün Memorial Hastanesi'nde MR çektirdi. Tecrübeli oyuncunun ciddi bir problemi bulunmadığı, Sakaryaspor karşılaşmasında takımdaki yerini alabileceği ifade edildi. 

Vardar'dan övgü 
YÖNETİCİ Sinan Vardar, Rıza Çalımbay'a övgüler yağdırdı. Vardar, "Büyük takımlarda reformlar önce savunmadan başlar. Rıza Çalımbay, sistemi değiştirip, yetenekli futbolcularımızı çok iyi kullandı. Ayrıca transferdeki hünerini de Koray ile gösterdi" dedi. 


</TEXT>
</DOC>
