<DOC>
<DOCNO> 336378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/yazar/sazak.html </URL>
<DATE> 2005/04/24/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
TÜBİTAK'ı yaralamak 
</HEADLINE>
<TEXT>


AKP yönetimi, TÜBİTAK'ı siyasallaştırmak ve 'iktidara bağımlı' hale getirmek için Meclis'e yeni bir yasa önerisi sundu. 
Hükümetin, TÜBİTAK'ı ele geçirme tutkusunu anlayabilmek mümkün değil. Eski başkan Namık Kemal Pak'ın görev süresi dolduktan sonra Bilim Kurulu'nun Pak'ı oybirliğiyle yeniden başkanlığa seçmesi üzerine başlayan kavga iki yıldır sürüyor. Normalde Başbakan'ın Pak'ın ismini Çankaya'ya bildirmesi gerekirken, TÜBİTAK başkanlığına Prof. Nüket Yetiş atanmıştı. 
Hükümetin, Bilim Kurulu üyeleri üzerinde söz sahibi olabilmek üzere çıkardığı yasa Cumhurbaşkanı'nca 'veto' edilmesine karşın ikinci kez Meclis'ten geçti, ancak 29 Ocak 2004'te Anayasa Mahkemesi'nce iptal edildi. 
AKP'li iki milletvekili Salih Kapusuz ve Reha Denemeç tarafından TÜBİTAK yasasını değiştirme önerisi Meclis'e yeniden getirildi ve hafta içinde Milli Eğitim Komisyonu'nda kabul edildi. 
Yasa önerisine göre, bir başkan ve 14 üyeden oluşan Bilim Kurulu'nun 7 üyesi Başbakan tarafından atanacak. 
TÜBİTAK Başkanı, biri Bilim Kurulu dışından olmak üzere belirlenecek iki aday arasından Başbakan tarafından seçilecek. 
Yasa önerisinde TÜBİTAK'ın adındaki 'Teknik' tanımı, 'Teknoloji' şeklinde değiştiriliyor ve kurul üyeliklerine 'sosyal ve beşeri' bilimlerden de atama yapılabilmesi olanaklı kılınıyor. Böylece yeni bir kurumlaşmaya gidildiği izlenimi yaratılarak, yasa çıktığında mevcut üyelerin görevleri sona erecek. 
CHP Meclis Grup Başkan Vekili Prof. Haluk Koç'a göre, bu 'hülleye' üniversiteler karşı çıkmalı, çünkü 'Bilim atamayla olmaz Türkiye ortaçağa geri dönüyor.' 
Oysa Başbakan, 'siyasi' tercihlerini kurula yansıtacak. Bu arada bir 'ilahiyatçı' üyeye de TÜBİTAK yolu açılıyor. Başbakanlık'taki 'intihal'ciliğin küllenmediği dönemde AKP'nin bilimsel kurumlara 'siyasi kriterler'e göre atama yapma hesabı titizlikle sorgulanmalıdır. 
AKP, TÜBİTAK'ı niye ele geçirmeye çalışıyor 
Bilim Kurulu'na üye seçiminde 'Bilimsel ve teknolojik alanlarda eser, araştırma ve buluşlarıyla temayüz etmiş veya bunların yönetiminde yetkinliği olan' kişilerden söz edilmekte, ancak adaylar arasındaki 'tercih' Başbakan'a bırakılmaktadır. 
Adayların bilimsel yetkinliği üzerinde ayrıca bir 'siyasi' seçimde bulunmak, bağımsız çalışması ve teknoloji üretmesi gereken kurumu 'devlet dairesi'ne dönüştürmek olmaz mı 
Hükümet ne yapmaya çalışıyor 
Yargı kararlarına rağmen eski yönetimin 'dönüş yolu'nu kapatmak için bunlar yapılıyorsa çok yazık. Namık Kemal Pak, 'Türkiye'nin en önemli kurumunda bu kadar büyük yara açılır mı ' diye isyan ediyor. 
TÜBİTAK'ı rahat bırakın. 



</TEXT>
</DOC>
