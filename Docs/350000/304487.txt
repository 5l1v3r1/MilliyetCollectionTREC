<DOC>
<DOCNO> 304487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur65.html </URL>
<DATE> 2005/01/07/ </DATE>
<TIME> 21.26 </TIME>
<AUTHOR>  </AUTHOR>
<HEADLINE>
Memura derece verilmesi Meclis'te... Düzenleme neler getiriyor 
</HEADLINE>
<TEXT>

     Devlet memuruna 1 derece artışı verilmesi ve herhangi bir sosyal güvenlik kuruluşundan maaş alanlara ayrıca yetim aylığı bağlanması uygulamasına son verilmesine ilişkin yasa tasarısı TBMM Başkanlığı'na sunuldu. 
     Devlet Memurları Kanunu ve Emekli Sandığı ile Diğer Bazı Kanunlarda ve KHK'lerde Değişiklik Yapılmasına Dair Kanun Tasarısı, TBMM Başkanlığı'na sunuldu. Geçici, yürütme ve yürürlük dahil toplam 38 maddeden oluşan tasarıda, 1991 yılından sonra işbaşı yapan devlet memurlarının, bulundukları derecelerden 1 üst dereceye çıkması öngördü. 
     Derece artışının, konsolide bütçeli kuruluşlar ile KİT ve belediyelerde 1991 sonrası işe başlayan 1 milyon dolayında devlet memurunu ilgilendirdiği belirtildi. 1 milyon devlet memuruna 1 derece verilmesi ile ortaya çıkacak maaş artışının bütçeye yıllık faturası da 200 ile 250 trilyon lira arasında hesaplanıyor. 
     
     YETİM AYLIKLARINA YENİ DÜZEN 

     Tasarıda, yetim aylığı bağlanmasına ilişkin esaslarda değişikliğe gidildi. Buna göre, herhangi bir sosyal güvenlik kuruluşundan emekli olanlar ile dul aylığı alanlara, ayrıca yetim aylığı bağlanması uygulaması son bulacak. 
     SSK, Bağ-Kur, Emekli Sandığı ve bankaların sandıklarından yaşlılık ya da dul ve yetim aylığı alanların kazanılmış haklarını saklı tutan düzenleme, halen bu durumda olanların bundan sonra da yetim aylığı almaya devam etmesini hükme bağlıyor. 
     Tasarıya göre, yeni kanunun yürürlüğe girmesinden sonra kendisi emekli ya da dul aylığı alırken, bir de ölen anne ve babasından yetim aylığı bağlanabilecek kişiler, artık yetim aylığını alamayacak. Ancak bağlanacak yaşlılık aylığı, diğer aylıktan daha düşükse, hak sahibi bundan vazgeçebilecek. Bu kişinin talepte bulunması halinde, yaşlılık aylığı yerine kendisine daha yüksek olan yetim aylığı bağlanabilecek. 
     
     İLGİLİ KANUNLARA TAŞIMA 

     2005 Yılı Bütçe Kanunu'nda yer alan doğum ve çocuk yardımlarındaki artış da tasarı ile ilgili kanununa taşınıyor. 
     Tasarıda ayrıca, istisnalar dışında herhangi bir sosyal güvenlik kurumundan emeklilik ya da yaşlılık aylığı alanların, belirlenen kurum ve kuruluşların kadrolarına açıktan atanamaması ve herhangi bir sosyal güvenlik kurumundan emeklilik veya yaşlılık aylığı alanların, bu aylıkları kesilmeksizin kamuda görev alamamasına ilişkin bütçe hükmü de ilgili kanuna gönderiliyor. 
     Tasarıyla, 0-6 yaş grubundaki çocuklar için aile yardımı ödeneği ile doğum yardımı ödeneği de artırılıyor. 
     
     YAŞ HADDİ YENİDEN DÜZENLENİYOR 

     Devlet Memurları Kanunu, Emekli Sandığı Kanunu ile Diğer Bazı Kanun ve KHK'lerde Değişiklik Yapılmasına Dair Tasarı, Anayasa Mahkemesi'nin iptal ettiği yaş haddi ile ilgili maddeyi yeniden düzenliyor. 
     Buna göre, belediye başkanlığına ve illerin daimi komisyonu üyeliklerine seçilen veya seçilecekler hariç yaş haddi 65 olacak. 65 yaşını dolduranların açıktan veya naklen atamaları yapılmayacak. Ancak, 61 yaşını dolduranlar hakkında da kurumlarında yaş haddi uygulanabilecek. Üniversite öğretim üyelerinin görevleri ile ilişkilerinin kesilmesini gerektiren yaş haddi 67 olacak. 
     Tasarıya göre, Emekli Sandığı'na tabi göreve atandıkları tarihten önce malul sayılmayı gerektiren hastalık veya sakatlığı olduğu belirlenenlerle, talim, manevra, seferberlik veya harp dolayısıyla vazifeleriyle ilgileri kesilmeksizin silah altına alınanlardan malullükleri asıl vazifelerini yapmaya mani olmayanlar malulen emekli edilemeyecekler. 
     Tasarı ile kimlerin muhtaç sayılacağına da açıklık getiriliyor. Buna göre, İş Kanunu uyarınca 16 yaşından büyük işçiler için tespit edilen asgari ücretin net tutarından az aylık geliri olup, kendisini ve Türk Medeni Kanunu hükümlerine göre bakmaya mecbur olduğu aile fertlerini geçindirmeye yetecek kadar malı da olmayanlar muhtaç sayılacak. 
     
     YÜKSEK EK GÖSTERGE SEÇİLEBİLECEK 

     Daha önce atandığı ya da seçildiği kadro, görev veya aylık aldığı dereceler için belirlenen ek göstergelerden daha düşük ek gösterge ödenmesi gereken veya ek göstergesi olmayan bir kadro, görev veya dereceye atanan ya da seçilenler, daha önceden yararlandıkları ek gösterge rakamı arasındaki farktan kaynaklanan kesenek ve karşılık tutarının tamamının aylıklarından kesilmesi suretiyle emeklilik açısından yüksek olanlar ek göstergeden yararlanacaklar. 
     Tasarıyla, birinci basamak sağlık hizmeti sunan kuruluşlar dahil olmak üzere Sağlık Bakanlığı kurum ve kuruluşları ile bağlı kuruluşlarına Hudut ve Sahiller Sağlık Genel Müdürlüğü hariç verilen döner sermaye miktarı 3 katrilyon liraya çıkarılması öngörüldü. Tasarıyla döner sermayenin kapsamı da genişletildi ve döner sermayeli işletmelerin birbirinden hizmet satın almasına ve il sınırları içindeki döner sermayeli işletmelerin birbirine ödünç mal vermeleri imkanı da sağlandı. 
     Ekonomik olmayan taşıtların ekonomik olanlarıyla değiştirilmesi ile kamu görevlilerinden hangilerine resmi taşıt tahsis edileceğine ilişkin esas ve usulleri Bakanlar Kurulu belirleyecek. 
     Şeref aylığı alanların eşleri, eşlerinden ayrı olarak seyahat ettiklerinde de bazı toplu taşıma araçlarından ücretsiz yararlanabilecek. 
     
     MUHTAR AYLIKLARI 

     Muhtarların aylıklarını, muhtarlıkların yerleşim yerinin idari yapısı ya da nüfusu gibi kriterleri de birlikte ya da ayrı ayrı dikkate alarak bir katına kadar farklı belirleme konusunda da Bakanlar Kurulu'na yetki verilecek. 
     
     EMEKLİLERİN KUMU KURUM VE KURULUŞLARINDA ÇALIŞMALARINA SINIRLAMA GETİRİLİYOR 

     Toprak Mahsulleri Ofisi TMO ile Türkiye Şeker Fabrikaları A.Ş'nin kredi borçları, görev zararı alacakları ve ödenmemiş sermaye alacaklarıyla mahsup edilecek. 
     Devlet Memurları Kanunu, Emekli Sandığı Kanunu ile Diğer Kanun ve Kanun Hükmünde Kararnamelerde Değişiklik Yapılması Hakkındaki Yasa Tasarısı, önemli değişiklikler içeriyor. 
     Tasarıya göre, Devlet Hava Meydanları İşletmesi DHMİ Genel Müdürlüğü personeline en yüksek devlet memuru aylığının brüt tutarının yüzde 200'ünü geçmemek üzere ''havacılık tazminatı'' ödenecek. Bu şekilde yapılacak ödemeler, sözleşmeli personel için belirlenen ücret tavanı ile kapsama dahil personele verilecek diğer hak ve ödemelerin tespitinde dikkate alınmayacak. 
     Emeklilerin kamu kurum ve kuruluşlarında çalıştırılmalarına sınırlama getiren 2005 Bütçe Kanunu'ndaki düzenleme de ilgili kanunlara da taşınıyor. 
     Cumhurbaşkanı tarafından atananlar, Bakanlar Kurulu kararı veya müşterek kararnameyle atanan veya görevlendirilenler, TBMM tarafından yapılan seçimler sonucunda görev verilenler ile yükseköğretim kurumlarının öğretim üyeliklerine yapılacak atamalar hariç olmak üzere herhangi bir sosyal güvenlik kurumundan emeklilik veya yaşlılık aylığı alanlar genel bütçeye dahil dairelerin, katma bütçeli idarelerin, döner sermayelerin, kefalet sandıklarının, sosyal güvenlik kurumlarının ve bütçeden yardım alan kuruluşların kadrolarına açıktan atanamayacak. 
     Herhangi bir sosyal güvenlik kurumundan emeklilik veya yaşlılık aylığı alanlar bu aylıkları kesilmeksizin genel bütçeye dahil idareler, katma bütçeli idareler, döner sermayeler, fonlar, belediyeler, il özel idareleri, belediyeler ve il özel idareleri tarafından kurulan birlik ve işletmeler, sosyal güvenlik kurumları, bütçeden yardım alan kuruluşlar ile özel kanunla kurulmuş kamu kurum, kurul, üst kurul ve kuruluşları, KİT ve bunların bağlı ortaklıkları ile müessese ve işletmelerinde, sermayesinin yüzde 50'sinden fazlası kamuya ait olan diğer ortaklıklarda herhangi bir kadro, pozisyon ve görevde çalıştırılamayacak ve görev alamayacak. 
     Cumhurbaşkanlığına seçilenler, dışarıdan Bakanlar Kurulu üyeliğine atananlar, yasama organı üyeliğine seçilenler, mahalli idareler seçimleri sonucuna görev alanlar, toplantı veya huzur ücreti ya da hakkı ödenen görevleri yürütenler ile yönetim ve denetim kurulu üyeliği karşılığı ücret alanlar, yaş haddini aşmamak kaydıyla ders ücreti karşılığı örgün ve yaygın eğitim kurumlarında ders verenler, vakıf üniversitelerinde görev alanlar, özel kanunlarında emeklilik veya yaşlılık aylığı kesilmeksizin çalıştırılma veya görev yapma hakkı verilenlerden Cumhurbaşkanı tarafından atananlar, Bakanlar Kurulu kararı veya müşterek kararname ile atanan veya görevlendirilenler ve TBMM tarafından yapılan seçimler sonucunda görev verilenler bu uygulama dışında tutulacak. 
     
     TCDD TAŞINMAZLARININ SATIŞI 

     Genel bütçeye dahil daireler ile katma bütçeli idarelerin teşkilat yapıları ve hizmet amacına uyun olarak personel dağılımı sağlanmasına yönelik önlemler almaya, ihtiyaç fazlası personelin genel bütçeye dahil dairelere, katma bütçeli idarelere, döner sermayelere, kefalet sandıklarına, sosyal güvenlik kurumlarına, bütçeden yardım alan kuruluşlara nakledilmesine ilişkin esas ve usulleri Devlet Personel Başkanlığı'nın bağlı olduğu bakan ile Maliye Bakanı yetkili olacak. 
     Devlet Demiryolları İşletmesi Genel Müdürlüğü mülkiyetindeki işlemecilik fazlası taşınmazların satılarak veya devredilerek satış veya devir bedellerinin yeni demiryolu inşaatı ve mevcut demiryollarının bakım ve onarımı ile iyileştirilmesinde kullanılması kaydıyla taşınmazların satış ve devrine Devlet Demiryolları Genel Müdürlüğü Yönetim Kurulu yetkili kılınacak. 
     
     ÖDENEKSİZ HARCAMA YAPILAMAYACAK 

     Hastane ödemelerinde ödeneksiz harcama yapılması imkanı ortadan kaldırılıyor. Bu amaçla, ''herhangi bir kısıtlamaya tabi tutulmaksızın öncelik ve ivedilikle ve ödeme emri beklenilmeksizin ödenir'' hükmü, kanun metninden çıkarılıyor. 
     Kooperatif ve birliklerin yeniden yapılandırılması, ekonomik etkinlik ve verimlilik ilkeleri çerçevesinde faaliyetlerini sürdürülebilir bir yapıya kavuşturabilmesi için oluşumundan itibaren en çok 4 yıl görev yapması öngörülen ''Yeniden Yapılandırılma Kurulu''nun görev süresi uzatılıyor. 
     ''Bölgede her ölçekteki planlarla günübirlik alan olarak ilan edilen özel mülkiyet dışındaki alanların ve kumsalların irtifak hakkı Başkanlığa geçer, başkanlık bu yerleri işletir ve işletmesini sağlar'' hükmü, Medeni Kanun ve diğer kanunlara aykırı olduğu gerekçesiyle yürürlükten kaldırılıyor. 
     
     TMO VE TFŞAŞ'NİN GÖREV ZARARI 

     2002 yılından sonraki alım kampanyalarında TMO'nun görev zararları içinde önemli yer tutan yurtiçi hububat satışlarından dolayı oluşan 500 milyon Euro tutarındaki kredi borcu, görev zararı alacakları ve ödenmemiş sermaye alacakları ile mahsup edilecek 
     Türkiye Şeker Fabrikaları TŞFAŞ A.Ş Genel Müdürlüğü'nün kendi kaynakları ile ödemesi mümkün olmayan 275 milyon Euro tutarındaki kredi borcunun da görev zararı alacakları ve ödenmemiş sermaye alacakları ile mahsup edilmesi yoluna gidiliyor. 
     Bu amaçla Hazine Müsteşarlığı'nın bağlı olduğu Bakan ve Maliye Bakanı'na yetki veriliyor. TMO ve TŞFAŞ'nin nominal sermayeleri bu mahsuba konu olan miktar kadar artırılmış sayılacak. 
     
     TCDD'NİN BORCU 

     Devlet Demiryolları İşletmesi Genel Müdürlüğü'nün ilgili yıllar yatırım programında yer alan ve Hazine Müsteşarlığı tarafından dış finansman sağlanmasına izin verilmiş ancak henüz finansman temin çalışmaları sonuçlandırılmamış olan projeler ile 2005 yılı yatırım programında yer alan projelerin finansmanı amacıyla yurtdışından sağlanacak krediler hakkında genel ve katma bütçeli idarelerin tabi olduğu esaslar uygulanacak. 
     Genel Müdürlüğün vergi borçları, Ulaştırma Bakanlığı bütçesinden alması gereken yol bakım ve onarım giderleri karşılığı tutarlarına mahsup kabul edilerek prim ve benzeri borçlarının Emekli Sandığı Genel Müdürlüğü'ne Maliye Bakanlığı'nın 2005 yılı bütçesinde yer alan ödenekten, SSK'ya olan borcu Çalışma ve Sosyal Güvenlik Bakanlığı'nın 2005 yılı bütçesinin tertibinden yer alan ödenekten alacaklarına mahsuben ödenecek. 
     
     TEKEL'İN VERGİ BORCU 

     Tekel'in 31 Aralık 2002 tarihi itibarıyla ödenmemiş borçları ile bu borçlarına ilişkin gecikme zammı ve faizlerine karşılık mülkiyeti genel müdürlüğü ait taşınmazlardan genel bütçeye dahil daireler ile katma bütçeli kuruluşlarca ihtiyaç duyulanlar oluşturulacak komisyon tarafından takdir edilecek rayiç bedel üzerinden ve borçlu kurumun da uygun görüşü alınarak Maliye Bakanlığınca satın alınabilecek. 
     
     ILISU VE YUSUFELİ BARAJI KREDİLERİ 

     Ilısu ve Yusufeli Baraj ve HES projelerinde kullanılmak üzere temin edilen kredileri ile diğer her türlü imkan, avans mahsubunu müteakiben bütçeleştirilecek. 
     Düzenlemenin gerekçesinde, Ilısu ve Yusufeli baraj ve HES projelerine sözleşme gereği ödenmesi gereken 311 milyon 317 bin dolar karşılığı yüzde 15 tutarındaki avans ödemesinin 2005 yılında yapılması gerekliliğine işaret edilerek, ikili işbirliği kapsamında kredili yürütülen ve yürütülecek projelerde ödenek darboğazına neden olacağı gösterildi. 
     
     OTOYOLLARIN BAKIMI VE İŞLETİLMESİ ÖZEL ŞİRKETLER TARAFINDAN DA YAPILABİLECEK 

     Bakanlar Kurulu, Yap-İşlet-Devret sözleşmesi çerçevesinde ortaya çıkabilecek ödeme yükümlülükleri, sözleşme hükümleri gereği mali yükümlülük altına giren kamu kurum ve kuruluşları ile fonlar lehine de garanti verecek. 
     Devlet Memurları Kanunu, Emekli Sandığı ile Diğer Bazı Kanunlarda ve KHK'lerde Değişiklik Yapılmasına Dair Kanun Tasarısı'na göre, bulunan veya trafikten men edilerek alıkonulan, ancak sahipleri tarafından 6 ay içinde teslim alınmayan veya aranmayan araçlar, Hazine tarafından satılarak, bedelleri emanet hesabına yatırılacak. Satıldığı tarihten itibaren 5 yıl içinde müracaat halinde emanet hesabındaki bedeller, işlemler sırasında yapılan masraflar düşüldükten sonra ilgililere iade edilecek. 5 yılı içinde herhangi bir müracaatın olmaması halinde söz konusu bedeller Hazine'ye irat kaydedilecek. 
     Genel bütçeye dahil daireler, katma bütçeli idareler ve Devlet Demir Yolları Genel Müdürlüğü tarafından, kamulaştırılan taşınmazların sahiplerine, kabul etmeleri halinde kamulaştırma bedeli yerine Hazine'ye ait taşınmazların satış işlemlerinde ödeme aracı olarak kullanılmak üzere, taşınmazın bedelini gösteren üçüncü kişilere devredilebilen bir belge verilecek. 
     Tasarıda, Toplu Konut İdaresi Başkanlığı ile Savunma Sanayii Müsteşarlığı'nda kadro karşılığı gösterilmeksizin çalıştırılan personel ile ilgili de düzenleme getiriliyor. 
     Bu statüde çalışan sözleşmeli personel sosyal güvenlik açısından Sosyal Sigortalar Kanunu'na tabi olanlar, bu maddenin yürürlüğe girdiği tarihten itibaren 3 ay içinde yazılı olarak idareye başvurmaları halinde Emekli Sandığı Kanunu ile ilişkilendirilecek. Bu süre içinde Emekli Sandığı Kanunu ile ilişkilendirilme talebinde bulunmayanların ise Sosyal Sigortalar Kanunu ile ilişkilerine devam edecekler. 
     
     KANUNİ FAİZ VE TEMERRÜT FAİZİ ORANLARI 

     Tasarıda, kanuni faiz ve temerrüt faiz oranları da yeniden düzenlendi. 
     Borçlar Kanunu ve Türk Ticaret Kanunu'na göre faiz ödenmesi gereken hallerde, miktarı sözleşme ile tespit edilmemişse bu ödeme yıllık yüzde 12 oranında yapılacak. 
     Bakanlar Kurulu, bu oranı aylık olarak belirlemeye, bu oranı yüzde on kadar indirmeye veya bir katına kadar artırmaya yetkili olacak. 
     
     FONLARIN GARANTİ ALTINA ALINMASI 

     Tasarıda, bazı yatırım ve hizmetlerin Yap-İşlet-Devret modeli çerçevesinde yaptırılmasına ilişkin düzenleme de değiştiriliyor. 
     Buna göre, Hazine'den sorumlu ilgili bakanın görüşüne bağlı olarak Bakanlar Kurulu, yap-işlet-devret sözleşmesi çerçevesinde ortaya çıkabilecek ödeme yükümlülükleri, sözleşme hükümleri gereği mali yükümlülük altına giren kamu kurum ve kuruluşları ile fonlar lehine garanti verecek. Böylece fonların mali disiplin altına alınması sağlanacak. 
     Bakanlar Kurulu, ayrıca, gerektiğinde proje ile ilgili anlaşmalardaki koşullar çerçevesinde köprü krediler sağlanmasına veya sağlanacak bu krediler için geri ödeme garantisi vermeye ve yap-işlet-devret modeline dayanan tesisin veya şirket hisselerinin söz konusu projelere ilişkin anlaşmalardaki koşullara uygun olarak satın alınması halinde de dış kredi borçlarını yüklenecek kamu kurum ve kuruluşları ile bağlı ortaklıklarının ve mahalli idarelerin lehine, finansör kuruluşlara garanti vermeye ve garanti koşullarını belirleye yetkili olacak. 
     
     OTOYOLLARIN YAPIMI VE İŞLETMESİ 

     Özel şirketler, otoyolların yapımı, bakımı ve işletilmesi ile görevlendirilebilecek. Tespit edilen görev yerinde, bütün tesisleri ile birlikte otoyolun veya yolculukla ilgili hizmet tesislerinin projelendirilerek veya projesine göre yapımı, bakımı ve işletilmesini kapsayabilecek. 
     Ayrıca, mevcut otoyolların, işletme ve bakım tesislerinin veya yolculukla ilgili hizmet tesislerinin bakımı, iyileştirilmesi, genişletilmesi veya işletme kararının devri şeklinde olabilecek. 
     Böylece mevcut otoyolların veya otoyol üzerinde mevcut hizmet tesislerinin işletme hakları belli bir bedel karşılığında belli bir süre için özel şirketlere devredilecek. Sistemle, işletme hakkı devri karşılığında Karayolları Genel Müdürlüğü tarafından elde edilecek gelir, bütçeye yeni finansman kaynağı olarak aktarılacak. 
     
     DEVLET İÇ BORÇLANMA SENEDİ 

     Hazine Müsteşarlığı'nca ihraç edilen Devlet İç Borçlanma Senetleri DİBS ve bu senetlerin yerine düzenlenen belgeler, satılacak Hazine taşınmazlarının bedellerinin ödenmesinde nominal değerleri üzerinden ödeme aracı olarak kabul edilecek. 
     Söz konusu senet ve belgelerin nominal bedele faiz dahil edilerek ihraç edilmiş olması halinde, bu işlemlerde anaparaya tekabül eden satış değerleri esas alınacak. 
     Dışarıda yerleşik kişiler ile geçimini yurtdışında temin eden Türk vatandaşlarından, taşınmaz satışı ihalelerinde Merkez Bankası'nca belirlenen konvertibl döviz, teminat olarak alınabilecek. 
     Özel tertip DSİB, ikrazen ihraç edilmesi durumunda düzenlenecek ikraz anlaşmasının vade, faiz ve diğer şartları ilgili Bakan tarafından belirlenecek. 
     
     HAZİNE'NİN TMSF'DEN ALACAKLARININ DURUMU 

     İkrazen verilen senetlerden kaynaklanan Hazine alacaklarının ilgili mevzuat çerçevesinde silinmesi halinde bu tutarlar, yıl bütçesine ödenek konmak kaydıyla bütçeye gider olarak kaydedilecek ancak Hazine Müsteşarlığı'nın TMSF'deki alacakları için bu hükümler uygulanmayacak. 
     Hazine'nin, devlet dış borcu kapsamında ortaya çıkan yükümlülüklerinin uluslararası sermaye piyasasında mevcut muhtelif finansal araçlar vasıtası ile yönetimi amacıyla, takas dahil her türlü türev ürünü kullanmaya, daha önce uluslararası sermaye piyasalarında ihraç olunan tahvilleri geri almaya, başka tahvillerle değiştirmeye ve benzeri işlemlere ilişkin anlaşma yapmaya ilgili bakan yetkili olacak. 
     Çiftçiler, Türkiye Tarım Kredi Kooperatiflerine olan borçlarının yeniden yapılandırılması çerçevesinde ilk peşinatı eksiksiz yatıranlar, borçlarını ödemeleri gereken vadeden sonraki 90 gün içinde ilgili her ay için bir önceki ay DİE tarafından ilan edilen tarımsal TEFE artış oranlarının yıllık beş puan fazlası ile ödeyebilecekler. 
     
     KAMU MALI TAŞINMAZLAR 

     Kamu malı niteliğindeki taşınmaz mal ve sair varlıklar işleten veya kullanan ve finansman durumları uygun olan KİT'ler ve kamu şirketlerinin hasılatından, bu kullanım karşılığı bir bedelin bütçeye gelir kaydedilmesi, bedel tahsil edilecek kurum ve kuruluşlar ile hasılat payı oranlarının ve hasılat payları zamanında yatırılmaması durumunda, ödenecek zam oranı Bakanlar Kurulu tarafından belirlenecek. 
     
     ADLİ VE İDARİ PARA CEZALARI 

     Adli ve idari para cezalarının hesaplanmasında ve ödenmesinde bir Yeni Türk Lirası'nın YTL altında kalan tutar dikkate alınmayacak. 
     Faal durumdaki devlet memuru ve diğer kamu görevlileri ile sosyal güvenlik kurumlarından tedavi yardımı alan emekliler ve bunların bakmakla yükümlü oldukları aile fertlerinde olduğu gibi, yeşil kart sahiplerinin de ayakta tedavi kapsamında kullandıkları ortez, protez ve diğer iyileştirme araçları ile ilaç bedellerinin ödenmesine ilişkin usul ve esasları belirleme hususunda Maliye Bakanlığı yetkili kılındı. 
     
</TEXT>
</DOC>
