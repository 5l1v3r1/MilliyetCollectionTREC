<DOC>
<DOCNO> 335390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/spor/aspo.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagiyatmaz 
</HEADLINE>
<TEXT>


Trabzon, Fatih Tekke ile öne geçti, maç gitti derken, bitime iki dakika kala Necati skoru eşitledi. Uzatma golsüz geçildi. Penaltılarda Mondragon devleşti, turu Cim-Bom'a getirdi 

HALİL ÖZER 


Galatasaray için bulunmaz bir nimet 

Kupanın yarı finalinde, 120 dakika süren mücadelede iki takım, "Sadece kontrol" diye diye penaltılara gittiler. İkisi de birbirinden korktu, ikisi de "Aman bir hata yapmayalım" diye oyunu idare etmeye çalıştı. Gol pozisyonu son derece az, orta alanın çimlerinin kelleştiği bu mücadele, hiç de iki takımın gücünü yansıtmıyordu. 
Ne Galatasaray, ne Trabzonspor, oynadıkları futbolla tribünlere heyecan bile vermediler. Ve bu koca 120 dakikayı omuzlarında taşıyan sadece birkaç oyuncu vardı. Galatasaray'da Tomas, Song ve Hasan Kabze, Trabzonspor'da Tayfun, Tolga ve Hüseyin... Hepsi bu. Bu altı oyuncuya gerçekten yazık. Yüklerin en ağırı onların üzerindeydi. Dilleri bir karış çıkıncaya kadar koştular. 
Galatasaray son zamanların en kısır maçlarından birini yaşadı. Düşünün, forvette Hakan Şükür gibi bir adam, ilk gol pozisyonuna 75. dakikada girdi. Kanatları hiç kullanamadılar, göbeği delemediler. Ribery on dakika hareketlendi, sonra saha markajına girince yine yok oldu gitti. 
Ya Trabzonspor... Onların da Galatasaray'dan farkı yoktu. Gökdeniz'in eksikliğini çok hissettiler, kendi sahalarından zor çıktılar. Ama savunmayı iyi yaptılar. Özellikle Tolga ile Tayfun, Galatasaray forvetinin belalısı oldu. 
Galatasaray belki kötü futbol oynadı, ama dünkü tek pozitif yanı, maçı hiç bırakmamasıydı. Ve özellikle attığı gol Necati'ye ilaç gibi geldi, susuzluğunu giderdi. 
Cim - Bom'un futbol olarak düşüşe geçtiği bir dönemde, dünkü final hamlesi kim bilir belki de pozitif etkiler yapabilir, moral bozabilir, didişmeyi bırakıp sadece futbola dönebilir. Dünkü final, onlar için bulunmaz bir nimet. 

MAÇIN DAKİKALARI 
Tatsız, tuzsuz 120 dakika 

4 Lee Yong soldan ortaladı. Mehmet Yılmaz çok uygun durumda ve bomboş bir halde topu kontrol etmek yerine gelişine kafa vurdu. Top üstten auta gitti. 
8 Galatasaray sağ kanattan bir serbest vuruş kazandı. Atışı Ergün kullandı. Orhan Ak kalabalık arasından yükseldi, sert kafa vuruşu üst direkten geri geldi. 
31 Trabzonspor sağ kanadından Galatasaray bir serbest atış daha kazandı. Ergün yine ortaladı. Cihan, kafasının arkasıyla şık bir vuruş yaptı. Kaleci Petkoviç başarılı bir kurtarış yaptı. 
56 Trabzonspor sağ taraftan bir köşe atışı kazandı. Atışı Yattara kullandı. Fatih, Ribery'nin arkasından iyi yükseldi. Sert kafası önce direğe, sonra Conceicao'ya çarpıp kale içine girdi 0-1. 
63 Ayhan sol kanattan hareketlendi, Hasan Kabze'ye verdi. Bu futbolcu Ribery'e çıkardı. Fransız oyuncu kötü vurdu, top dışarı çıktı. 
87 Szymkowiak kendi yarı alanından çıktı, Celaleddin'i kaçırdı. Bu futbolcu yaklaşık 20 metre topu sürdü, Mondragon ile karşı karşıya kalmasına rağmen topu dışarı attı. 
88 Hasan Şaş soldan ortaladı. Hasan Kabze kafayı vurdu. Top Petkoviç'ten döndü, boşta kalan topu Necati tamamladı 1-1 
113 Volkan'ın düşürülmesiyle kazanılan serbest atışı Yattara kullandı, vuruşu üst direkten geri geldi. 

Atamayana atarlar 

Kronometrelerin 87. dakikayı gösterdiği an... Trabzonspor'un başarılı isimlerinden Szymkowiak, Galatasaray yarı alanında süzülen Celaleddin'i gördü. Bu oyuncu topu ayağına alıp, sürdü, sürdü, sürdü. Kaleci Mondragon ile karşı karşıya kaldığı anda, topu sol köşeye bırakmak istedi ama nafile... Meşin yuvarlak, auta çıktı. İşte bu anın hemen sonrasında atağa kalkan Galatasaray, beraberliği bularak, "Bitti" denen maçın yeniden geri gelmesini sağladı. 

Kabze pırıl pırıl parladı 

Stresi yüklü bir maç olmasına rağmen, Galatasaray'ı taşıyan adamlardan birisiydi. Maç boyunca gol atmaya, attırmaya çalıştı. Bir forvet adına yapılabilecek her şeyi yaptı. Mücadeleci kişiliğiyle oyuna renk kattı. Galatasaray'da en göze batan adamdı. Özellikle Cim - Bom'un son anda yakaladığı golde katkısı çok büyüktü. Şık kafa vuruşu golü getiren bir andı. Ayrıca Kabze, savunmasına da yardım ederek bu maçta yıldızı parladı. 

Hagi geç bile kaldı 

Hakan Şükür, ilk kez bu kadar kötüydü. İlk kaleye şutunu 75. dakikada yapabildi. Bunun dışında on sekiz içinde tek gol pozisyonu bile yakalayamadı. Ve, uzun zamandır ilk kez oyundan alındı. Ancak 82 dakika dayanan Hagi, Kral'ı oyundan almakta geç bile kaldı. Hakan Şükür'ün bu formsuzluğu ve bu düşüşü, Galatasaray için en olumsuz işaretti. 

YILDIZ TABLOSU 

GALATASARAY 1 Mondragon 7 19 Cihan 5 4 Song 7 2 Tomas 6 5 Orhan 5 28 Ribery 5 55 Sabri Dk.64 5 8 Conceiçao 5 67 Ergün 5 18 Ayhan 5 25 Necati Dk.64 6 9 Hakan Şükür 5 11 Hasan Şaş Dk.82 5 58 Hasan Kabze 7 

YEDEKLER 
17 Fevzi, 3 Bülent, 6 Arif, 
33 Uğur 

TRABZON 1 Petkoviç 5 34 Emrah 6 18 Tayfun 5 14 Özgür Dk.95 5 28 Tolga 6 99 Celalettin 5 66 Adem 5 11 Yattara Dk.46 5 7 Szymkowiak 6 5 Hüseyin 6 13 Lee 5 47 Volkan Dk.49 5 10 Mehmet Yılmaz 5 9 Fatih Tekke 5 

YEDEKLER 
22 Hasan Sönmez, 6 Hasan Üçüncü, 24 D'Haene 

HAKEMLER 
İsmet Arzuman, Nihat Mızrak, İbrahim Albayrak 

GOLLER 
Fatih Tekke Dk.56 , Necati Dk.88 

SARI KART 
Orhan Ak, Cihan, Hasan Kabze, Sabri G.Saray , Hüseyin, Volkan Trabzon 

PENALTILAR 
Ergün 1-0 Yattara 1-1 
Hasan Kabze 2-1 M.Yılmaz Kaçırdı 
Necati 3-1 Szymkowiak Kaçırdı 
Sabri Kaçırdı Celalettin 3-2 
Hasan Şaş 4-2 

Sabri özür diledi 

Trabzonspor'a karşı penaltı atışını auta gönderen Sabri, maç sonunda büyük üzüntü yaşadı. Genç yıldız, "Çok iyi bir mücadele oldu. Ancak maçı penaltılara götürmeden kazanmamız gerekiyordu. Penaltı kaçırdığım için taraftarlarımızdan ve takım arkadaşlarımdan özür diliyorum. Futbolda böyle şeyler olabiliyor. Ancak turu atlamamız benim için teselli oldu" yorumunu yaptı. 

Kupada 9. zafer 

Galatasaray, Türkiye Kupası'nda 12 kez karşılaştığı Trabzonspor'u, 9. kez elemeyi başardı. Sarı - Kırmızılılar güçlü rakibine en son 1994-95 sezonunda, yenilmiş ve kupayı rakibine kaptırmıştı. Cim - Bom bu karşılaşmadan sonra üç kez daha güçlü rakibiyle eşleşmiş ve Türkiye Kupası'nın dışında bırakmayı başarmıştı. 

'Hedefimiz belli' 

Sarı - Kırmızılı takımın yıldız isimlerinden Ayhan, finalde kiminle karşılaşacaklarının önemli olmadığını dile getirdi. Başarılı oyuncu, "Artık finaldeyiz. Hangi takımla karşılaşacağımızı düşünmüyoruz. Hem ligi, hem Türkiye Kupası'nı müzemize götürmek istiyoruz" dedi. 


</TEXT>
</DOC>
