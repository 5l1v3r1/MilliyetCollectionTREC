<DOC>
<DOCNO> 349568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/spor/spo04.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'dan Trabzon sitemi 
</HEADLINE>
<TEXT>



Gaziantepspor Kulübü Başkanı Celal Doğan, Futbol Federasyonu Genel Kurulu'nda havuzla ilgili tartışmalar sırasında Trabzonspor'un, Beşiktaş ve Galatasaray kulübü ile birlikte hareket etmesine tepki gösterdi. 
Doğan, genel kurulda 14 kulüp olarak sundukları önerinin büyük takımların işine gelmediğini belirtip, şöyle konuştu "Şiddet ve küfürde Türkiye'yi ayağa kaldırıyorlar, ama para mevzusu olunca hemen bir araya geliyorlar. Ben özellikle Trabzonspor'a çok üzüldüm. Çünkü para için Anadolu'dan vazgeçilmez. Para için yan yana gelmek doğru değil. Bu davranış sadece bizim değil, tüm Anadolu takımlarının üzülmesine yol açtı. Ancak, 4 kulüp mü, yoksa 14 kulüp mü, bunun kararını vermek lazım. Onlar paralarına, 100'lerce milyon dolarlık bütçelerine güveniyorlar. Ama biz halkımıza güveniyoruz. Onların arkasında para, bizim arkamızda halkımız var" 

Petkoviç hızlı çıktı 

M.ALİ SABUNCU 

Trabzonspor'da kaleci Petkoviç'in veda hazırlıkları içinde olduğu öğrenildi. Bordo - Mavili yöneticilerin, yeni kaleci araması nedeniyle menajerini harekete geçiren Avustralyalı eldivenin, Almanya'nın Wolfsburg ve İngiltere'nin West Bromwich takımlarıyla görüşme halinde olduğu iddia edildi. Trabzonspor cephesi ise kaleci bulmadan Petkoviç'i yollamamakta kararlı. Bordo - Mavililer'in, yurtdışından gelecek olan habere göre son kararını yarın Petkoviç'e ileteceği öğrenildi. 

Güneş'ten eleştiri 

Trabzon Teknik Direktörü Şenol Güneş, Ersun Yanal'a sahip çıktı. Güneş, "Dün, 'Şenol gitsin, başarı gelecek' deniyordu. Şimdi 'Ersun gitsin, Hakan gelsin' diyorlar. Bizde düşünce devrimi gerekiyor. Onun, bunun değişimiyle bir şey değişmiyor. Yalancı pehlivanlar var. Gündemi istedikleri gibi oluşturuyorlar. Hakan'ın Milli Takım'da ne işinin olduğunu soranlar, şimdi niye oynamadığını soruyorlar. Böyle bir mantık olmaz" dedi. Bu arada Güneş'in 12 Haziran'da Fransa'daki Cezayir-Mali karşılaşmasını izlemesi bekleniyor. 


</TEXT>
</DOC>
