<DOC>
<DOCNO> 339571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonsiy13.html </URL>
<DATE> 2005/05/04/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
TTK Başkanı Ermeniler batı emperyalizmi tarafından kullanılmıştır 
</HEADLINE>
<TEXT>

     Türk Tarih Kurumu TTK Başkanı Prof. 
     Dr. Yusuf Halaçoğlu, Ermeni soykırımı iddialarının asılsız olduğuna ilişkin İsviçre’de yaptığı açıklamalar dolayısıyla hakkında soruşturma açılmasını değerlendirirken, "Hukuksuzluk üzerine oturan, hukuk devleti olduğunu söyleyen bir ülkede hangi hukuki kurallarla kendimi savunacağım" dedi. 
     Prof. Dr. Halaçoğlu, Türk Dünyası Dayanışma Grubu icra üyelerini TTK Binası’nda kabulünde yaptığı konuşmada, Ermeni soykırımı iddialarıyla ilgili son dönemdeki açıklamaların tamamında belgeleri de ortaya koyduklarını belirterek, yurtdışındaki bazı kimselerin ise belgelerle tarih yazılamayacağını ileri sürdüklerini söyledi. 
     Ermeni soykırımı iddialarının asılsız olduğuna ilişkin İsviçre’de yaptığı açıklamalarda da kamuoyuna belgeleri sunduğunu ifade eden Prof. Dr. Halaçoğlu, "Belgesiz tarih olmaz. Burası Atatürk’ün ilmi araştırmalar yapmak üzere 1931 de kurduğu bir kurum, rasgele bir dernek değil" dedi. 
     Uluslararası Akademiler Birliği üyesi 70 ülkenin akademi temsilcilerinin 23 Mayıs’ta Türkiye’nin ev sahipliğinde toplanacağını belirten Halaçoğlu, "Belki onlar da bu konuda bir bildiri yayınlayabilir. Bilim adamlarının konuşmaları dolayısıyla mahkeme edilmesini kınayabilir" diye konuştu. 
     Türkiye’nin medeni hukukunu benimsediği İsviçre’nin, Avrupa’nın en demokratik ve tarafsız ülkesi olarak görüldüğünü belirten Prof. Dr. 
     Halaçoğlu, şöyle devam etti 
     "Hukuksuzluk üzerine oturan, hukuk devleti olduğunu söyleyen bir ülkede hangi hukuki kurallarla kendimi savunacağım. Gitmem mesele değil, gidebilirim ama hangi hukuk kurallarıyla kendimi savunacağım, eğer bir devlet hukuksuzluk üzerine oturmuşsa. 
     Bu bütün üniversitelerimizin, bilim kuruluşlarımızın protesto etmesi gereken bir olay. Nasıl karar alırsanız alın, hatta soykırım mahkemece onansa bile bunun üzerine gene yazı yazılabilinir, yine konuşulabilinir. Bilim sınırlandırılamaz. Biz, Ortaçağ Avrupa’sı zihniyetine geri mi dönüyoruz Dünyanın en medeni olarak gördüğünüz bir ülkesinde, bir bilim adımı konuşuyor, bunu bilim adamları eleştirebilir ama mahkemelerce durdurulamaz." Prof. Dr. Halaçoğlu, İsviçre’nin Ankara Büyükelçisi’nin "İsviçre olarak tarihçiler arasında bir komisyon kurularak bunun araştırılmasını destekliyoruz" sözleriyle mahkemenin tavrının tezat teşkil ettiğini ifade ederek, İsviçre’nin kendi kendine tezada düştüğünü söyledi. 
     Prof. Dr. Halaçoğlu, "Yarın Sayın Başbakan İsviçre’de dese ki, ’Biz soykırımı kabul etmiyoruz. Bunun için tarih araştırmacılarını istiyoruz’, herhalde tutuklanacak. Bir televizyon ’Ermeni soykırımı yoktur’ diye bir belgesel yapsa, herhalde İsviçre mahkemelerinde yargılanacak. İş çığırından çıktı" diye konuştu. 
     
     "BATI, ERMENİLERİ KULLANDI" 
     Prof. Dr. Halaçoğlu, 1877’de başlatılan ve Ermeniler üzerine yürütülen planlar sonucunda 1915’in çıktığını ifade ederek, sözlerini şöyle sürdürdü 
     "Ermeniler Batı emperyalizmi tarafından kullanılmıştır. 850 yıl problem yaşamayan iki toplumun birden bire düşman olmasını bekleyemezsiniz. Bunları sevk eden ve yönlendiren bir takım odak noktaları var. Fransız arşivlerinde bunların nasıl organize edildiğini, İngilizler tarafından nasıl kullanıldığını, Rusların ajanlar soktuklarını görüyorsunuz. Bunlar tarafından müthiş bir propaganda yürütülüyor ve sonuç olarak Ermeniler bu hale getirildiler. 
     Ben Ermenilerin yerinde olsam öncelikle İngiltere, Fransa ve Rusya’yı uluslararası mahkemelere dava ederdim. Bu hale düşmelerinin en önemli sebepleri bu ülkeler." Tarihe bakıldığında İngiltere, Fransa ve Almanya gibi ülkelerin yaptıkları soykırımları oldu bittiye getirmek için en azından kendileri dışında kalan Türk toplumunun da bu suçu işlediğini söyleyerek rahatlamak istediklerini ifade eden Halaçoğlu, "AB’ye Türkiye’yi almak için herhalde böyle bir suç işlemiş olma şartı var ki, Türkiye’yi de böyle suçlamaya çalışıyorlar" dedi. 
     
     "AVRUPALILAR SAMİMİ DEĞİL" 
     Başbakan Recep Tayyip Erdoğan’ın Ermeni soykırımı iddialarının tarihçilerce araştırılması yönündeki önerisinin Avrupalılar tarafından samimi olarak desteklendiğine inanmadığını ifade eden Halaçoğlu, "Böyle bir teklif müthiş bir tekliftir. Bütün Avrupa ve ABD’nin desteklemesi gerekir. ’Tarihimizle yüzleşmek istiyoruz, bu araştırmayı birlikte yapalım’ diyoruz. ’Olur’ diyorlar ama hep Türkiye’ye ’Tarihinizle yüzleşin’ diyorlar. Niye Ermenistan’a baskı yapmıyorlar 
     ’Bu toplantıya katılın’ diye baskı yapmıyorlar Bu samimiyetsizliklerini gösteriyor" diye konuştu. 
     Afrika’dan yüz binlerce insanın emperyalist çıkarlarla Amerika kıtasına tehcir edildiğini ve köle olarak kullanıldığını ifade eden Halaçoğlu, Osmanlı’nın ise güvenlik nedeniyle kendi topraklarının bir bölümünden yine kendi topraklarının başka bir bölümüne Ermenileri naklettiğini, bunun dünyanın hiçbir yerinde soykırım olarak addedilmesinin mümkün olamayacağını belirtti. Prof. Dr. Halaçoğlu, "Bu hareket sırasında İstanbul’daki yüksek görevli Ermeniler, milletvekilleri, esnaf duruyor muydu, duruyordu. Kayseri, Adana, Sivas, Erzurum’da esnaf duruyor muydu Duruyordu, nakledilmemişti. 
     Dünya, doğruyu buldurmak istiyorsa, Boston’daki Taşnak arşivlerinin açılmasına müsaade etsin ve açtırsın. Bütün gerçekler ortaya çıkar" dedi. 
     
     "SEVR’İ HORTLATMAYA ÇALIŞIYORLAR" 
     Prof. Dr. Halaçoğlu, sadece Türk milleti adına değil, bilim adına konuştuğunu, açıklamalarında öldürülen Ermenilerden de bahsettiğini belirterek, şunları kaydetti 
     "Soykırım denilen şeyi bütün bir millet yapmaz. Bu gerçekleşmiş olsa bile, bunu yapan bir hükümet, yönetim vardır. Suçlanması gereken bunlardır. Ama bütün Türk milleti suçlanıyor. Onda da çifte standart uyguluyorlar ve hedefleri çok farklı. Türkiye’nin AB’ye alınmaması için değil sadece. 
     Türkiye’nin bulunduğu coğrafyada bölgesel güç olması, bilinmeyen yeraltı kaynaklarının emperyalist ülkeler tarafından Türkiye’nin kullanımına bırakılmaması konuları da rol oynuyor. Türkiye’de aslında Sevr’in tekrar hortlatılmasına çalışılıyor." 
     
</TEXT>
</DOC>
