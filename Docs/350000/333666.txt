<DOC>
<DOCNO> 333666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/soneko08.html </URL>
<DATE> 2005/04/15/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Fiba Holding Swissotel'i aldı... 
</HEADLINE>
<TEXT>

     Hüsnü Özyeğin’in sahibi olduğu Fiba Holding, Swissotel The Bosphorus Oteli'nin yüzde 85.2'sini Anadolu Japan Turizm'den aldı. 
     Fiba Holding'den yapılan açıklamada, tarafların satış sözleşmesini imzaladıktan sonra Rekabet Kurulu’na başvurduğu belirtildi. Açıklamada, Swissotel için ne kadarlık ödeme yapılacağı belirtmedi. 
     Yaklaşık 85 bin metrekarelik kapalı kullanım alanına sahip İstanbul'un önde gelen 5 yıldızlı otellerinden Swissotel The Bosphorus'un, 579 odası bulunuyor. 1991 yılından bu yana hizmet veren Swissotel The Bosphorus, Sepetçiler Kasrı, Swissotel Konferans Merkezi, The İstanbul ve The İstanbul II gemilerinin işletmesini de yapıyor. 
     
     ÖZYEĞİN SAYILI ZENGİNLERDEN 
     Hüsnü Özyeğin, Finansbank’ın ve Fiba Holding’in patronu olarak bu yıl Forbes dergisinin açıkladığı ve 8 Türk işadamının bulunduğu milyarderler listesine 1 milyar dolarlık servetiyle girdi. 1987 yılında Finansbank’ı kurarak 1996 yılına kadar sadece finans işiyle uğraşan Özyeğin, Gima'nın çoğunluk hisselerini alarak perakendeciliğe de girdi. Endi ve Marks Spencer, Fiba Holding bünyesindeki diğer markalar. 
     
</TEXT>
</DOC>
