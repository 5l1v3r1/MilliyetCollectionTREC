<DOC>
<DOCNO> 323403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sondun21.html </URL>
<DATE> 2005/03/13/ </DATE>
<TIME> 20.09 </TIME>
<AUTHOR>  </AUTHOR>
<HEADLINE>
Papa taburcu edildi... 
</HEADLINE>
<TEXT>

     Roma Katolik Kilisesi'nin ruhani lideri Papa 2. Jean Paul, Roma'da tedavi görmekte gördüğü Gemelli Polikliniği'nden taburcu edildi. 
     Papa, 24 Şubat'ta traketomi ameliyatı olmasının ardından, Gemelli Hastanesi'nden Türkiye saati ile 19.20'de taburcu edilerek, alkışlarla tedavisinin süreceği Vatikan'daki ikametgahına uğurlandı. Papa, hastane çıkışında ve yol boyunca, kendisini beklemekte olan Katolikleri kutsadı. 
     2. Jean Paul, hastaneden Vatikan'a giderken ''Papamobil'' diye bilinen aracının yerine, Mercedes'in imalatı olan özel bir araçla nakledildi. 
     Gribal enfeksiyon nedeniyle geçen Şubat başında hastaneye kaldırılan 84 yaşındaki 2. Jean Paul, 10 gün gözlem altında tutulduktan sonra taburcu edilmişti. Ancak aynı rahatsızlık nedeniyle solunum güçlüğü çeken Papa, 24 Şubat'ta yeniden Gemelli Polikliniği'ne kaldırılarak traketomi ameliyatı olmuştu. 
     Bugünkü Angelus duasını da hastane odasından izleyen Papa, dua merasimi sonrasında pencereden Katolikleri kutsarken, zorlanarak da olsa birkaç kelime konuşabilmişti. Vatikan Sözcüsü Joaquin Navarro-Vals, Angelus duası sonrasında yaptığı açıklamada, Papa'nın bu akşam taburcu edileceğini açıklamıştı. 
     
</TEXT>
</DOC>
