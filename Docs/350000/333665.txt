<DOC>
<DOCNO> 333665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/soneko07.html </URL>
<DATE> 2005/04/15/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Türkiye, dünyanın 21'inci büyük ekonomisi oldu 
</HEADLINE>
<TEXT>

     Türkiye ilk defa geçen yıl 300 milyar dolar sınırını aşan milli geliriyle dünya sıralamasında bir basamak daha atlayarak 21'inciliğe yükselirken, satınalma gücü paritesine göre 529.6 milyar dolar olarak hesaplanan milli gelirde ise 18'inciliğini korudu. 
     IMF'nin Dünya Ekonomik Görünüm 2005 raporunun veritabanında yer alan verilere göre, Türkiye geçen yıl milli gelir büyüklüğü açısından Avusturya'yı geride bırakarak bir basamak daha atladı. Avusturya'nın 2003 yılında 2.3 milyon dolar olan milli geliri geçen yıl 289.7 milyon dolara yükselirken, daha hızlı bir büyüme kaydeden Türkiye'nin milli geliri ise 239.8 milyar dolardan 300.1 milyar dolara çıktı. IMF 2005 yılında Türkiye'nin cari dolar kuruyla milli gelirinin 340.3 milyar dolara, 2006 yılında ise 367.3 milyar dolara yükseleceğini tahmin ediyor. Bu milli gelir düzeyiyle Türkiye 21'inci olmayı sürdürecek. 
     2002 yılından sonra Polonya, Aıvusturya, Endonezya, Norveç ve Suudi Arabistan'ı geçerek beş basamak birden yükselen Türkiye'nin bu yıl ve gelecek yıl önünde yer alan Tayvan'ı geçme şansının bulunmadığı tahmin ediliyor. Tayvan'ın 2004 yılında 305.2 milyar dolarz olan milli gelirinin bu yıl 345.1 milyar, 2006 yılında ise 371.3 milyar dolar düzeyinde gerçekleşeceği tahmin ediliyor. Milli gelir büyüklüğü açısından Türkiye'nin üzerinde 20 ülke yer alıyor. ABD 2004 yılında 11.7 trilyon dolara ulaşan milli geliriyle ilk sıradaki yerini sürdürüyor. İkinci sıradaki Japonya'nın milli geliri 4.7 trilyon dolar, üçünçü sıradaki Almanya'nın ki ise 2.7 trilyon dolar olarak hesaplanıyor. Milli gelirini ilk defa 2 trilyon doların üzerine çıkaran iki ülkeden biri olan İngiltere 2.1 trilyon dolarla dördüncü, ikinci ülke olan Fransa ise 2 trilyon dolarla beşinci oldu. Bu ülkeleri, 1.6 trilyon dolarla Çin, 933 milyar dolarla İspanya, 995 milyarla Kanada, 582 milyar dolarla Rusya, 661 milyar dolarla Hindistan, 681 milyarla Kore, 599 milyarla Brezilya, 617 milyarla Avustralya, 578 milyarla Hollanda, 358 milyar dolarla İsviçre, 352 milyarla Belçika, 346.5 milyar dolarla İsveç, 305.2 milyar dolarla Tayvan izledi. 
     
     SPG'YE GÖRE 18'İNCİ 

     IMF, satınalma gücü paritesine göre ise Türkiye'nin 500 milyar doların üzerinde bir ekonomik büyüklüğe erişti. 
     2003 yılında 483.6 milyar dolar olan satınalma gücü 
     paritesine göre milli gelir 2004 yılında yüzde 9.5 büyüyerek 529.6 milyar dolara kadar yükseldi. IMF sözkonusu hesaplamayı yaparken SPG'ye göre dolar kurunu 2004 yılı için ortalama 799.8 bin lira olarak esas aldı. Cari kurlarla yapılan hesaplamada 21'inci olan Türkiye satınalma gücü paritesine göre ise dünyanın 18'inci büyük ekonomisi oldu. Türkiye'nin sıralamadaki yerinde 2003 yılına göre geçen yıl bir değişiklik yaşanmadığı gibi 2005 ve 2006 yıllarında da değişiklik olmayacağı öngörüldü. SPG'ye göre milli gelirin bu yıl 570.7 milyar dolar, 2006 yılında da 611.6 milyar dolar olarak gerçekleşmesi öngörüldü. SPG'ye göre de dünyanın en büyük ekonomisi 2004 yılında 11.6 trilyon dolarla ABD olurken, Çin 7.3 trilyon dolar olarak hesaplanan geliriyle ikinci sıraya yükseliyor. Toplam 180 ülkenin yer aldığı değerlendirmede 18'inci sıradaki Türkiye'nin üzerinde Japonya, Hindistan, Almanya, İngiltere, İtalya, Brezilya, Rusya, Brezilya, Kanada, Kore, Meksika, İspanya, Endorezya, Avustralya ve Tayvan yer alıyor. 
     
</TEXT>
</DOC>
