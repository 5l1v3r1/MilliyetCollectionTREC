<DOC>
<DOCNO> 300119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/spor/ymese.html </URL>
<DATE> 2004/12/23/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Etten duvar 
</HEADLINE>
<TEXT>



Göztepe'yi dünkü direncinden dolayı kutlamak gerekir. Hepsi gencecik, yaş ortalamaları 18.5, adı sanı duyulmamış oyuncular... Üstelik parasızlıkla boğuşuyorlar, bir de düşme hattındalar. Yani gitti gidecekler. Beşiktaş gibi bir ekiple, 90 dakika başa baş mücadele etmek kolay değil. 
Oyunun tek hakimi Beşiktaş idi. Ne var ki Kartal, oyunun tamamını rakip alanda oynarken, böyle bir direnç beklemiyordu. Düşünün koskoca ilk yarıda Beşiktaş, Berkant ile bir pozisyon buldu, hepsi o kadar. 
İkinci yarıda ise Veysel güçlükle çözebildi etten duvarı. Karşılaşmanın diğer bölümünde savunmada savaşan Göztepe, zamana oynayan Beşiktaş vardı. Bu tabloda futbol kalitesi beklemek hayalcilikten öteye gitmezdi. 
Maçtan çıkıp, ilk yarının bitimine doğru basın tribününün sağ tarafında bulunan kavgaya değinmeden geçmek haksızlık olur. Bu ülkenin sorunu sadece merdivenleri boşaltmak değil. Küfürle başlayan ve polisin tepkisiyle büyüyen olaylar, basın tribününe yansıdı, camlar kırıldı, gazeteciler kendilerini içeri zor attı. Dedik ya, bu ülkenin sorunu merdiveni boşaltmak değil. Öncelikle düşünceyi değiştirmek lazım. Küfür ile, kavga ile hiçbir yere varılmaz. Camlar kırılıyor, polisler seyirci kalıyor 
Bu işin temelinde eğitim yatıyor beyler... 


</TEXT>
</DOC>
