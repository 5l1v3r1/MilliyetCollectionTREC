<DOC>
<DOCNO> 333543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/spor/spo01.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başka yolu yok' 
</HEADLINE>
<TEXT>


Beşiktaş Teknik Direktörü Rıza Çalımbay, lider Fenerbahçe'ye meydan okudu, "Değil Kadıköy'de, Real Madrid'in Bernabeu Stadı'nda bile oynasak fark etmez. Kazanmaktan başka çaremiz yok" diye konuştu 

ORHAN YILDIRIM 


Rıza Çalımbay, ligin ilk yarısında 2-1 mağlup ettikleri lider Fenerbahçe ile pazar günü Kadıköy'de oynayacakları rövanş maçına mutlak 3 puan parolasıyla çıkacaklarını belirterek ezeli rakiplerine gözdağı verdi. Ümraniye Nevzat Demir Tesisleri'nde basın toplantısı düzenleyen Beşiktaş Teknik Direktörü, Saracoğlu Stadı'nın atmosferinden etkilenmeyeceklerini söyledi. 
Çalımbay, "Şimdi öyle bir durumdayız ki, nerede oynarsak oynayalım önemi yok. Değil Fenerbahçe Stadı, Real Madrid'in Bernabeu Stadı bile olsa fark etmez. Kazanmaktan başka seçeneğimiz bulunmuyor" ifadesini kullandı. 
Fenerbahçe'den daha fazla puana ihtiyaç duyduklarını kaydeden Rıza Çalımbay hedeflerinin 3. sıradaki Trabzonspor'u yakalamak olduğunu vurguladı. Tecrübeli teknik adam, "Bu maç taraftarımız için de çok önemli. Herkesin kapasitesinin üstüne çıkması gerekiyor. Öncelikli hedefimiz Trabzon'a yetişmek. Bunun için kalan 7 maçı da kazanmak istiyoruz. öncelikle de Fenerbahçe derbisini" dedi. 
Çalımbay, "Fenerbahçe duran toplarda etkili. Antrenmanlarda çalışma yapıyor musunuz " şeklindeki bir soruya ise "Evet, bu akşamki idmanda çalışacağız. Bu nedenle antrenmanı sizlere kapatıyorum" yanıtını verdi. 

Kapılar kapandı 

SÜLEYMAN HATISARU 

Beşiktaş, derbi maça iki gün kala dış dünyaya kapılarını kapadı. Siyah - Beyazlılar, dün akşam Ümraniye Nevzat Demir Tesisleri'nde basına kapalı yaptığı tek idmanla hazırlıklarını sürdürdü. Antrenmana tedavi için gittiği Hollanda'dan dönen Fatih ile Üniversite Milli Takımı'ndan dönen Çağdaş da katıldı. Kulüp doktoru Ayhan Optur, Fatih'in pazartesinden itibaren takımla birlikte çalışmalara başlayacağını açıkladı. Sağ arka adalesinde gerilme olan Sergen dünü dinlenerek geçirdi. İbrahim Üzülmez'in ayağındaki alçı da alındı ve fizik tedaviye başlandı. Çalışmayı Yıldırım Demirören de izledi. 

'Kim güçlü göreceğiz' 

Beşiktaş'ın Rumen yıldızı Daniel Pancu dört gözle Fenerbahçe derbisini bekliyor. Tecrübeli futbolcu, Teknik Direktör Rıza Çalımbay'dan forma beklediğini vurgulayarak kendisini çok iyi hissettiğini belirtti. 
Başarılı krampon, "Futbolcuların ve takımın geleceği için bu karşılaşma çok önemli. Pazar günü kim daha kuvvetli belli olacak" dedi. Fenerbahçe'nin Alex ve Anelka gibi yıldızlara sahip olmasını da değerlendiren Pancu, "Benim için iki takım arasında fark yok. Bizde de yıldız oyuncular var. Carew ile Anelka benim için eşittir" yorumunu yaptı. 


</TEXT>
</DOC>
