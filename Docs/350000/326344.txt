<DOC>
<DOCNO> 326344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonspo16.html </URL>
<DATE> 2005/03/23/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Basketbolda tarihi gün, Fenerbahçe ile Beşiktaş karşı karşıya 
</HEADLINE>
<TEXT>

     Basketbolda FIBA Erkekler Avrupa Ligi çeyrek final serisi 3. maçında 2 Türk takımı Fenerbahçe ile Beşiktaş yarın son kez karşı karşıya gelecek. 
     Abdi İpekçi Spor Salonu'nda saat 20.00'de başlayacak ve FB TV'den naklen yayınlanacak maçı kazanacak takım kupada ''dörtlü final''e yükselecek. 
     Karşılaşmayı Gianluca Mattioli İtalya , Christos Mastraftsis Yunan ve Volodymyr Drabıkovsky'dan Ukrayna oluşan hakem üçlüsü yönetecek. 
     Çeyrek final serisinde Abdi İpekçi Spor Salonu'nda yapılan ilk maçı Fenerbahçe 70-67, BJK Akatlar Spor ve Kültür Kompleksi'nde yapılan 2. maçı ise Beşiktaş 81-64'lük skorlarla kazanarak, seride durumu 1-1'e getirmişti. 
     
     BU SEZONKİ 7. RANDEVU 
     Basketbola bu sezon yaptıkları yatırımlar ve aldıkları sonuçlarla taraftarlarını sevindiren ezeli rakipler, bu sezon 7. kez karşı karşıya gelecek. 
     Lig öncesinde yapılan 2 hazırlık maçını da Fenerbahçe kazanırken, Türkiye Basketbol Ligi ve FIBA Avrupa Ligi'nde ezeli rakipler, kendi sahalarında yaptıkları maçlarda galip geldi. 
     Sarı-lacivertli ekip, sezon öncesinde Abdullah İnce anısına BJK Süleyman Seba Spor Salonu'nda düzenlenen turnuvanın final maçında ezeli rakibini 76-74 mağlup ederek birinci olurken, daha sonra Bandırma Banvitspor'un organize ettiği TÜBAD Turnuvası'nda da siyah-beyazlı ekibi yine finalde 79-64 yenmeyi başarmıştı. 
     TBL'de ise Abdi İpekçi Spor Salonu'nda ilk yarıdaki maçı Fenerbahçe 83-79, BJK Akatlar Spor ve Kültür Kompleksi'nde ikinci yarıdaki maçı ise Beşiktaş 74-63 kazanmıştı. 
     
     FENERBAHÇE CEPHESİ 
     Türk basketbolu açısından büyük önem taşıyan maça evsahipliği yapacak Fenerbahçe, dev maç öncesi taraftar desteğine güveniyor. 
     Sarı-lacivertli takımın menajeri Nedim Karakaş, seyirci desteğiyle ezeli rakiplerini Abdi İpekçi Spor Salonu'nda bir kez daha yenerek, ''dörtlü final''e kalmak istediklerini söyledi. 
     Yarınki önemli maça da her maça olduğu gibi hazırlandıklarını anlatan Karakaş, takımda sakat oyuncu bulunmadığını, galip gelerek, camiayı sevindirmek istediklerini söyledi. 
     Karakaş, ''Taraftarlarımızın salonu doldurması ve maç boyu oyuncularımıza destek vermesi tur atlamamıza yetecektir. İyi bir evsahibi olarak, evimizde oynamanın avantajını kullanacağız'' dedi. 
     
     BEŞİKTAŞ CEPHESİ 
     Zorlu mücadele öncesi Beşiktaş Kulübü'nün resmi internet sitesine açıklamada bulunan kulüp basketbol şubesi kaptanı Şenol Demirağ, Fenerbahçeli yöneticilerin yaptıkları açıklamalarla ortamı germesini yanlış bulduklarını belirterek, ''Bizim üzerimizde baskı kurmaya çalışmalarını tasvip etmiyoruz. Beşiktaş büyük bir camiadır ve bu tür şeylere prim vermeyecektir. Bizim Fenerbahçe ile oynadığımız ne ilk, ne de son maç olacak. Maçın centilmenlik içerisinde geçeceğini ümit ediyoruz. Kazanmak için sahaya çıkıp, salondan zaferle ayrılarak dörtlü finale kalmak istiyoruz'' dedi. 
     Menajer Zeki Can ise, telafisi olmayan bir maça çıkacaklarını ifade ederek, ''Konuşarak maçlar kazanılmıyor. Beşiktaş centilmenliğine yakışır şekilde hareket ediyoruz. Çıkıp sadece işimizi yapıp, Beşiktaş'a yakışır bir şekilde mücadele ederek, maçı kazanan taraf olmak istiyoruz. Hedefimiz dörtlü finale kalmak. Karşılaşmanın centilmence geçeceğinden hiçbir şüphem yok. Sonuç ne olursa olsun, kazanan Türk basketbolu olacak'' şeklinde konuştu. 
     Antrenör İhsan Bayülken de ''Beşiktaş camiası için önemli bir maça çıkacağız. Sahadaki mücadelemizin önüne hiçbirşeyin geçmemesi en büyük dileğimiz. Beşiktaşımızın hedeflerinden biri olan dörtlü finale gidebilmek için çok iyi mücadele etmemiz gerekiyor. Sevinen taraf olmak için elimizden geleni yapacağız'' dedi. 
     Beşiktaş'ta da yarınki maç öncesi eksik oyuncu bulunmuyor. 
     
     BEŞİKTAŞ'A 525 BİLET 
     Avrupa'ya taşınan ezeli rekabette Beşiktaş'ı yarınki maçta 10 bin 500 kişilik Abdi İpekçi Spor Salonu'nda 525 taraftarı destekleyebilecek. 
     Fenerbahçe Menajeri Nedim Karakaş, evsahibi takım olarak maçta seyirci avantajlarını kullanmak istediklerini ve FIBA'nın deplasman takımlarına uygulanan yüzde 5'lik kapasite sınırı doğrultusunda, siyah-beyazlı taraftarlar için 525 kişilik bölüm ayıracaklarını söyledi. 
     Fenerbahçe Kulübü'nün futbol takımının kombine kartı olan taraftarlarının maç bileti alabilmesini sağlayan kampanyası doğrultusunda yarınki maçta sarı-lacivertli takımı 10 bin taraftarının desteklemesi bekleniyor. 
     Beşiktaşlı taraftarlar kendilerine ayrılan biletleri yarın Abdi İpekçi Spor Salonu gişelerinden satın alabilecekler. 
     
     ''DÖRTLÜ FİNAL''DEKİ DİĞER RAKİPLER 
     Yarın akşamki maçtan galip çıkacak Türk takımının ''dörtlü final''de yer alacağı kupada, diğer rakipleri de bu akşam kesinlik kazanacak. 
     Rusya'nın Dinamo Saint Petersburg takımı, çeyrek final serisinde, 2. turda Tuborg Pilsener'i eleyen Ukrayna'nın SC Azovmash Mariupol takımını her 2 maçta da yenerek ''dörtlü finale'' kalan ilk takım olmuştu. 
     1-1'lik eşitlikle süren serilerde 'dörtlü final''e kalacak diğer 2 takım ise bu akşam yapılacak Strauss Iscar Nahariya İsrail -BC Kiev Ukrayna , BC Khimki Rusya -UNICS Kazan Rusya maçlarının galipleri olacak. 
     
     ''DÖRTLÜ FİNAL'' 27-28 NİSAN'DA 
     FIBA Erkekler Avrupa Ligi'nde ''dörtlü final'' maçları 27-28 Nisan tarihlerinde oynanacak. 
     Fenerbahçe-Beşiktaş serisinde galip gelecek takım, ''dörtlü final'' organizasyonunun ilk günkü yarı final maçında büyük olasılıkla Rusya'nın Dinamo Saint Petersburg takımıyla karşılaşacak. Ancak kesin eşleşme, aynı ülkeden birden çok takımın seride yer alması nedeniyle, bu akşam çeyrek finaldeki diğer 2 maçın sonucuna göre belli olacak. 
     Organizasyonun yapılacağı yer ise, ''dörtlü final''e kalan ve FIBA koşullarını yerine getiren takımların birisinin sahası olarak önümüzdeki günlerde açıklanacak. 
     
</TEXT>
</DOC>
