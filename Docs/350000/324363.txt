<DOC>
<DOCNO> 324363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun57.html </URL>
<DATE> 2005/03/17/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Rumların yüzde 60'ı Türkiye'nin AB üyeliğine karşı 
</HEADLINE>
<TEXT>

     Kıbrıslı Rumların, Türkiye'nin Avrupa Birliği AB üyeliğine karşı olduğu ve Rum yönetiminin Türkiye'nin AB'ye katılımını veto etmesini desteklediği bildirildi. 
     Rumların ayrıca, Güney Kıbrıs'ın 1 Mayıs 2004'te AB'ye katılımı ve Kıbrıs sorununa bir çözüm bulunması olasılığı konusunda kötümser olduğu belirtildi. 
     Rum haber ajansına göre, ''RAI Kamu Danışmanlık Şirketi'' tarafından, 29 Kasım ile 17 Aralık 2004 tarihleri arasında 18-75 yaşları arasındaki tüm nüfusu temsilen 984 kişiyle yapılan anketin sonuçları açıklandı. 
     Anket sonuçlarına göre, Kıbrıslı Rumların sadece yüzde 35'inin Türkiye'nin AB üyeliğini desteklediği, yüzde 60'ının ise desteklemediği gözlemlendi. Ayrıca, Kıbrıslı Rumların yüzde 75'i Türkiye'nin AB'ye kısıtlamalarla üye bir devlet olarak katılması gerektiği, yüzde 74'ü ise Rum yönetiminin Türkiye'nin AB'ye katılımını veto etmesi gerektiği görüşünü savundu. 
     
     RUMLAR ÇÖZÜM KONUSUNDA KÖTÜMSER 
     Kıbrıs sorunuyla ilgili olarak ise Rumların yüzde 85'i kötümser görünüyor. 
     Çözüm için önkoşullarla ilgili olarak, Rumların yüzde 40'ı Türk askerlerinin geri çekilmesini, yüzde 17'si göçmenlerin geri dönmesini ve yüzde 11'i ise mülkiyet konusunu önkoşul olarak gösterdi. 
     Araştırma sonuçlarına göre, Kıbrıslı Rumların yüzde 58'i ''Kıbrıslı Türklerle yaşamanın kolay olabileceğini'' düşünüyor ve şu ana kadar yüzde 52'si Kuzey Kıbrıs'ı ziyaret etmiş bulunuyor. 
     Türk bölgelerine geçmeyenlerin yüzde 27'si zorunlu pasaport gösterilmesini, yüzde 13'ü çözümden sonra geçeceğini, yüzde 8'si güvenlik nedenlerini, yüzde 5'i KKTC'yi tanımış hissedeceğini, yüzde 4'ü duygusal nedenleri gerekçe gösterdi. 
     Güney Kıbrıs'ın AB'ye katılımdan sağladığı kazançlarla ilgili olarak kötümser gözüken Rumların sadece yüzde 38'i Güney Kıbrıs'ın üyelikten faydalandığını, yüzde 33'nün ise üyeliğin olumsuz sonuçlara neden olduğunu ifade etti. 
     Ankete katılanların yüzde 23'ü AB etkinlikleri hakkındaki bilgilerin yeterli olduğunu, yüzde 74'ü ise yeterli bulmadığını belirtti. 
     
     RUMLARIN ENDİŞELERİ 
     Anket sonuçlarına göre Kıbrıslı Rumların, çeşitli konular hakkında da endişe duyduğu ortaya çıktı. 
     Kıbrıslı Rumlarının yüzde 87'si yabancı işçilerin gelişinden, yüzde 81'i uyuşturucu ve organize suçlardan, yüzde 77'si tarım alanlarındaki sorunlardan, yüzde 70'i işlerin daha az üretim masraflarıyla olan ülkelere kaymasından, yüzde 56'sı Kıbrıs Lirası'nın avroyla yer değişmesinden, yüzde 55'i zengin ülkelerin daha zenginleşmesinden fakirlerin ise daha fakirleşmesinden, yüzde 50'si her üye devletin kendi ulusal kimliğini kaybetmesinden endişe duyuyor. 
     
</TEXT>
</DOC>
