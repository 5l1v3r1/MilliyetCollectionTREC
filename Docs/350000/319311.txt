<DOC>
<DOCNO> 319311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonspo12.html </URL>
<DATE> 2005/02/28/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Memo 14 sayıyla göz doldurdu, Hido da 14 sayı attı ama Magic yenildi 
</HEADLINE>
<TEXT>

     ABD Profesyonel Basketbol Ligi'ne NBA bu sabaha karşı yapılan 11 maçla devam edildi. 
     Batı Konferansı Kuzeybatı Gurubu'nda zor günler geçiren Utah Jazz, deplasmanda Houston Rockets'ı 99-92 yenmeyi başardı. 
     Jazz'da Mehmet Okur, yedekler arasından gelerek 30 dakika forma giydiği karşılaşmada 14 sayı, 9 ribaunt ve 2 asistlik performansıyla göz doldurdu. 
     Okur, 2 sayılık atışlarda 11'de 5 ve serbest atışlarda 4'te 4 isabet yakalarken 1 kez denediği 3 sayılık atıştan yararlanamadı. 
     Matt Harpring, 28 sayıyla maçın en skoreri olurken, 21 sayıyla maçı tamamlayan Raja Bell, Jazz'a galibiyeti getiren oyunculardandı. 
     Ligin iddialı takımlarından Houston Rockets'ta 23 sayıyla bu sezon Orlando Magic'ten transfer olan Tracy McGrady ve 21 sayıyla oynayan Mike James, yenilgiyi engelleyemedi. Çinli dev pivot Yao Ming ise karşılaşma boyunca etkisiz bir performans sergileyerek 12 sayıda kaldı. 
     
     HİDAYET 14 SAYI ATTI, ORLANDO MAGIC YİNE YENİLDİ 

     Doğu Konferansı Güneydoğu Grubu'nun 2 iddialı takımının üst üste yaptığı ikinci maçta Orlando Magic, sahasında Miami Heat'e 112-103 yenildi. 
     Dün yapılan maçta deplasmanda Heat'e 101-96 yenilen Magic'te Hidayet Türkoğlu dünkü maçta olduğu gibi bu sabahta rakip potaya 14 sayı attı. 
     Hidayet, sonradan oyuna dahil olup 22 dakika sahada kaldığı mücadelede 3 ribaunt alıp, 2 de asist yaptı. Karşılaşmada 2 sayılık atışlarda 3'te 2, 3 sayılık atışlarda 3'te 1 ve serbest atışlarda 9'da 7 isabet yakaladı. 
     Magic'te All-Star kadrosunda yer alan Grand Hill, 34 sayıyla maçın en skoreri olurken, 22 sayılık performans sergileyen Steve Francis'in çabaları yeterli olmadı. 
     Ligde bu yıl final hedefleyen Miami Heat, yıldız oyuncusu Shaquille O'Neal'den yoksun çıktığı karşılaşmada ilk 5 oyuncusunun iyi performansıyla galibiyete ulaştı. 
     Heat'te 28 sayı ve 11 asistle ''double double'' yapan Dwayne Wade, 24 sayıyla Eddie Jones ve 22 sayıyla Damon Jones takımlarını galibiyete taşıdılar. 
     
     Ligde diğer karşılaşmalarda sonuçlar şöyle 

     New Jersey Nets-Cleveland Cavaliers 104-98. 
     Toronto Raptors-Los Angeles Lakers 108-102. 
     Milwaukee Bucks-Seattle Supersonics 99-73. 
     SacramentoKings-Washington Wizards 110-108. 
     Denver Nuggets-94 New Orleans Hornets 94-93. 
     Boston Celtics-Phoenix Suns 120-113. 
     Minnesota Timberwolves-Portland Trail Blazers 91-83. 
     Detroit Pistons-Golden State Warriors 94-88. 
     Los Angeles Clippers-Atlanta Hawks 111-104. 
     
</TEXT>
</DOC>
