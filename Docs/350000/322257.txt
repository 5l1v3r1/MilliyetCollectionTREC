<DOC>
<DOCNO> 322257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonspo25.html </URL>
<DATE> 2005/03/09/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Potadaki derbinin ardından neler dediler .. 
</HEADLINE>
<TEXT>

     Türkiye Basketbol Ligi'nin erteleme maçında Fenrebahçe'yi 74-63 yenen Beşiktaş'ta, karşılaşma sonrası büyük sevinç yaşandı. 
     Salonu tamamıyla dolduran siyah-beyazlı taraftarlar, karşılaşmanın bitiminde oyuncuları tribünlerin önüne çağırarak, galibiyeti birlikte kutladılar. Beşiktaşlı yöneticiler de soyunma odasına inerek, galibiyet sevincine ortak oldular. 
     Beşiktaş Antrenörü İhsan Bayülken, desteklerinden dolayı Beşiktaş taraftarlarına teşekkür etti. Fenerbahçe'nin, sakatlığı nedeniyle oynayamayan Ömer'in eksikliğini hissettiğini vurgulayan Bayülken, galibiyetten dolayı oyuncularını kutladı. 
     Beşiktaş Kulübü Basketbol Şubesi Başkanı Yahya Kemal Gencer ise hedeflerinin erkekler ve bayanlarda lig şampiyonluğu olduğunu vurgulayarak, ''Şampiyonlukların en büyük adayıyız. Bu seyircimiz arkamızda olduğu sürece yenemeyeceğimiz takım yok'' dedi. 
     Beşiktaş Menajeri Zeki Can da mutlak kazanmaları gereken bir maçtan galibiyetle ayrıldıkları için sevinçli olduklarını kaydederek, bu galibiyeti kendilerine büyük destek veren taraftarlara hediye etti. 
     Can, artık bu galibiyeti geride bırakarak, ezeli rakipleriyle 15 Mart Salı günü yapacakları FIBA Erkekler Avrupa Ligi çeyrek final serisi ilk maçına motive olacaklarını anlattı. 
     Fenerbahçe Antrenörü Aydın Örs ise derbi maçın güzel bir atmosferde yapıldığını vurgulayarak, galibiyeti nedeniyle Beşiktaş'ı kutladı. Tüm eksiklerine karşın oyuncularının iyi mücadele ettiğini anlatan Örs, Beşiktaş'ın, kadro derinliği avantajıyla maçı kazandığını söyledi. 
     Gelecek salı günü FIBA Erkekler Avrupa Ligi'nde yapacakları maça da değinen Örs, ''O maçın atmosferi bambaşka olacak. O karşılaşmada daha iyi oynayacağımızı düşünüyorum'' dedi. 
     Öte yandan karşılaşmanın 2. periyodunda iki takım taraftarları arasında gerginlik yaşandı. Taraftarlar birbirlerinin üzerlerine yabancı maddeler atarken, güvenlik güçleri iki takım taraftarları arasında güvenlik barikatını genişleterek olay çıkmasını önledi. Bu sırada Fenerbahçeli taraftarların bulunduğu bölümde kısa süren bir kavga yaşandı. 
     
</TEXT>
</DOC>
