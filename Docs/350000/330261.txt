<DOC>
<DOCNO> 330261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/spor/aspo.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuzda battı 
</HEADLINE>
<TEXT>


Federasyonun düzenlediği toplantıda gerilim, bu kez Fenerbahçe'nin naklen yayın gelirleriyle ilgili çıkışı yüzünden yaşandı. Galatasaray, Beşiktaş ve Trabzon, "puana göre dağıtım" sistemine şiddetle karşı çıktı 

ÖZEL HABER HALİL ÖZER 


Futbol Federasyonu Başkanı Levent Bıçakcı'nın düzenlediği 'barış operasyonu'nda ilk şok, Fenerbahçe Başkanı Aziz Yıldırım'ın toplantıya gelmemesi ile yaşandı, ardından havuz sorunu gündemi tamamen değiştirdi. 
Yıldırım'ın yerine Nihat Özdemir kapıda görününce herkes şaşkınlık yaşadı. Gazeteciler, Aziz Yıldırım'ı sorunca, Özdemir'in yüksek sesle "Ne o, beni beğenmediniz mi " yanıtı, başkanların kulağına kadar ulaştı. 
Mövenpick'teki zirve, ortamın yumuşatılması için yapılmıştı ama, naklen yayın havuzu, gündemin ilk maddesine oturdu. Fenerbahçe'nin, "Havuz sistemindeki dağılım, başarı ve puana göre belirlensin" çıkışına, Galatasaray, Beşiktaş ve Trabzonspor tepki gösterdi. Özhan Canaydın, Yıldırım Demirören ve Atay Aktuğ ortak bir dil kullanarak "Şu anda kurulmuş bir düzen bulunuyor. Bu düzeni bozmanın ne gereği var" açıklamasını yaptılar, Fenerbahçe'yi eleştirdiler. Nihat Özdemir ise görüşlerinin arkasında olduklarını tekrarladı. Levent Bıçakcı da "Anadolu kulüplerini de dinleyeceğim. Ondan sonra federasyonumuz karar verecek" diye tartışmaya noktayı koydu. "Havuz konusunda medyaya açıklama yapalım" isteğini ise Yıldırım Demirören veto etti. Demirören, "Medya detaya girmek ister. İşler daha da karışır" deyince, açıklamadan vazgeçildi. 
Trabzonspor Başkanı Atay Aktuğ yine Fenerbahçe'yi hedef aldı ve Nihat Özdemir'e, "Ben, Almanya'da ferdi olarak açıklama yaptım. Ama siz, yönetim olarak yanıt verdiniz. Yanlış" dedi. Özdemir, sessiz kaldı. 
Özhan Canaydın'ın, "Bundan böyle, medyaya sadece kendi kulüplerimizle ilgili demeç verelim, rakiplerle ilgili konuşmayalım" önerisi de kabul edildi. 
Federasyonun toplantısı, sadece fair - play konusunda görüş birliğine varılarak sona erdi. Ancak havuz tartışması, "Fenerbahçe, üç kulüp karşı çıkarsa, 'Ben istedim, onlar izin vermiyor' diyecek, Anadolu'ya şirin görünecek" diye yorumlandı. 


</TEXT>
</DOC>
