<DOC>
<DOCNO> 346466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonspo56.html </URL>
<DATE> 2005/05/27/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Daum " Biz bu şekilde şampiyon olmadık" 
</HEADLINE>
<TEXT>

     Fenerbahçe Teknik Direktörü Christoph Daum, 4-2’lik Konyaspor yenilgisinin ardından, "Biz bu şekilde şampiyon olmadık" dedi. 
     Daum, maçtan sonra yaptığı açıklamada, özellikle ilk yarıda kötü bir futbol ortaya koyduklarını söyledi. Bu futbolla kazanılmayacağını gördüklerini ifade eden Daum, "Biz bu şekilde şampiyon olmadık. 
     Futbolcular tamamen şampiyonluk eğlencesini düşünüyorlardı. Bunu da sonuna kadar hak etmişlerdi" diye konuştu. 
     İlk yarının ardından devre arasında istemediği halde takımı uyardığını belirten Daum, "Sarf ettiğim uyarıcı kelimeler de yetmedi. 
     İkinci yarıda rakibin baskılı oyununu biraz önledik ama mağlubiyeti engelleyemedik. Tatil havasını giren futbolcularımı lig boyunca gösterdikleri performans nedeniyle kutluyorum. Futbolcularım şimdi tatile çıkıp dinlenecek" ifadelerini kullandı. 
     -KONYASPOR CEPHESİ- Konyaspor Teknik Direktörü Safet Susiç ise gerçekten tempolu ve baskılı oynayan futbolcularını kutladığını belirterek, Türkiye şampiyonunu yenerek taraftara galibiyet armağan etmelerinden dolayı mutlu olduklarını söyledi. 
     Fenerbahçe’nin bu başarıya kolay ulaşmadığını dile getiren Susiç, şampiyon takımın, Türkiye’de gösterdiği başarıları Avrupa’da da sürdürmesi temennisinde bulundu. 
     Konya’ya geldiği günden bu yana gördüğü ilginin kendisini çok memnun ettiğini söyleyen Susiç, şunları söyledi 
     "Konya’dan ayrılıyorum. Bir süre Fransa’da dinlendikten sonra hangi takıma gideceğime karar vereceğim. Konya’dan ayrılmamda parasal ya da yönetimle ilgili bir sorun yok. Kendimle ilgili çok küçük sorunlar var. Hasan’ın Gençlerbirliği ile sözleşme imzaladığını duyduğum anda Konya’dan ayrılmaya karar verdim. Hasan’ın arkasından belki Altan ve diğer futbolcular da ayrılabilir. Yeni bir takım kurmakta zorlanacağımı düşünüyorum. Şu an için herhangi bir kulüple anlaşmış değilim. Galatasaray’la görüştüğüm söylentilerini ben de gazetelerden okudum." Atatürk Stadı’ndan ayrılan Fenerbahçe kafilesi, İstanbul’a dönmek üzere havaalanına hareket etti. 
     
</TEXT>
</DOC>
