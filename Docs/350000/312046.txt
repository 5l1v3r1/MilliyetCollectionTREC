<DOC>
<DOCNO> 312046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonsiy08.html </URL>
<DATE> 2005/02/03/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
İller Bankası ajandasında Kürdistan haritası 
</HEADLINE>
<TEXT>

     İller Bankası Mensupları Sosyal Yardımlaşma ve Emeklilik Vakfı'nın 2005 yılı ajandasına alınan bir reklamda yer alan ve Türkiye topraklarının bir bölümünü Kürdistan, bir bölümünü de Ermenistan olarak gösteren harita tartışma yarattı. 
     Büro-Sen Genel Başkanı Fahrettin Yokuş, Ajanda'nın basım işinin Çevre Bakanı Osman Pepe'nin kardeşi Ahmet Pepe'nin şirketince gerçekleştirildiğini iddia etti. 
     İller Bankası Mensupları Sosyal Yardımlaşma ve Emeklilik Vakfı'nın 2005 yılı ajandasına alınan, Sebat Harita Taahhüt ve Ticaret Limited Şirketi'nin reklamında yer alan bir harita dikkati çekti. Haritada, Güneydoğu Anadolu Bölgesi Kürdistan, Doğu Anadolu Bölgesi ise Ermenistan sınırları içinde gösteriliyor. 
     
     "HARİTA'DAN OSMAN PEPE'NİN KARDEŞİ SORUMLU" 

     Konuyla ilgili ANKA'nın sorularını yanıtlayan Büro-Sen Genel Başkanı Fahrettin Yokuş, olaydan büyük üzüntü duyduklarını söyledi. Yokuş, reklamı veren şirketle görüştüklerini belirterek, "Şirket, 'biz sadece ilanı verdik, dizaynını dikte etmedik' dedi" diyerek, haritanın yayımlanmasından Vakfın sorumlu olduğunu ifade etti. 
     Yokuş, Ajanda'nın Çevre ve Orman Bakanı Osman Pepe'nin kardeşi Ahmet Pepe'nin şirketince dizayn edilerek basıldığını iddia etti. 
     Başbakanlık İnsan Hakları Danışma Kurulu'nda Kamu-Sen temsilcisi olarak yer alan Yokuş, bir süre önce Kurul tarafından hazırlanan "Azınlık Raporu"nu, açıklanacağı basın toplantısında Kurul Başkanı Prof. Dr. İbrahim Kabaoğlu'nun önünden alarak yırtmasıyla gündeme gelmişti. 
     
</TEXT>
</DOC>
