<DOC>
<DOCNO> 304859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sondun26.html </URL>
<DATE> 2005/01/09/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Yunanistan Türkiye'nin AB gidişatını Rumlar denetleyecek 
</HEADLINE>
<TEXT>

     Yunanistan Dışişleri Bakanlığı Müsteşarı Yonnis Valinakis, Türkiye'nin Avrupa Birliği AB üyelik gidişatını Güney Kıbrıs'ın denetleyeceğini iddia ederek, Ankara'ya, Kıbrıs Rum kesimiyle ilişkilerini gözden geçirme çağrısında bulundu. 
     Valinakis, Güney Kıbrıs'ta yayımlanan Politis gazetesine yaptığı açıklamada, ''AB'nin güçlü ve tam üyesi olarak Kıbrıs'ın Rum kesimi Türkiye'nin AB perspektifini denetleyeceğini'' söyledi. Valinakis, ''Türkiye'nin AB geleceği elde etmek için 'Kıbrıs Cumhuriyeti' ile ilişkilerini yeniden incelemesi gerektiğini'' savundu. 
     ''Kıbrıs konusunda yeni bir girişimin, Kıbrıs Rum tarafının AB üyesi olması gerçeğinden hareketle yeni çıkış noktasından başlayacağını'' kaydeden Valinakis, Kıbrıs sorununun çözümüyle ilgilenen uluslararası toplumun ne zaman bir girişimde bulunacağını ise bilmediğini söyledi. 
     ''Annan Planı'nın iyi analiz edilmiş çok sayfalı bir metin olduğunu ve birçok önemli ülke tarafından desteklendiğini'' ifade eden Valinakis, ''bunun plana bir değer ve ağırlık kazandırdığını'' belirtti. Valinakis, ''Dış ülkelerde hiç kimsenin bu planı buzdolabına kaldırmayı düşünmediğini, fakat son gelişmelerle ve artık gözle görülür bir şekilde, Türkiye'nin AB perspektifi ve Annan Planı temelinde daha iyi müzakere şartları oluşabileceğini'' söyledi. Valinakis, ''Kıbrıs Rum kesimi için artık yeni bir başlangıç noktası şekilleniyor. Çünkü Kıbrıs bir AB üyesidir. Türkiye ise AB kapısını çalan bir ülkedir'' dedi. 
     Valinakis, ''Ankara'nın Kıbrıs'ta bir çözüm istediğine inanıyor musunuz '' sorusuna şu yanıtı verdi 
     ''Türkiye'nin artık birkaç ay öncesine kadar hiç kimsenin tahmin edemeyeceği tarihi gerçekleri kabul etme yönünde istikrarlı şekilde ilerlediğini düşünüyorum. Bu tarihi gerçekler ise 'Kıbrıs Cumhuriyeti' ile iyi ilişkiler içerisine girmeden AB perspektifinin ileriye gidemeyeceğidir. Tabii ki Annan Planı'nı tercih ediyor. Fakat KKTC Cumhurbaşkanı Rauf Denktaş'ın uzlaşmazlığının yakın geçmişte hedeflerini başarmada tarihi fırsatı kaybettirdiğinin farkındadır ve şimdi ise yeni olgular şekillenmektedir.'' 
     
</TEXT>
</DOC>
