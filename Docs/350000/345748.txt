<DOC>
<DOCNO> 345748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo51.html </URL>
<DATE> 2005/05/25/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Çaykur Rize 12 kişi ile çalıştı... 
</HEADLINE>
<TEXT>

     Birinci Süper Futbol Ligi’nde, hafta sonunda sahasında Ankaragücü ile karşılaşacak olan Çaykur Rizespor, karşılaşmanın hazırlıklarını 12 futbolcuyla sürdürüyor. 
     Mehmet Cengiz Tesisleri’nde teknik direktör Erdoğan Arıca’nın katılmadığı çalışmayı, antrenör Sinan Turan yönetti. 
     Antrenmana, sakatlıkları bulunan Ünal, Serkan ve Bashir, ülkesinde ameliyat olan Bulgar kaleci Zdravkov, tedavisi süren Kürşat ile izinli olan Ahmet, Zafer, Murat Sözkesen, Mehmet Polat, Cem Baki ve Okan olmak üzere 11 futbolcu katılmadı. 
     Yeşil-mavililer antrenmanda, koşunun ardından kanatlardan gönderilen ortalara gol vuruşu yaptılar. 
     Bu arada Çaykur Rizespor Kulübü yönetiminin, Üçüncü Lig ekiplerinden Tokatspor’da geçen sezon forma giyen Abdullah ile prensipte anlaşmaya vardığı bildirildi. 
     Öte yandan Üçüncü Lig ekiplerinden Beykoz 1908’de geçen sezon forma giyen orta alan oyuncusu Serkan, denenmek amacıyla yeşil-mavili takımın bugünkü çalışmasına katıldı. 
     
</TEXT>
</DOC>
