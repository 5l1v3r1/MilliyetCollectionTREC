<DOC>
<DOCNO> 337454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonspo30.html </URL>
<DATE> 2005/04/27/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Basketbolda Türkiye Kupası final grubu maçlarının programı belirlendi 
</HEADLINE>
<TEXT>

     Basketbolda 2-4 Mayıs tarihleri arasında Bursa'da yapılacak 20. Erkekler Türkiye Kupası final grubu maçlarının programı belli oldu. 
     Geçen yıl ekim ayındaki eleme grubu maçları sonucu ilk 8 takım arasına kalan Efes Pilsen, İTÜ, Tuborg Pilsener, Pınar Karşıyaka, Fenerbahçe, Ülkerspor, Türk Telekomspor ve Beşiktaş'ın katılacağı final grubu maçları, Atatürk Spor Salonu'nda yapılacak. 
     Basketbol Federasyonu'ndan yapılan açıklamaya göre, Türkiye Kupası'nda çeyrek final maçlarının kuraları, 1 Mayıs Pazar günü Almira Otel'de çekilecek. 2 Mayıs Pazartesi günü çeyrek final mücadelesi, 13.45'teki ilk maçla başlayacak. Sonraki maçlar 16.00, 18.15 ve 20.30'da yapılacak. 
     Maçları kazanacak 4 takım, aynı gün çekilecek kuradaki eşleşmeye göre 3 Mayıs Salı günü saat 19.00 ve 21.15'te yarı finalde karşı karşıya gelecek. Türkiye Kupası, yarı final galiplerinin 4 Mayıs Çarşamba günü saat 20.00'de yapacağı final maçıyla sahibini bulacak. 
     
</TEXT>
</DOC>
