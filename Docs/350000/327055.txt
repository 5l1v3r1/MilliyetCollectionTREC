<DOC>
<DOCNO> 327055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonsiy09.html </URL>
<DATE> 2005/03/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Çelik Popülist olsaydık şu anda 40 ilde üniversite açardık 
</HEADLINE>
<TEXT>

     Milli Eğitim Bakanı Hüseyin Çelik, Aksaray'da katıldığı bir okul açılışında, maddi durumu iyi olan kişilere seslenerek ''Adınız ya mezar taşına ya da yaptıracağınız okulların alnına kazınacak'' dedi. 
     Bakan Çelik, Aksaray merkeze bağlı Akhisar Köyü'nde Necip ve Münire Önemli çiftinin katkılarıyla 336 bin YTL'ye yaptırılan 10 derslikli Necip-Münire Önemli İlköğretim Okulu'nu törenle hizmete açtı. Çelik, kıt olanakla hayırsever vatandaşların yaptırdığı bu binanın bölge çocuklarının eğitimi açısından büyük önem taşıdığını söyledi. 
     Son zamanlarda temel atmaya ve okul açılışları yapmaya yetişmekte zorlandığını ifade eden Çelik, şunları kaydetti 
     ''Hayırsever vatandaşlarımız, Türkiye'nin hemen her yerinde eğitime katkı sağlamak için okul yaptırıyorlar. Bunun temelinde iyiliksever milletimiz yatmaktadır. Türk milletinin bu özelliğini ekonomik krizlerde daha net gördük. Eğer milletimiz yardımsever olmasaydı, yakın tarihte yaşanan krizlerde Türkiye, Arjantin'den daha kötü durumda olurdu. Malın bekçiliğini yapan zenginlere sesleniyorum adınız ya mezar taşına ya da yaptıracağınız okulların alnına kazınacak.'' Konuşmasında hayırsever vatandaşların yardımlarından örnekler veren Çelik, bir yerde sadece bir işadamının eğitim kompleksi için 17 milyon YTL yardımda bulunmasının kendisini duygulandırdığını ifade etti. 
     Çelik, Aksaray'a bakanlık üst düzey yetkililerinin birçoğu ile geldiklerini belirterek, ''18 genel müdürümüz şu anda Aksaray'dadır. Bugün burada bulunmamızın nedeni sadece açılış ve temel atma törenlerine katılmak değil, ildeki eğitim sistemini baştan aşağı gözden geçirmektir. Bu çalışmayı gün boyu devam edecek geniş çaplı toplantılarla gerçekleştireceğiz'' diye konuştu. 
     
     ÜNİVERSİTE KONUSU 
     Aksaray'ın, Teşvik Yasası kapsamına girmesinin ardından 4 bin kişinin iş sahibi olduğunu, söz konusu kişilerin aileleri ile birlikte yaklaşık 16 bin kişinin en azından bir gelir elde etmeye başladığını vurgulayan Çelik, şöyle devam etti 
     ''Aksaray, uzun süredir üniversite kurulmasını talep etmektedir. Bu talep, Aksaray'da sadece Vali Hüseyin Avni Coş'un değil, adeta herkesin yüreğini kaplamıştır. Bizim yeni üniversiteler açacağımız konusu bazı çevrelerce Hükümet popülizme yüklendi spekülasyonlarına neden oluyor. Bu düşünceler kesinlikle yanlıştır. Örneğin biz seçimlerden önce Aksaray'a böyle bir şey vaat etmedik. Popülist davransaydık şu anda 40 ilimizde üniversite açardık.'' Çelik, Aksaray'da Niğde Üniversitesi'ne bağlı azınsanamayacak bir yüksek öğrenim altyapısı bulunduğunu ifade ederek, Türkiye'nin benzer yerlerinde olduğu gibi Aksaray'da bulunan bu fakültelerin daha hızlı şekilde gelişebilmesi için yeni bir yapıya kavuşturulmasını istediklerini bildirdi. 
     Bu nedenle, Aksaray'daki fakülteleri ve yüksekokulları farklı bir rektörlük çatısı altında Niğde Üniversitesi'nden ayıracaklarını dile getiren Çelik, ''Böylece karşılaşılan sorunlar kısa sürede çözülebilecek. Bu işler için kapsamlı araştırma yapıyoruz. Amacımız YÖK'ün belirlediği kriterleri gözönünde bulundurarak altyapıları bulunan yerlerdeki fakültelere üniversiteler açmaktır'' diye konuştu. 
     Konuşmasının ardından ilköğretim okulunun açılışını yapan Çelik, sınıfları gezerek, öğrencilerle sohbet etti. Kendisinin tüm öğrenim hayatının yatılı okullarda geçtiğini anlatan Çelik, öğrencilere çok kitap okumalarını önererek, kitap ayracı hediye etti. 
     Daha sonra Aksaray merkezde Hürriyet Mahallesi'nde 16 derslikli yaptırılacak Hakkı İvanoğlu İlköğretim Okulu'nun temelini atan Çelik, ardından Fatih Mahallesi'ne geçerek, 100 öğrenci kapasiteli Vali Ferit Ünal Anaokulu'nu törenle hizmete açtı. 
     
</TEXT>
</DOC>
