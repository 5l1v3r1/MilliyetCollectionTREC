<DOC>
<DOCNO> 310128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/spor/spo15.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Yıkım mahkemelik 

MARMARA Yelken Kulübü Başkanı Hulki Oruz, kulübün Kadıköy sahilindeki kayıkhane ve bazı tesislerinin, Kıyı Koruma Kanunu'na aykırı olduğu gerekçesiyle yıkılmasıyla ilgili yasal yollara başvuracaklarını bildirdi. Büyükşehir Belediyesi yetkilileri ise yıkılan yerlerin kaçak olduğunu öne sürdüler. 

Potada kura günü 

TÜRKİYE'NİN ev sahipliğini yapacağı 30. Avrupa Bayanlar Basketbol Şampiyonası'nın kura çekimi bugün İstanbul'da yapılacak. 2 - 11 Eylül'de düzenlenecek dev organizasyona Türkiye, Çek Cumhuriyeti, Yunanistan, İspanya, Rusya, Fransa, Almanya, Letonya, Litvanya, Romanya ve Sırbistan- Karadağ katılacak. 12. takım ise ilave eleme turu sonunda belli olacak. 

Hoyzer'den itiraf 

ALMANYA'DA yönettiği maçlar için bahis oynayarak şike yapmakla suçlanan hakem Robert Hoyzer, suçunu itiraf etti. Hoyzer, "Kamuoyunda benim hakkımda yapılan suçlamalar temelde doğru. Davranışımla ilgili tüm olayları eksiksiz bir şekilde belge olarak hazırladım. Şahitlik yapmaya hazırım" dedi. 

Krita'ya üç maç ceza 

PFDK, Gaziantep maçında rakip takım oyuncusuna yönelik fiili hareketi nedeniyle Samsunsporlu Kirita'ya 3 maç oynamama cezası verdi. Tahkim Kurulu ise daha önce hakemliği bıraktığını açıklayan Mutlu Çelik'e verilen 60 günlük hak mahrumiyeti cezasını onayladı. 


</TEXT>
</DOC>
