<DOC>
<DOCNO> 309227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonsiy18.html </URL>
<DATE> 2005/01/25/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Afyon, Antalya, Burdur ve Isparta milletvekilleri Baykal'a destek verdi 
</HEADLINE>
<TEXT>

     CHP Genel Başkanı Deniz Baykal'ın seçim bölgesi Antalya ile komşu 3 ilin milletvekilleri, olağanüstü kurultayda Baykal'a destek vereceklerini açıkladılar. 
     CHP Afyon Milletvekili Halil Ünlütepe ile Antalya milletvekilleri Feridun Fikret Baloğlu, Atilla Emek, Osman Kaptan, Hüseyin Ekmekçioğlu, Tuncay Ercenk, Osman Özcan, Nail Kamacı, Burdur Milletvekili Ramazan Kerim Özkan ve Isparta Milletvekili Mevlüt Coşkuner, yaptıkları ortak açıklamada, CHP'nin olağanüstü kurultayda tarihsel bir sınavı başarı ile geçecek güce ve deneyime sahip olduğu ifade ettiler. 
     ''Kurultayımız, partimizi kuşatmaya, partimizin çizgisini değiştirmeye yönelik tertipler tezgahlayanlara karşı inançla direnecek ve CHP'nin kimliğini bir kez daha dosta düşmana ilan edecektir'' görüşüne yer veren milletvekilleri, şunları kaydettiler 
     ''CHP içinde karşılıklı saygıyı yok ederek partisini zedelemeye çalışan, parti dışındaki karşıt unsurlara kozlar veren kişi ve gruplar, parti çizgisinin ne kadar dışına düştüklerini kurultayda göreceklerdir. 
     Aylardan beri CHP'ye yönelik bu saldırılar, parti vicdanını ve halkımızı rencide etmektedir. 
     CHP'li olduklarını iddia eden ancak geçmiş seçimlerde CHP'ye oy vermedikleri bilinen ve bazıları CHP'ye oy verilmemesi çağrısı yapan kişilerin şimdi ekranlarda ve gazete köşelerinde CHP'ye yol göstermeye kalkışmalarını da hüzünle izliyoruz. 
     Partisine oyunu esirgeyenin partiyi yönetmeye kalktığı nerede görülmüştür Örneğin, 2001'de CHP'den istifa eden bir eski liderin ve CHP ile hiçbir ilişkisi kalmayan bir eski genel sekreterin ortaya çıkıp CHP'ye Genel Başkan tayin etmeye kalkmasını kabul etmek mümkün müdür '' 
     
     ''BAYKAL'LA OMUZ OMUZA YÜRÜDÜK'' 
     Milletvekilleri, TBMM'de bulundukları 2 yılı aşkın sürede AK Parti karşısında halkın geleceği için inançla direndiklerini, iktidarın ülke çıkarlarıyla bağdaşmayan siyasetine engel olmak için ne gerekiyorsa yaptıklarını da dile getirdiler. Tartışmalarda ve oylamalarda halkın çıkarları doğrultusunda davrandıkları görüşünü savunan milletvekilleri, bu uğraşı yansız biçimde halka yansıtan medyayı tanık gösterirken, medyadaki kimi unsurların CHP'yi yıpratma çabaları ve partiye yönelik tertiplerin içinde CHP karşıtı unsur gibi yer aldığını iddia ederek, bunun basın tarihine kara leke olarak geçeceğini belirttiler. 
     ''Bu onurlu uğraşımızda Genel Başkanımız Sayın Deniz Baykal'la omuz omuza birlikle yürüdük. Ne laik Cumhuriyeti ve demokrasiyi savunan Atatürkçü çizgimizden ne de halktan yana sosyal demokrat inancımızdan taviz verdik'' görüşünü kaydeden milletvekilleri, açıklamalarında şunları dile getirdiler 
     ''Bugün yaşadığımız aşamada inanıyoruz ki, parti içi kavgalara ayıracak zamanımız yoktur. Biz gücümüzü partimizin dışa dönük uğraşına ayırmaya devam edeceğiz. Kimsenin partimize ayak bağı olmasını, çalışmalarımızı engellemesini kabul edemeyiz. Önümüze çıkarılan engelleri kurultayda örgütümüzle birlikte aşacağız. 
     Bu inançla bizler, Göller Bölgesi'ndeki 4 ilin tüm CHP'li milletvekilleri, tam bir görüş birliği içinde ve inançla, Genel Başkanımız Sayın Deniz Baykal'ın yanında yer alıyor ve onu destekliyoruz.'' 
     
     KEPENEK'İN AÇIKLAMASI 
     Bu arada, yazılı bir açıklama yapan CHP Ankara Milletvekili Yakup Kepenek, partinin kurultaydan bütünlüğünü, parti içi barış ve dostluğu koruyarak çıkması gerektiğini vurgulayarak, şu görüşleri savundu 
     ''Gün CHP'ye sahip çıkma, yönetimi değiştirme günüdür. Muhalefetin genel başkan adaylarının demokratik bir tüzük ve ana ilkeler üzerinde anlaşarak tek genel başkan adayı ile kurultaya gidilmesi gerekir. Eğer bu gerçekleşmezse yapılması gereken delegelerin partiye sahip çıkarak görev ve sorumluluk bilinciyle davranmaları, muhalefetin en güçlü adayının genel başkan seçilmesini sağlamalarıdır.'' 
     
</TEXT>
</DOC>
