<DOC>
<DOCNO> 310196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun36.html </URL>
<DATE> 2005/01/28/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Talat AB, Rumları da Haider gibi dışlamalı 
</HEADLINE>
<TEXT>

     KKTC Başbakanı Mehmet Ali Talat, ''Avrupa Birliği'nin AB Avusturya'da seçimi kazanan Haider'i dışladığı gibi, tutumu nedeniyle Rum yönetimini de dışlamasının gerekli olduğunu'' söyledi. 
     Brüksel'de yaptığı temaslarla ilgili gazetecilere bilgi veren Başbakan Talat, şöyle dedi 
     ''Yani Avrupa Birliği, Avrupalı gibi hareket etmeyen Rum yönetimini sonsuza kadar bize yönelik izolasyonu sürdürme konusunda rahat bırakmamalıdır. Avrupa Birliği'nin görevi, izolasyonları kaldırmak için yaratıcı formüller bulmak ve eğer gerekiyorsa Avrupalı gibi davranmayan bu küçük agresif topluluğu bir anlamda bir kenara itmektir. Yapılması gereken budur.'' Talat, Brüksel'deki görüşmelerde, AB'nin izolasyonların kaldırılması konusunda Kıbrıs Türk halkına verdiği sözü unutmaması ve arkasında durması gerektiğini vurgulamak olduğunu kaydetti. 
     Başbakan Talat, ''Sanırım, Brüksel temasımızda elde ettiğimiz en önemli izlenim bu oldu. Hem Doğrudan Yardım Tüzüğü, hem Doğrudan Ticaret Tüzüğü, hem de Yeşil Hat Tüzüğü'nde yapılacak değişiklikler tümü Avrupa Birliği'nin gündeminde kalmaya devam ediyor'' dedi. 
     Bu konuda verilen sözlerin yerine getirilmesi için hem Avrupa Birliği'ne hem de Kıbrıs Türk halkına görev düştüğüne işaret eden Talat, şöyle devam etti 
     ''Bizlere düşen görev, istikrarlı politikayı tam olarak yerleştirmektir. Şu anda Avrupa Birliği ve dünya tarafından beğeni toplayan, destek bulan, dünya dili konuşan politikayı kalıcı kılmak olmazsa olmaz bir gerekliliktir. Bu nedenle Kıbrıs Türk halkına düşen en önemli görev, istikrarlı politikayı sürdürmektir.'' Talat, AB'ye düşen görevleri de şöyle sıraladı 
     ''Avrupa Birliği'ne düşen görevler konusundaysa bunu kendilerine de aktardım. Avrupa Birliği uzlaşma sistemidir. Uzlaşma mekanizmaları olan ve bütün üye ülkelerin kazançlarını ön plana çıkaran dev bir mekanizmadır. Bir ülkenin, kendi halkının bir parçası olduğunu iddia ettiği bir başka toplumu izole etmek için elinden gelen gayreti ortaya koyması Avrupai bir yaklaşım değildir.'' Talat, AB'nin izolasyonların kaldırmaya yönelik atacağı adımları bloke etmenin de bir üyenin işi ve yetkisinde olmaması gerektiğini vurguladı. 
     
     ''RUM TARAFI GERÇEKTE KAPI AÇILMASINA KARŞI'' 
     Başbakan Mehmet Ali Talat, ''Avrupa Birliği yetkililerinin, yeni kapı açılmasını önerdiği ve kendisinin de reddettiğine'' ilişkin iddialarınsa gerçek dışı olduğunu söyledi. 
     Yeni kapıların açılmasının geçen Ağustos ayında güven yaratıcı tedbirler adı altında Rum yönetimi tarafından getirildiğini, kendilerinin de bunu önceliklerine göre değerlendirmeye alarak ilk önce Bostancı Kapısı'nın açılması yönünde girişim başlattıklarını anımsatan Başbakan Talat, ''Bunu defalarca açıkladım. Rum tarafı, kapı açma önerisini getirmiş olmakla birlikte gerçekte buna karşıdır. Ama suçlunun da Türk tarafı olduğunu sağlayacak şekilde bir politika izlemektedir'' dedi. 
     
     GÜZELYURTLU CİNAYETİ 
     Başbakan Talat, Brüksel ziyaretinde Güzelyurtlu ailesi cinayetine ilişkin gelişmelerin de AB yetkilileriyle ele alındığını söyledi. 
     Talat, gazetecilerin konuyla ilgisi sorusu üzerine, Güzelyurtlu ailesi cinayetiyle ilgili her düzeyde çalışma yapıldığını ve Brüksel ziyaretinde de konuya ilişkin temaslarda bulunduğunu belirtti. 
     Talat, şunları söyledi 
     ''AB' demek işbirliği, uzlaşma ve diyalog demektir. Oysa Rum yönetimi, en basit insani konularda bile bizimle diyalog kurmaktan kaçınıyor. Bunun Avrupalılıkla ne kadar bağdaştığını dikkatlerine getirdim. Rumlar, bizimle en basit suç olaylarında bile diyalogdan kaçınıyor. Kapılar açık, Rum yönetiminin bu politikası devam ederse her iki taraf da diğer tarafta işlenen suçların sığınak yeri haline gelecek. Bu büyük tehlikedir. Bunu Avrupalıların dikkatine getirdik ve girişim yapmalarını istedik.'' 
     
</TEXT>
</DOC>
