<DOC>
<DOCNO> 346964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sonspo16.html </URL>
<DATE> 2005/05/29/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Formula 1'de Avrupa Grand Prix'sinin şampiyonu Alonso oldu... 
</HEADLINE>
<TEXT>

     Formula 1 Dünya Şampiyonası’nda, sezonun 7. yarışı olan Avrupa Grand Prix’sinin galibi, genel klasmanda ilk sırada bulunan Renault’nun İspanyol sürücüsü Fernando Alonso oldu. 
     Alonso’nun 1.31.46.648 ile ilk sırada tamamladığı yarışta, son 2 yarışın galibi ve bu yarışın da favorilerinden McLaren Mercedes’in Finli pilotu Kimi Raikkonen, talihsiz bir kaza geçirdi ve yarış dışı kaldı. Önde götürdüğü yarışın son turunda aracının sağ ön lastiği çıkan Raikkonen, pist dışına çıktı ve yarışa veda etti. 
     Kariyerinin 5., sezonun ise 4. şampiyonluğunu kazanan Alonso, Raikkonen’in son tura girerken geçirdiği kaza sonrasında damalı bayrağı gören ilk sürücü oldu ve sürücüler klasmanında 59 puana ulaşarak rakipleriyle arasındaki farkı iyice açtı. 
     Toplam uzunluğu 5 bin 148 metre olan Nuerburgring Pisti’nde 60 tur üzerinden düzenlenen ve 308.863 kilometre süren yarışta, genel klasmanda 17 puanla 5. sırada bulunan BMW Williams ekibinin Alman sürücüsü Nick Heidfeld, pole pozisyonunda başladığı yarışı, liderin 16.5 saniye gerisinden gelerek ikinci sırada tamamladı. 
     Avrupa Grand Prix’siyle bu sezon ilk 6 yarışta yapılan 2 sıralama turu uygulaması kaldırılarak yeniden tek sıralama turuna dönülürken, Mark Webber, Ralf Schumacher ve Kimi Raikkonen, yarış dışı kaldı. 
     Sezonun 7. ayağında üçüncü sırayı, 18.5 saniye geriden gelen Ferrari’nin Brezilyalı pilotu Rubens Barichello aldı. 
     Bu pistte 4 şampiyonluğu bulunan ve son şampiyonluğunu geçen yıl elde eden Ferrari’nin 7 dünya şampiyonu unvanlı Alman sürücüsü Michael Schumacher ise kötü başladığı sezonu kötü devam ettirdi ve genç İspanyol pilotu 50.4 saniye arkadan takip ederek bu yarışta 5’incilikle yetindi. 
     İspanya ve Monaco Grand Prix’lerinin ardından bu yarışla pistlere tekrar dönen BAR Honda’dan İngiliz Jenson Button, 95.7 ile 10., Japon Takuma Sato ise şampiyonun 1 tur gerisinden gelerek 11. oldu. 
     
</TEXT>
</DOC>
