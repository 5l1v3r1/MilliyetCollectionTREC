<DOC>
<DOCNO> 348507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun14.html </URL>
<DATE> 2005/06/03/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
10 yıl sonra ortaya çıkan vahşet 
</HEADLINE>
<TEXT>

     cnnturk.com ve ajanslar 

Bosna Savaşı'nın izleri Sırp paramiliter grupların, 1995'te Srebrenica'da altı Bosnalı Müslüman genci öldürmesinin görüntülerinin ortaya çıkmasıyla canlandı. 
     Bosnalı gençleri ağaçlık bir alanda topladıktan sonra sırtlarından vurarak öldüren sekiz Sırp'tan birkaçı, olaydan 10 yıl sonra yakalanarak tutuklandı. Görüntüler ise devlet televizyonunun da aralarında olduğu bazı Sırp kanallarında gösterildi. 
     Savaştan 10 yıl sonra ortaya çıkan görüntülerde, 'Akrepler' adındaki Sırp paramiliter grubun sekiz üyesi, altı Bosnalı Müslüman genci bir kamyonetten indirip, yere yüz üstü yatırıyor. Elleri arkadan bağlı gençlere hakaret eden Sırplar, havaya ateş ediyor. 
     Gençler toparlanıp ağaçlık boş bir alana doğru yürütülüyor. Sırplar burada Bosnalı Müslüman gençleri birer birer sırtlarından vuruyor. Sırplardan biri de bu anı kameraya kaydediyor. 
     Görüntülerde en az üç Bosnalı gencin öldürüldüğü görülüyor. Elleri bağlı iki Bosnalı gencin ise bağları çözülerek, az önce öldürülen arkadaşlarının cesetlerini taşımakla görevlendiriliyor. 
     
O gün Bosnalı altı Müslüman gencin tamamı bu sırp grup tarafından öldürüldü. Görüntülerde yüzleri açıkça görülen Sırpların bazıları olaydan 10 yıl sonra yakalanarak, tutuklandı. 
     Hem faillerin tutuklanması, hem de bu görüntülerin sırp televizyonlarında yer alması, Sırp yönetiminin yıllar sonra günah çıkarmaya çalıştığının göstergesi niteliğinde. 
     
     En az iki Srebrenica zanlısı tutuklandı 

     Sırp makamları, Srebrenica'da Boşnakların katledilmesiyle ilgili video görüntülerinin yayınlanmasının ardından tutuklanan zanlı sayısının en az iki olduğunu açıkladı. 
     İnsan Hakları Vakfı adlı sivil toplum örgütünün yöneticisi Nataşa Kandiç, 'Akrepler' adlı paramiliter grubun iki üyesinin bu sabah Belgrad'ın 80 kilometre batısındaki Sid'de tutuklandığını belirtti. 
     Kandiç, bu paramiliter grubun komutanının da tutuklanmış olabileceğini kaydetti. Sırp televizyonu da resmi kaynaklara dayanarak verdiği haberde, sekiz zanlının tutuklandığını, operasyonun sürdüğünü bildirdi. 
     Sırbistan Başbakanı Vojislav Kostunica, Hollanda'nın Lahey kentindeki eski Yugoslavya için kurulan BM savaş suçları mahkemesinin Başsavcısı Carla Del Ponte ile görüşmesinden sonra yaptığı açıklamada, temmuz 1995'te Srebrenica'da Boşnakları öldüren paramiliterleri gösteren video görüntülerinin dün Lahey'de yayınlanmasının ardından çok sayıda zanlının tutuklandığını belirtmişti. 

     
</TEXT>
</DOC>
