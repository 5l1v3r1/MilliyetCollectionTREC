<DOC>
<DOCNO> 309403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/spor/spo01.html </URL>
<DATE> 2005/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gitsin mi, kalsın mı 
</HEADLINE>
<TEXT>


Beşiktaş Yönetimi, Teknik Direktör Vicente del Bosque için bir araya gelecek. Ancak Başkan Yıldırım Demirören, "Kalacak" diyerek, camianın baskısına göğüs germeye kararlı görünüyor 


Başkan dün döndü 
BEŞİKTAŞ Yönetimi bugün kulübün geleceği açısından önemli bir karar verecek. Konyaspor maçının ardından Türkiye Kupası hedefini kaybeden, bundan birinci derecede Bosque'yi sorumlu tutan Siyah - Beyazlı camiada muhalif sesler yükselirken, Başkan Yıldırım Demirören dün gece geç saatlerde Fransa'dan döndü. Demirören, buna rağmen kararını belirledi "Bosque kalacak." 

Taviz vermeyecek 
LİGİN ilk yarısında da yönetimin baskısına karşın İspanyol çalıştırıcının arkasında duran Demirören'in, yine bu duruşundan taviz vermeyeceği, bunda da kararlı olduğu belirtildi. Beşiktaş Başkanı'nın, Siyah - Beyazlı cephede kredisi tamamen biten Bosque için yapılacak baskıya ne kadar göğüs gereceği de bugün belli olacak. Demirören son sözünü bugünkü yönetimin ardından söyleyecek. 

Bosque'nin aklı karıştı 

Transfer istedi 
ARA transferde oyuncu istemeyen Beşiktaş Teknik Direktörü Bosque, Konyaspor yenilgisinin ardından fikir değiştirdi. Yönetime başvuran İspanyol teknik adam, bir ya da iki oyuncu alınmasını istedi. Bosque, özellikle orta alanda, oyun kurucu bölgesinde sorunlar yaşadığını ifade edip, transfer talebinde bulundu. 

Yönetim ise soğuk 
SERGEN, Ahmed Hassan, İbrahim Akın ve Emre'nin sakat olduğunu, Tümer ve Tayfun'un problemlerinin de devam ettiğine dikkat çeken Beşiktaş Teknik Direktörü, takıma hazır olarak katılabilecek bir ya da iki oyuncunun güç kazandıracağını vurguladı. Transfere soğuk bakan yönetim ise gençlere ağırlık verilmesini istiyor. 

'Dikkatli olun' 

Beşiktaş Teknik Direktörü, dün sabahki idman öncesinde futbolcularla 15 dakikalık bir toplantı yaptı, Konyaspor maçındaki hatalarını anlattı 

Çift antrenman 
TÜRKİYE Kupası'ndaki Konyaspor yenilgisinin ardından bir gün izin yapan Beşiktaş, Malatyaspor karşılaşmasının hazırlıklarına dün başladı. Ümraniye Tesisleri'ndeki sabah antrenmanı öncesinde oyuncularıyla 15 dakikalık bir toplantı yapan Teknik Direktör del Bosque, önce Konyaspor karşılaşmasındaki hataları anlattı, sonra da Malatyaspor maçının önemine değindi. 

Ekstra çalışma 
BOSQUE, Siyah - Beyazlılar'ı iki gruba ayırdı. Kondisyon çalışması ile başlayan antrenmanda, bir grup minyatür kale maç oynarken, diğer grup Bosque kontrolünde uzun paslarla şut çalışması yaptı. Mustafa Doğan, Ahmet Yıldırım, Suleymanou, Pancu, Juanfran, Ali Güneş, Tayfun'dan oluşan grup, diğerleri içeriye girmesine rağmen fazladan yarım saat taktik çift kaleye çıktı. 

Deportivo, Carew için devrede 

MEHMET ÇİFTÇİ 

TEKNİK direktörüyle kavga ettiği gerekçesiyle Pandiani'yi takımdan uzaklaştıran Deportivo, Carew için Beşiktaş'ın kapısını çalacak. Norveçli futbolcunun menajeriyle görüşen İspanyol futbolcunun, ilk etapta olumlu yanıt verdiği, ancak "Kulübümle anlaşın" dediği öne sürüldü. Marca gazetesinin haberine göre, Deportivo'nun bugün Siyah - Beyazlılar ile temasa geçeceği vurgulandı. 

Juanfran gidemiyor 

İSPANYA'DA kulüp bulamayan Juanfran için İngiltere kapısı da kapandı. Ben Thatcher'ın Fulham'a gitmesi nedeniyle İspanyol oyuncuya göz diken Manchester City, Thatcher'ın takıma dönmesi nedeniyle Beşiktaşlı futbolcudan vazgeçti. Manchester City Basın Sözcüsü Paul Tyrell, "Thatcher hafta sonunda Newcastle United'e karşı oynayacak" dedi. 

Kartal'a demir kafes 

ÇAYKUR Rizespor maçında yaşanan olaylardan ağzı yanan Beşiktaş Yönetimi, BJK İnönü Stadı'na bir dizi önlemler alıyor. İlk olarak kamera sayısını artıran Siyah - Beyazlılar, stat çevresine de 2 metre yüksekliğinde demir barikat hazırlatıyor. Stada gelen taraftar, ilk önce burada güvenlik aramasından ve bilet kontrolünden geçirilecek. 


</TEXT>
</DOC>
