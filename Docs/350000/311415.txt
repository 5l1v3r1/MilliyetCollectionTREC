<DOC>
<DOCNO> 311415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonspo42.html </URL>
<DATE> 2005/02/01/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Hagi Galatasaray ikinci yarıda kendini gösterecektir... 
</HEADLINE>
<TEXT>

     Galatasaray Teknik Direktörü Gheorghe Hagi, ''Daha da güçlenmiş olan Galatasaray'ımız, ikinci yarıdaki uzun maratonda kendisini gösterecek ve istediği hedefine ulaşacaktır'' dedi. 
     Rumen teknik adam, sarı-kırmızılı kulübün aylık resmi yayın organı Galatasaray Dergisi'nin şubat ayı sayısında, ''Kendimi ait hissettiğim, bir parçası olarak gördüğüm, Türkiye'nin en büyük kulübünün teknik direktörlüğünü yürütme onurunu yaşıyorum'' diye başladığı yazısında, şu görüşlere yer verdi 
     ''Geldiğim andan itibaren Galatasaray Futbol Takımı'nı bir dönem benim de bizzat içinde yaşadığım, ekip ruhunu yansıtan bir çizgiye oturtmanın mücadelesini veriyorum. Futbol takımını oluşturan kadromuz bu ruhu en iyi anlayan ve uygulayan Türkiye'nin en değerli futbolcularından oluşmaktadır. Nitekim ilk yarı boyunca gösterdikleri performansla, kendilerine biçilen bütün rolleri reddederek, istikrarlı ve başarılı bir performans sergilemişlerdir. Bütün Galatasaraylılar'ın kadromuzun bu performansıyla gurur duyduklarını yakından biliyorum. 
     En büyük hedefimiz olan şampiyonluk için gücümüzü ve performansımızı üst düzeye çıkaran yoğun bir kamp döneminin ardından ikinci yarıya hazırlandık. 
     Biz, taraftarlarımızın ve camiamızın, gösterdiğimiz kararlılığa ve oluşturduğumuz ekip ruhuna yürekten inanmalarını ve bize destek olmalarını istiyoruz. Galatasaray, tarihinden gelen rekabetçi, mücadeleci ruhuyla her zaman zirveye oynamıştır ve oynamayı sürdürecektir. Kulüp, bu karakteriyle milyonların sevgisini kazanmış ve dünya çapında bir isim olmuştur. Bizler bu mirasın bir parçasıyız ve başarılı bir biçimde sürdürmekle sorumluyuz. Bu sorumluluğu, bizi yalnız bırakmayan ve sonuna dek bize destek olan tüm Galatasaraylılar ile paylaşmayı sürdüreceğiz. 
     Daha da güçlenmiş olan Galatasaray'ımız, ikinci yarıdaki uzun maratonda kendisini gösterecek ve istediği hedefine ulaşacaktır.'' 

     
</TEXT>
</DOC>
