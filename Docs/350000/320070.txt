<DOC>
<DOCNO> 320070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonspo35.html </URL>
<DATE> 2005/03/02/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Fenerbahçe, Kayserispor maçı öncesi notlar... 
</HEADLINE>
<TEXT>

     Fenerbahçe Teknik Direktörü Christoph Daum, Kayserispor ile yaptıkları Türkiye Kupası çeyrek final maçında, ligde son Akçaabat Sebatspor maçındaki 11 kişilik kadroyu değiştirmedi. 
     Daum, savunmanın sağında Önder'in yerine yine Serkan'a görev verirken, solda Ümit'i görevlendirdi. Deniz de Aurelio ile birlikte orta alanda görev yaptı. 
     Fenerbahçe'nin, sahasında yaptığı çeyrek final mücadelesine taraftarın ilgisi az oldu. Hafta içi ve havanın yağışlı olması nedeniyle taraftarlar maça fazla ilgi göstermezken, kale arkaları başta olmak üzere tribünlerin büyük bölümü boş kaldı. 
     Bu arada, Kayserispor'da Brabec ve Tomas, tedbirli olarak Profesyonel Futbol Disiplin Kurulu'na sevk edildikleri için bu maçın 18 kişilik kadrosunda yer almadı. 
     
</TEXT>
</DOC>
