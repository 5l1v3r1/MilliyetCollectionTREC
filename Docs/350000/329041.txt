<DOC>
<DOCNO> 329041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sontur16.html </URL>
<DATE> 2005/03/31/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Evden kaçan liseli 4 kız deniz kenarında bulundu 
</HEADLINE>
<TEXT>

     Ceyhun KÖSE DHA 

      BURSA'da, lise 2'nci sınıfa giden dört kız Mudanya'daki deniz kenarındaki kayalıklarda geceyi geçiren 4 kız polisler tarafından bulundu. 
     Merkez Osmangazi İlçesi'ndeki Mehmet Çelebi Lisesi 2'nci sınıfa giden 16 yaşındaki P.P., Ö.Ö., Ç.D. ve N.Z. pazartesi günü günü öğle saatlerinde buluşup, Setbaşı'ndaki Yalçın Cafe'ye gitti. Burada akşam saatlerine kadar oturan liseli kızlar, daha sonra evlerine dönmedi. Aileleri bunun üzerine kızların yaşamından endişe ederek polise başvurdu. Ö.Ö., Ç.D., ve N.Z.'nin cep telefonlarına ulaşılamazken, P.P.'nin ise çalan telefonuna yanıt vermediği belirlendi. 
     Lisede devamsızlıkları 20 günü geçtiği için sınıfta kaldıklarını ailelerinden gizleyen kızlar, polis tarafından araştırılırken, polisler gece boyunca kızların cep telefonlarına ulaşmaya çalıştı. Polis, dün saat 20.00 sıralarında P.P.'nin telefonuna ulaşmayı başardı. Telefonu açan P.P., önce yerini söylemek istemedi ancak, soğuktan üşüyüp, havanın da kararması nedeniyle korkunca, Mudanya'nın Güzelyalı Beldesi'nde deniz kenarındaki kayalıklarda oturduklarını söyledi. 
     Hemen harekete geçen Çocuk Şubesi'ne bağlı ekipler, 4 kızı geceyi geçirdikleri kayalıkların üzerinde birbirlerine sarılarak oturur halde buldu. Kızlarının bulunduğunu öğrenen aileleri Çocuk Şube Müdürlüğü önüne geldi. Kızlarına kavuşan aileler, sevinç gözyaşı döktü. Evden kaçan kız öğrenciler, macera amacıyla Mudanya'ya gittiklerini söyledi. İfadeleri alınan P.P., Ö.Ö., Ç.D. ve N.Z. ailelerine teslim edildi. P.P., "Maceramız kabusa dönüştü. Başımıza bir şey gelecek diye çok korktuk. Bir daha evden kaçmak mı Asla'' dedi. 
     
</TEXT>
</DOC>
