<DOC>
<DOCNO> 305129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonsiy05.html </URL>
<DATE> 2005/01/10/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Yüce Divan'da yoğun mesai... 
</HEADLINE>
<TEXT>

     Yüce Divan'da yoğun mesai haftası başlıyor. Yüksek Mahkeme, eski Bayındırlık Bakanı Koray Aydın, eski Başbakan Mesut Yılmaz ve eski Devlet Bakanı Güneş Taner'in dosyalarını görüşecek. 
     Anayasa Mahkmesi, Yüce Divan sıfatıyla 11 Ocak Salı günü toplanıyor. Yüksek Mahkeme, eski Bakanların yolsuzluk dosyalarını bu hafta inceleyecek. 
     
     MESUT YILMAZ'IN DURUŞMA GÜNÜ BELLİ OLACAK 
     Yüce Divan, eski Başbakan Mesut Yılmaz ve eski Devlet Bakanı Güneş Taner için duruşma gününü belirleyecek. Yılmaz ve Taner, "Türkbank ihalesi sürecinde ihalenin yapımında ve fiyat oluşumunda ihaleye fesat karıştırarak güdümlerinde bir medya düzeni kurmak için tüm organizasyonları gerçekleştirdikleri, böylece siyasi rant amaçladıkları" iddiasıyla yargılanacaklar. Yılmaz ve Taner'in ayrıca, Türkbank ihalesiyle doğrudan ilişkisi bulunmayan üçüncü kişi konumundaki Kamuran Çörtük'e ihalede üstlendiği aracılık misyonunun karşılığı olarak Genç TV'nin bedelsiz olarak verilmesini sağladıkları iddia ediliyor. Yılmaz ve Taner'in, bu eylemlerine uyan Türk Ceza Yasası'nın 64'üncü maddesinin birinci fıkrası delaletiyle, 205, 219 1, 4 ve 33 üncü maddelerine göre yargılanmaları isteniyor. 
     
     KORAY AYDIN İÇİN İNCELEME 
     Yüce Divan, eski Bayındırlık Bakanı Koray Aydın'ın dosyasının ön incelemesini de gerçekleştirecek. 
     Aydın, "bakanlığı döneminde ihalelerin tamamına yakınının istisnai bir usul olan davetiye usulüyle yapıldığı, böylelikle istisnai ihale usulünün uygulamasının kural haline getirildiği, önceleri asgari 20 veya daha fazla firma ihaleye çağrıldığı halde bu dönemde 3-10 firmanın davet edildiği, davet edilen firmalar arasında ortaklık ve akrabalık ilişkileriyle adres birlikteliklerinin olduğu" iddiasıyla yargılanıyor. Aydın'ın bakanlığı döneminde, ihalelerde yapılan kırımların ortalama yüzde 10'lara düştüğü, niteliği gereği ancak belli nitelikteki firmalardan birine verilmesi gerekli işler istenen nitelikleri taşımayan firmalara verilerek, rekabet ve açıklık ilkesine aykırılık oluşturduğu iddia ediliyor. Bakanlıkta meydana gelen haksızlık, yolsuzluk ve usulsüzlükleri önleme noktasında gerekli ve yeterli önlemleri almayıp denetimleri yapmadığı ve bu nedenlerle kamunun zararına yol açtığı iddia edilen Aydın'ın ayrıca belli istekliler arasında davetiye usulüyle yapılan ihalelerin bazılarında "bu firmayla ilgilenin" diye Müsteşar Yardımcısı Sedat Aban ile Danışmanı Sadrettin Dinçer'e talimat verdiği belirtiliyor. 
     Aydın'ın, Bakanlık'taki uygulamaların ihalelerle ilgili gizli ittifak oluşumuna sebebiyet verdiği ve bu yolla da kamunun zararına neden olduğu iddiasıyla yargılanması isteniyor. 
     Bakan Aydın'ın çeşitli dönemlerinde verdiği mal bildirimlerinde özellikle döviz varlıkları yönünden büyük farklılıklar bulunduğu da iddia ediliyor. Aydın'ın 1995 yılındaki mal bildirimiyle Komisyona verdiği mal bildirimi arasındaki farklılık ve artışların izah edilemediği kaydediliyor. 
     Aydın'ın, bu nedenlerle, Türk Ceza Yasası'nın 240 ve 366'ncı maddeleri ile Mal Bildiriminde Bulunulması, Rüşvet ve Yolsuzluklarla Mücadele Kanununun 13'üncü maddesini ihlal ettiği gerekçesiyle yargılanması isteniyor. 
     
</TEXT>
</DOC>
