<DOC>
<DOCNO> 313558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sontur11.html </URL>
<DATE> 2005/02/08/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Prezervatif mahkemelik yaptı 
</HEADLINE>
<TEXT>

     Bahri KARATAŞ İZMİR, DHA 

İZMİR Karşıyaka'da oturan Serdar Özkan, bir alışveriş merkezinden çıkarken, daha önceden satın aldığı cüzdanında bulunan prezervatif kutusunun, çıkışta manyetik kontrol cihazından geçerken uyarı vermesi üzerine güvenlik elemanları tarafından bir odaya kapatıldığını öne sürdü. Ürünün fişini evden getirttikten sonra serbest bırakıldığını ve bu olay nedeniyle psikolojisinin bozulduğunu iddia eden Serdar Özkan, alışveriş merkezine karşı 10 bin YTL 10 milyar lira manevi tazminat istemiyle dava açtı. 
     Aynı alışveriş merkezindeki mutfak ve ev eşyaları satan bir mağazada satış elemanı olarak çalışan 26 yaşındaki Serdar Özkan, alışveriş merkezinden bir kutu pezervatif aldı. Parasını ödeyip çıkan Serdar Özkan, fişini de aldı. Aradan iki ay geçtikten sonra elaman fazlalığı nedeniyle işten çıkarıldığı 18 Aralık 2004 tarihinde, bir arkadaşı ile birlikte merkeze gelip alışveriş yapan Serdar Özkan, çıkarken iddiaya göre manyetik kontrol cihazı sinyal verdi. Bunun üzerine Serdar Özkan, özel güvenlik elemanlarınca bir odaya götürülüp üstü arandı. Bekar olan Serdar Özkan, cebinden çıkardığı ve içinde bir adet kalmış olan prezervatif kutusunu görevlilere gösterdi. Görevlilerin, sinyalin prezervatif kutusundan geldiğini söylemesi üzerine Serdar Özkan, bunu daha önce aldığını belirtti. Aldığı ürünün fişini evden getirten Serdar Özkan, serbest bırakıldı. 
     Bu olaydan sonra uzun süre psikolojisinin bozulduğunu savunan Serdar Özkan, avukatı Hamza Dağ aracılığıyla Karşıyaka Nöbetçi Asliye Hukuk Mahkemesi'ne verdiği dilekçeyle alışveriş merkezi hakkında 10 bin YTL manevi tazminat istemiyle dava açtı. Serdar Özkan, dilekçesinde şu iddialarda bulundu 
     "Alışveriş merkezinde bir işyerinde çalışıyordum. Bu ürünü daha önceden paket halinde alıp parasını ödemiştim. Bir tanesi de cebimde kalmış. Olay günü çalıştığım firmadan çıkartıldım. Yanıma gelen arkadaşım alışveriş yaptı. Aldığı ürünlerin parasını ödeyip dışarı çıkıyorduk. Ben cihazdan geçerken sinyal verdi. Cüzdanımda bulunan tek ürünü güvenlik elemanına verdim. O da telsizle haber verip yanına başka arkadaşlarını çağırdı. Beni alıp bir odaya götürdüler. Hırsız olduğum gözüyle bakıp ilginç sorular sordular. Bu ürün tek değil, kutuyla satılıyor. Evden fişini getirtince hatalarını anlayıp özür dilediler. Ama benim psikolojim bozuldu. Beni havasız bir yerde tuttular. Bu arada beni götürürlerken gören iş arkadaşlarım, hırsızlık yaptığım için işten çıkarıldığımı düşündüler. Hassas bir yapıya sahibim. Bana karşı yapılan davranıştan dolayı bir hafta dışarı çıkmadım.'' 
     
     ZORLAMADIK 

     Alışveriş merkezi Güvenlik Müdürü Ümit Özkiremitçi ise iddialarla ilgili olarak şunları söyledi 
     "Olay günü davayı açan Serdar Özkan, bir konudan dolayı mağaza içerisinde bulunan başka bir firmaya ait işyerinden çıkartılmış. Cihazdan geçerken de cihazın sinyal vermesi üzerine, sinyal veren maddenin ne olduğunu kontrol etmek için üzerinden çıkartmasını istedik. Mağazamızda giriş ve çıkışlarda manyetik alarm sistemi vardır. Herkesin gözü önünde kontrol etmemek için kontrol odasına davet ederiz. Kimseyi buraya da zorla götürmüyoruz. Gelmek istemezse de zorlamıyoruz. Daha önceden alıp parasını ödediği ürünün öttüğünü öne sürdü. Cüzdanından tek bir tane çıkartıp verdi. Bize gösterdiği fiş ise geçen yılın Ağustos ayına aittir. Biz kimseyi hırsızlıkla suçlamıyoruz. Kendisinden fiş de istemedik. Barkodu çıkartıp gönderdik. İşten çıkartılmasıyla bu olayı dramatize etmesi iyi bir şey değil. Her şey mahkemede belli olacak.'' Karşıyaka Asliye Hukuk Mahkemesi'nde görülecek olan dava, önümüzdeki günlerde başlayacak. Avukat Hamza Dağ, ayrıca güvenlik elemanları hakkında da Hürriyeti tahdit' suçundan savcılığa şikayetçi olduklarını ve soruşturmanın sürdüğünü söyledi. 

     
</TEXT>
</DOC>
