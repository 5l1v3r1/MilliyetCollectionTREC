<DOC>
<DOCNO> 311594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/yazar/gureli.html </URL>
<DATE> 2005/02/02/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Birlikten doğan güç 
</HEADLINE>
<TEXT>


Birçok işlikte, mağazada "Bu işyerinde asgari ücret uygulanmaktadır" levhasını görmeye alışığızdır. Sivas'ta Özel İdare Meclis Salonu'nun duvarında ise, alışık olmadığımız bir levhayla karşılaştık 
"BU İŞYERİNDE BAĞIŞ ALINMAZ. Şik yetiniz için Alo Valilik 179." 
Sivas Valisi'nin devlet kuruluşlarına bu levhaları astırdığı anlaşılıyor. 
Hafta sonunda, Kelkit Havzası Kalkınma Birliği'nin toplantısı için Sivas'taydık. 
İki yıl önce ÇEKÜL Vakfı Başkanı Prof. Dr. Metin Sözen'in önderliğinde Kelkit Havzası Platformu adıyla oluşturulan sivil toplum girişimi Kalkınma Birliği kimliğiyle kurumsallaşmış oluyor. 
ÇEKÜL Danışma Kurulu üyesi olarak izlediğimiz 2 yıllık süreçte edindiğimiz izlenimleri paylaşmak isteriz. 
Amaç Kelkit Havzası'ndaki 5 ilin Giresun, Gümüşhane, Erzincan, Tokat, Sivas ve ilçelerin hem çevre ve kültür varlıklarını korumak hem kalkınma için model geliştirmekti. 
Gördük ki, model oluşmuş, oturmuş ve ürünlerini vermeye başlamış. Havzadaki tüm vali ve belediye başkanları ile üniversite rektörlerinin işbirliği, dayanışma ve üretme heyecanına tanık olduk. 
Sivas'ın genç ve üretken valisi Dr. Hasan Canpolat, yukarıdan aşağı örgütlenmenin başarılı olmadığının geçmişte görüldüğünü belirterek, aşağıdan yukarı doğru örgütlenen bu modelin öteki havzalara da örnek olmasını diliyor. 
Pek çok belediye başkanı, eskiden birbirlerini tanımazken bu model içinde buluşmanın çeşitli yararlarını sıralıyor. Erbaa Belediye Başkanı Ahmet Yenihan, "Birbirimizde olmayan iş makinelerini komşu ilçelerden ödünç alıp vererek işimizi görüyoruz" sözleriyle dayanışma ve işbirliğinin gücünü ve ekonomik yararını örnekliyor. 
Bir önemli saptama daha Havza'daki 2 üniversite Tokat Gaziosmanpaşa, Sivas Cumhuriyet , çevreyle bütünleşmenin, bir başka deyişle, bilimi halkın hizmetine sunmanın güzel örneklerini adeta yarışarak veriyor. 
Daha anlatılacak çok güzel şeyler var. 

Bir şiir 
Şimdilik şiirle Sivas'tan söz açmışken, elbet Aşık Veysel ile noktalayalım. Vali Canpolat'ın harap bir kalıntıdan pırıl pırıl bir kültür ve sanatevine çevirdiği binada çeşitli kurslara katılan insanların cıvıltısı arasında, Uğur Kaya yönetimindeki Türk halk müziği korosundan dinlediğimiz Aşık Veysel'den işte iki dörtlük 
"Güzelliğin on par'etmez Bu bendeki aşk olmasa Eğlenecek yer bulaman Gönlümdeki köşk olmasa Tabirin sığmaz kaleme Derdin dermandır yöreme İsmin yayılmaz leme Aşıklarda meşk olmasa." 



</TEXT>
</DOC>
