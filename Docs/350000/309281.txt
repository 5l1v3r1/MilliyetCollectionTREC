<DOC>
<DOCNO> 309281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur12.html </URL>
<DATE> 2005/01/25/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Bağışlamış olsanız bile yakınlarınızın izni olmadan organlarınız alınamaz 
</HEADLINE>
<TEXT>

     Erciyes Üniversitesi EÜ Tıp Fakültesi Organ Nakli Koordinatörü Dr. Tuncay Taş, halkın organ bağışı konusunda yeterince bilgi sahibi olmadığını, yanlış bilgilendirmeler nedeniyle de bu konuya sıcak bakmadığını söyledi. 
     Taş, AA muhabirine, Organ Nakli Koordinasyon Merkezi'nin geçen yıl Temmuz ayında kurulduğunu ve yıl sonuna kadar 386 organ bağışını kabul ettiğini açıkladı. 
     Organ bağışlarının İl Sağlık Müdürlükleri ile Devlet Hastanelerine de yapılabildiğini belirten Taş, şöyle dedi 
     ''Organlarını bağışlayanların yüzde 60-65'inin kan gurubu A Rh pozitif, yüzde 80'i de 18-28 yaş arasında. Yeni nesil, organ bağışı konusunda daha duyarlı. Bilgisizlik konusunda ise sağlık kurumları ve vatandaşlar aynı düzeyde. Birçok kişi, burada organ bağışı yapıldığını bilmiyor. Toplumun her kesiminde kulak aşinalığı oluşturmalıyız. Bu nedenle önceliği eğitime veriyoruz. Ancak eleman yetersizliği nedeniyle çok az kişiye ulaşabiliyoruz. '' Dr. Tuncay Taş, vatandaşların yanlış bilgilendirilmesi nedeniyle yıllardır organ bağışında istenilen düzeye ulaşılamadığını ifade ederek, şöyle devam etti 
     ''Yanlış bilgiler, fısıltı gazetesi sayesinde halk arasında çok çabuk yayılıyor. Bunların bıraktığı izi de silmek kolay olmuyor. Örneğin halk arasında organlarını bağışlayanların öldüklerinde ailesine haber verilmeden organlarının alınacağı gibi yanlış bir inanış var. Ancak böyle bir şey mümkün değil. Suiistimali önlemek amacıyla siz bağışlamış olsanız bile birinci derecede bir yakınınızın izni olmadan organlarınız alınamaz. Yoksa kötü niyetli bir hastane ya da ekip, boş bir bağış kartını doldurur 'Üzerinden bağış kartı çıktı'' diye ölen kişinin organlarını alabilirdi. Bir de ağır yaralı kişilerin organlarını alabilmek için hastanede iyi bakılmadıklarına inanılıyor. Böyle bir durum da kesinlikle söz konusu olamaz. Zaten yaralıyı iyileştirmek ve organ nakli farklı ekiplerin işidir.'' Bilinçsiz sağlık personelinin de organ bağışını engellediğini kaydeden Taş, şunları söyledi 
     ''Organ bağışı konusunda yeterli bilgisi olmayan doktor ve hemşireler, ailelere yanlış bilgi veriyor. Bu nedenle aileler de ölen yakınlarının organlarının alınmasını istemiyor. Bunun için hastanelerde ve sağlık ocaklarında görev yapan sağlık personeli ile 112 Acil Acil Servis'te görev yapan personele yönelik eğim semineri düzenleyeceğiz.'' 
     
</TEXT>
</DOC>
