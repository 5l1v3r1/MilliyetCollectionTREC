<DOC>
<DOCNO> 320538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/ekonomi/eko05.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş'ta alıcılar açıklansın 
</HEADLINE>
<TEXT>


ÖİB, Tüpraş'ın ikincil arzıyla 445 milyon dolarlık bir özelleştirme yapacak. Son üç yılda ortalama özelleştirme geliri 500 milyon dolarda kaldı. Rakamın büyüklüğü nedeniyle Tüpraş'ta alıcıların açıklanması gerektiğini düşünüyoruz 

Songül Hatısaru 

Özelleştirme İdaresi Başkanlığı ÖİB , Tüpraş'ın ikincil halka arzıyla 445 milyon dolarlık bir özelleştirme gerçekleştirecek. Son üç yılda Türkiye'de özelleştirme gelirinin ortalama 500 milyon dolar civarında olduğu düşünüldüğünde rakamın büyüklüğü ortada. 
Bu nedenle yüzde 14.76'lık hissenin yabancılara satışında diğer özelleştirmede olduğu gibi alıcı tarafları kamuoyunun bilme hakkı olduğunu düşünüyoruz. 

Pazartesiye kalabilir 
Borsa bu tür satışlarda alıcı tarafın payı yüzde 5'i geçtiği taktirde kamuoyuna açıklanmasını istiyor. Türkiye'nin stratejik önemde bir şirketi sözkonusu olduğundan, alıcıların kimliği daha sonra blok satışa talipli olacakların ilgisini etkileyebileceğinden ve olası spekülasyonların da önüne geçileceğinden alıcıların açıklanmasının yararlı olacağı kanaatindeyiz. Biz yazıyı yazdığımız saatlerde TSİ 23.57 İMKB'nin günlük bülteni henüz yayınlanmamıştı. İMKB satışa ilişkin duyurusu 3 Mart tarihli bülteninde yayınlamaz ise ikincil halka arz pazartesi gününe kalabilir. 

Alıcı bilgileri eksik 
Bizim duyumlarımız dünkü satışın, ertelenmesinde alıcı taraflarla ilgili eksik belgelerin neden olduğu yönünde. Tüpraş'ta diğer bir endişe kaynağı ise Petrol - İş Sendikası'nın açtığı dava. Tüpraş'ta örgütlü Petrol - İş Sendikası, şirketin yüzde 14.76 hissenin İMKB Toptan Satışlar Pazarı'nda satışı için ivedilikle yürütmenin durdurulması ve iptali amacıyla Ankara 12. İdare Mahkemesi'ne dava açtığını duyurdu. Sendika dava açma gerekçesinde satış için Özelleştirme Yüksek Kurulu ÖYK kararı gerekmesine karşın bunun alınmadığı ve borsaya satış işleminin yapılmasından üç iş günü öncesinde İMKB'ye bildirim yapılması gerektiği prosedürüne de uyulmadığı argümanını öne sürdü. 
Öte yandan İMKB önceki gün aldığı bir kararla sadece ÖİB'in yapacağı satışlarda bu sürenin aranması koşulunu kaldırdı. 

Davadaki argümanlar dayanaksız kalabilir Dün konuştuğumuz piyasa yetkilileri, alıcıların açılan dava nedeniyle tedirgin olabileceklerin söylüyordu. Bilindiği gibi daha önce Zorlu ve Tatneft konsorsiyumunun kazandığı Tüpraş ihalesi, yine sendikanın açtığı dava sonucunda şartname kurallarına uyulmadığı gerekçesiyle iptal edilmişti. Ancak aldığımız bilgilere göre ÖİB'in elinde borsada kote KİT'lerde hisse satışına imkan sağlayan ocak 2005 tarihli bir ÖYK kararı mevcut. 
Dava dilekçesinde yer alan satış işleminin, üç iş günü öncesinde İMKB'ye bildirim yapılması gerektiği argümanı ise dünkü erteleme ile karşılandığından bu argümanda dayanaksız kalabilir. Alıcı tarafların da bu nedenle hisseleri alma niyetlerinin devam edeceğini ve satışın gerçekleştirileceğini düşünüyoruz. 


</TEXT>
</DOC>
