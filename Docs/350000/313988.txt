<DOC>
<DOCNO> 313988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/siyaset/siy02.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Valiliklerde 'Azınlık bürosu' 
</HEADLINE>
<TEXT>


Hükümet, bundan sonra azınlıkların tüm bürokratik işlemlerinin emniyet birimleri yerine valiliklerce yürütülmesine karar verdi 

TOLGA ŞARDAN Ankara 


Avrupa Birliği'ne uyum çalışmaları kapsamında 8. uyum paketiyle Türkiye'de yaşayan azınlıklara ibadethane açma izni veren hükümet, yeni bir uygulama daha başlattı. Türkiye'deki azınlıkların bürokratik işlemleri, bundan sonra emniyet yerine, valiliklerde oluşturulacak Azınlıklar Bürosu'nca yapılacak. 
Dışişleri Bakanı Abdullah Gül, Adalet Bakanı Cemil Çiçek ve İçişleri Bakanı Abdülkadir Aksu'dan oluşan Reform İzleme Grubu, azınlıklardan gelen eleştiriler üzerine, bürokratik işlemlerin valilikler bünyesinde oluşturulacak yeni bir birim tarafından yürütülmesini benimsedi. Bunun üzerine Emniyet Genel Müdürlüğü Güvenlik Dairesi Başkanlığı ile il emniyet müdürlükleri güvenlik şubelerindeki Azınlıklar Bürosu da, İçişleri Bakanlığı'nda valiliklerle koordineyi sağlayan İller İdaresi Genel Müdürlüğü'ne bağlandı. İller İdaresi Genel Müdürlüğü'nde, Azınlıklar Bürosu adıyla yeni birim oluşturuldu. Azınlıkların yaşadığı 10 il valiliğinde de aynı bürolar kurularak İçişleri'ne bağlandı. 
Bundan sonra azınlıkların tüm bürokratik işlemleri emniyet birimleri yerine valiliklerce yürütülecek. 



</TEXT>
</DOC>
