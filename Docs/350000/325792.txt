<DOC>
<DOCNO> 325792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/yazar/bila.html </URL>
<DATE> 2005/03/22/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Türkmenler 
</HEADLINE>
<TEXT>


Irak'taki seçim sonuçları Türkmenleri de, Ankara'yı da memnun etmemişti. Seçim sonrası karşılıklı eleştiriler gündeme gelmişti. 
Yeni süreçte Türkiye, Irak'taki Türkmenlerin, Bulgaristan'daki Türkler gibi örgütlerini genişletip güçlendirmelerini ve ülke yönetiminde etkin hale gelmeleri gerektiğini savunuyor. 
Bunu sağlamak için de dağınıklığın giderilmesi, Türkmen birliğinin kurulması gerekiyor. 
Türkmenler, Ankara'nın bu yaklaşımını nasıl karşılıyor 
Irak'ın yeniden yapılanması sürecinde Türkmenler de demokratik yoldan Irak yönetiminde söz sahibi olmayı doğru hedef olarak görüyorlar. Bulgaristan'daki Türklerin ulaştığı örgütlenme ve siyasi etkinlik düzeyini de takdir ediyorlar. 
Ancak, iki ülke koşulları arasında önemli farkların Irak'taki Türkmenler aleyhine olduğuna dikkat çekiyorlar. 
Türkmenler bir yandan seçim sonuçlarının analizini yapmak, eksiklik ve yanlışlıkları saptamak amacıyla 22-24 Nisan'da büyük bir kurultaya gidiyorlar. Bu kurultay hem geçmişin bir muhasebesi, hem de geleceğin yapılandırılması açısından önemli rol oynayacak. 
Ankara'nın yeni Türkmen politikası olarak Bulgaristan örneğini vermesinden sonra önde gelen Türkmen liderler, şu değerlendirmeyi yapıyorlar 
Irak'taki koşullar Bulgaristan'a göre çok daha ağır. Ülke işgal altında. Sandığa gitmemiz büyük ölçüde engellendi. Sandıklarımız çalındı. Türkmenler üzerinde ağır baskı oluşturuldu. Savaş koşullarında insanlarımız korkutuldu, sandığa gitmemeleri için tehdit edildi. Silahlı peşmergelerin gölgesinde örgütlenmek, sandığa sahip çıkmak bu kadar mümkün oldu. 

Gerginlik böler 
Türkmen liderlerin bugünkü kaygısı, seçim sonuçlarına ilişkin sorumluluk tartışmaları içinde Irak Türkmen Cephesi'nin bölünme riskiyle karşılaşması. 
Seçim sonuçlarından kim sorumlu tartışmasının şimdiden Türkmenler ve Irak Türkmen Cephesi içinde çekişmelere ve gerginlikleri neden olduğuna dikkat çeken Türkmen liderlere göre bu hava dağılmazsa 22-24 Nisan'daki kurultaydan bir bölünme çıkabilir. Bu da Türkmenler açısından çok olumsuz sonuçlar doğurur. 
Seçim muhasebesi yapalım derken Türkmenlerin kendi aralarında çekişmeye ve çatışmaya girmelerinin etkinliklerini daha da azaltacağı üzerinde duruluyor. 
Türkmen liderler, bu koşullarda önce Türkmenler arasında birliğin sağlanması ve sağlamlaştırılması gerektiğini vurguluyorlar. Bu başarılmadan, Irak'ın yeniden yapılanması ve idaresinde Türkmenlerin etkili olamayacaklarına dikkat çekiyorlar. 
22-24 Nisan kurultayından bölünme değil birlik çıkması ilk koşul gibi görünüyor. 



</TEXT>
</DOC>
