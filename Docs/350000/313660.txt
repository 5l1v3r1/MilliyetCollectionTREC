<DOC>
<DOCNO> 313660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/siyaset/siy02.html </URL>
<DATE> 2005/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'İran, işbirliği yapsın' 
</HEADLINE>
<TEXT>


Erdoğan, İran Dışişleri Bakanı Harrazi'ye, "Nükleer enerji konusunda Atom Enerji Ajansı ile birlikte hareket edin" dedi 

ELÇİN ERGÜN Kuala Lumpur 


Başbakan Recep Tayyip Erdoğan, ABD'nin son dönemde ülkesine yönelik baskısından rahatsızlık duyduğunu söyleyen İran Dışişleri Bakanı Kemal Harrazi'ye "Nükleer enerji konusunda işbirliği yapın" önerisinde bulundu. Erdoğan, "Bölgede çıkabilecek bir savaş ihtimalinden rahatsız" ifadesini kullandı. Malezya ziyareti sırasında kendisiyle aynı otelde kalan Harrazi, önceki gece sürpriz şekilde Erdoğan'ı odasında ziyaret ederek 15 dakika görüştü. Harrazi, başta ABD üst yönetiminin İran'a yönelik çıkışlarından rahatsız olduklarını söyledi. 

Irak da konuşuldu 
Erdoğan da bölgenin yeni bir gerginliğe tahammülü olmadığını dile getirerek, "Nükleer enerji konusunda Atom Enerji Ajansı ve Avrupa İnisiyatifi ile birlikte hareket edin, işbirliği yapın" dedi. Harrazi'nin, "Nükleer enerjiyi, enerji açığını gidermek için kullanıyoruz" sözleri üzerine Erdoğan, barışçıl amaçlarla atom enerji kullanımının gözetim altında yapılabileceğini vurguladı. Erdoğan ve Harrazi, Irak'ta seçimin yapılmasını da "ileri bir adım" olarak değerlendirdi. 


</TEXT>
</DOC>
