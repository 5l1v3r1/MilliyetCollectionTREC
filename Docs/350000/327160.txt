<DOC>
<DOCNO> 327160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonyas03.html </URL>
<DATE> 2005/03/25/ </DATE>
<TIME> 02.22 </TIME>
<AUTHOR>  </AUTHOR>
<HEADLINE>
Sony'den "21.yüzyılın walkmani" 
</HEADLINE>
<TEXT>

     Japon elektronik devi Sony, ''21. yüzyılın walkmani'' olarak nitelediği yeni taşınabilir oyun konsolunu ABD'de piyasaya sundu. 
     Sony'den yapılan açıklamada, yeni oyun konsolunun müzik ve film stoklayabildiği ve internete de bağlanabildiği bildirildi. 
     ''PSP'' Taşınabilir Playstation adı verilen ürünün 250 dolardan satışına başlandığı ve ABD taşınabilir oyun konsolu pazarının yüzde 90'ını elinde bulunduran Nintendo'yu hedeflediği belirtildi. 
     Sony yetkilisi Kaz Hirai, yeni ürünlerine çok güvendiklerini, ''PSP'ye olan ilgi, bugüne kadarki bütün ürünlere gösterilen ilgiden çok daha fazla olacak'' ifadesiyle belirtti. 
     Hirai, San Francisco ve New York'ta bazı mağazaların, kapılarını dün geceyarısından itibaren müşterilerine açtıklarını, klasik bir CD-Rom'un yaklaşık iki katı olan 1.8 gigabaytlık sabit diske sahip ürünü satmaya başladıklarını, PSP'nin işlemcisinin klasik Playstation ile aynı olduğunu kaydetti. 
     Kablo kullanmadan internete bağlanma özelliği de olan PSP'nin gelecek aylarda Avrupa'da da satışa sunulacağı, ancak kesin tarihin henüz belli olmadığı ifade edildi. 
     Yeni ürünün içindeki hafıza kartının 32 megabayt olduğu, bunu az bulanlar için 4 gigabaytlık yeni bir versiyonun 1000 dolardan satışa sunulacağı açıklandı. 
     Oyun, müzik ve internet konsolu PSP'nin sadece Nintendo'ya değil, dünya piyasasını kasıp kavuran Apple'ın Ipod'una da büyük bir rakip olacağı bildiriliyor. 
     Sony, bundan 25 yıl önce 1980'de piyasaya sürdüğü ''Walkman'' ile müziği ''taşınır'' hale getirmişti. Walkman, bu tür cihazların öncüsü olarak teknolojik bir devrim olarak kabul edilmişti. 
     
</TEXT>
</DOC>
