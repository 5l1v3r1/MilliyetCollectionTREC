<DOC>
<DOCNO> 333023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonspo26.html </URL>
<DATE> 2005/04/13/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Çalımbay Fenerbahçe'nin zaaflarını biliyoruz ve bunlardan yararlanacağız 
</HEADLINE>
<TEXT>

     Beşiktaş Teknik Direktörü Rıza Çalımbay, Fenerbahçe'den daha çok puana ihtiyaçları olduğunu ve hafta sonunda yapacakları derbiye kesinlikle kazanmak için çıkacaklarını söyledi. 
     Çalımbay, BJK Nevzat Demir Tesisleri'nde Beşiktaş'ı izleyen spor yazarlarına, yardımcıları ile birlikte yemek verdi. Kulüp başkanı Yıldırım Demirören de yemeğe katılırken, Çalımbay yemek sonrası yazarların sorularını yanıtladı. 
     Fenerbahçe derbisine değinen Çalımbay, bu karşılaşmada beraberliği dahi düşünmediklerini belirterek, ''Fenerbahçe'den daha çok puana ihtiyacımız var. Fenerbahçe'nin kaybedeceği puanı telafi edecek durumu var, ama bizim yok'' dedi. 
     Fenerbahçe'nin iyi yönlerinin de zaaflarının da bulunduğunu vurgulayan Çalımbay, ''Fenerbahçe'nin zaaflarını biliyoruz ve bu zaaflardan yararlanacağız'' şeklinde konuştu. 
     Özellikle Trabzonspor maçında taktiksel açıdan çok iyi oynadıklarını anlatan Çalımbay, ''Hızlı 3 oyuncuları Gökdeniz, Fatih ve Yattara'ya alan bırakmadık. Golümüz son dakikada geldi, ama ben iyi oynadığımızı düşünüyorum. Fenerbahçe maçında da rakibimizin zaaflarını biliyoruz. Trabzonspor maçındaki gibi iyi mücadele edip maçı kazanmak istiyoruz'' diye konuştu. 

     
</TEXT>
</DOC>
