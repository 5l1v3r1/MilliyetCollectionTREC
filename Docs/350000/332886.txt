<DOC>
<DOCNO> 332886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun39.html </URL>
<DATE> 2005/04/13/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Bulgar Başbakan, milletvekili aday listelerini tek başına belirledi... 
</HEADLINE>
<TEXT>

     Bulgaristan'da haziran ayında yapılacak parlamento seçimleri için siyasi partiler aday listelerini belirlemeye başladı. 
     İktidardaki 2. Simeon Ulusal Hareketi'nin NDSV lideri ve Başbakan Simeon Sakskoburgotski, partisinin milletvekili aday listesini açıkladı. 
     Sakskoburgotski'nin milletvekilli adaylarını, il ve ilçe teşkilatlarına danışmadan tek başına belirlediği bildirildi. 
     Sakskoburgotski'nin milletvekili aday listesinde, kamuoyu araştırmalarına göre ülkenin en güvenilir bürokratı olan ve politikaya girip girmeyeceği uzun süredir tartışılan İçişleri Bakanlığı Genel Sekreteri General Boyko Borisov da yer aldı. Simeon Sakskoburgotski, milletvekili aday listesinde Boyko Borisov'u Blogoevgrad bölgesinden birinci sıraya yazdı. 
     NDSV'nin milletvekili aday listesinde beklendiği gibi Simeon yine yer almadı. Sakskoburgotski, 2001 yılında yapılan seçimlerde de milletvekili adayı olmamış, ancak parti lideri olarak başbakanlık görevine getirilmişti. 
     Siyasi gözlemciler, bu durumu Sakskoburgotski'nin çar unvanından resmen vazgeçmediğinin bir kez daha teyidi olarak yorumluyor. 
     Bulgaristan'da yapılan son kamuoyu araştırmaları, haziran ayında yapılacak seçimlerde iktidar partisi NDSV'nin önemli ölçüde oy kaybına uğrayacağını ortaya koyuyor. Kamuoyu araştırmalarına göre, seçimlerde en fazla oyu, Bulgaristan Sosyalist Partisi'nin BSP alması bekleniyor. 
     
</TEXT>
</DOC>
