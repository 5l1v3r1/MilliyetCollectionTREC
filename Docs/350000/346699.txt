<DOC>
<DOCNO> 346699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/soneko18.html </URL>
<DATE> 2005/05/28/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
TÜSİAV Başkanı Sarıtoprak "Hükümetin tarım politikası iflas etti" 
</HEADLINE>
<TEXT>

     Türkiye Sanayici ve İşadamları Vakfı TÜSİAV Başkanı Veli Sarıtoprak, "hükümetin tarım politikasının iflas ettiğini" savundu. 
     Sarıtoprak, Anamur Ticaret ve Sanayi Odası ANTSO ile Anamur Muz Üreticileri Derneği’nin davetlisi olarak Mersin’in Anamur İlçesi’ne geldi. 
     Türkiye’nin 10 yıl önce tarımda kendine yeten 7 ülkeden biri olduğunu belirten Sarıtoprak, "Günümüzde ise ülkemiz tarım ithalatçısı ülke konumuna gelmiştir" dedi. 
     "Hükümetin tarım politikasının iflas ettiği" görüşünü savunan Sarıtoprak, "Tarım sektöründe bu yıl için öngörülen yüzde 1.7’lik küçülme gerçekleşirse, Türk tarımı üst üste 3 yıl küçülerek Cumhuriyet tarihinde bir ilke imza atacak. Çiftçi eskiden 3 kilo buğdayla 1 litre mazot alırken, şimdi 8 kilo buğdayla 1 litre mazot alabiliyor" diye konuştu. 
     Türkiye’ye IMF kanalıyla, AB ve ABD’den, tarımda desteklemeyi hızla azaltması için baskılar geldiğini savunan Sarıtoprak, sözlerini şöyle sürdürdü 
     "Bana göre bu baskılar Türkiye’de tarımın çöküşünü hızlandırır. 
     Türk çiftçisi himaye değil, üyesi olmaya çalıştığımız AB üyesi ülkelerine eşit koşullarda, o ülkelerin aday üyelik dönemlerinde uyguladıkları tarım politikaları düzeyinde destek ve teşvik istiyor." Anamur’da muz üreticilerinin lobi oluşturmaları gerektiğini belirten Sarıtoprak, "Anamur’da 150 bin ton üretim ve 600 bin kişilik istihdam var. Bu ekonomik değer yok olmamalı. Onun için üreticiler odalara, derneklere, vakıflara, örgütlere daha sıkı sarılmalı. Bir Anamur platformu veya Anamur lobisi oluşturarak, sıkıntılarınızı Ankara’da dile getirmelisiniz" dedi. 
     ANTSO Başkanı Abdulkadir Çilingir ise muz üreticilerinin mağduriyetinin giderilmesi konusunda gerekli girişimleri yaptıklarını kaydetti. 
     
</TEXT>
</DOC>
