<DOC>
<DOCNO> 349131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonspo06.html </URL>
<DATE> 2005/06/05/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Akçaabat Sebatspor, Tahkim Kurulu'na başvuruyor... 
</HEADLINE>
<TEXT>

     Birinci Süper Futbol Ligi'nden düşen Akçaabat Sebatspor, liglerin tescil edilmemesiyle ilgili Futbol Federasyonu'na yaptığı başvurudan olumsuz sonuç alması üzerine yarın Tahkim Kurulu'na başvuru yapacak. 
     Başkan yardımcısı Baki Eyüboğlu, AA muhabirine yaptığı açıklamada, daha önce Merkez Hakem Kurulu'nun seçimlerinin iptalini gerekçe gösterip Futbol Federasyonu'na başvuruda bulunduklarını belirterek, ''Bize bu konuda Futbol Federasyonu'ndan gelen yazıda net bir cevap verilmemişti. Ancak, liglerin tescil edilmesini olumsuz bir cevap olarak yorumluyoruz'' dedi. 
     Hukukçularıyla bu konuda çalışmalarını yürütmeye devam ettiklerini ifade eden Eyüboğlu, ''Yarın Tahkim Kurulu'na başvuruda bulunacağız. Haklarımızı sonuna kadar arayacağız'' diye konuştu. 
     
</TEXT>
</DOC>
