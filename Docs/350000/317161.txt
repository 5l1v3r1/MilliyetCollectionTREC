<DOC>
<DOCNO> 317161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sondun22.html </URL>
<DATE> 2005/02/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Denktaş Talat'ın cumhurbaşkanlığından niye korkayım 
</HEADLINE>
<TEXT>

     KKTC Cumhurbaşkanı Rauf Denktaş, dünkü seçimlerde oylarını artıran Cumhuriyetçi Türk Partisi'nin CTP lideri Başbakan Mehmet Ali Talat'ın cumhurbaşkanı olma olasılığının kendisini rahatsız etmediğini söyledi. 
     Denktaş, kendi tercihinin, halkın ve Türkiye'nin üzerinde uzlaştığı bir adaydan yana olduğunu belirtti. 
     Cumhurbaşkanlığına aday olup olmama kararının Talat ve partisine ait olduğunu ifade eden Denktaş, referandumların ardından adada görüşmecinin kim olacağına halkın karar vereceğini, Talat'ın başbakan olarak kalıp Meclisten gerekli yetkiyi alarak görüşmeci olabileceğini söyledi. Denktaş, Rum kesiminin bu karara itiraz etme hakkının bulunmadığını kaydetti. 
     ''Benim tercihim tarafsız, üzerinde uzlaşılan bir adaydan yana. Ancak Talat gelecekse, bundan korkacak bir şey yok'' diyen Denktaş, şöyle devam etti 
     ''Niye korkayım, devleti ve bağımsızlığı koruyacağına, egemenliğine sahip çıkacağına yemin ederek oturacak buraya. Ya bu yemini edecek ya da etmeyecek. Yemini edip de buraya oturduktan sonra devlete ve bağımsızlığına kendi öz evladı gibi bakması lazım.'' Talat'ın başbakan olduktan sonra Rum yönetimini daha iyi tanıdığını belirten Denktaş, ''Talat başbakanlığa oturunca benden daha iyi gördü Rumu, benden daha acı duyarak haykırdı, çünkü kendisini yıllarca kandırdıklarını gördü. Buraya oturunca da göreceği yegane şey elinden almak istedikleri devlettir'' dedi. 
     Denktaş, Başbakan Talat'ın ''akıllı, çok okuyan bir insan'' olduğunu kaydederek, ''Rumu şimdi tanıyan bir insandır, bütün barış niyetine rağmen Rumun aynı seviyede barış istemesi lazım ki barış olsun'' dedi. 
     Cumhurbaşkanı Denktaş, şöyle devam etti 
     ''Türkiye'ye rol düşüyor. Türkiye'nin kendisini yanıltmaması lazım. Türkiye'nin Talat'ı kullanarak Kıbrıs'ı teslim etmemesi lazım. Kıbrıslılar istedi diye Türkiye'nin arkamızdan çekilmemesi lazım.'' Denktaş, Ulusal Birlik Partisi UBP lideri Derviş Eroğlu'nun seçimlerde oy kaybetmesine karşın, cumhurbaşkanlığı için yarışa gireceğini tahmin ettiğini de belirtti. Eroğlu'nun bir sonraki seçimlere parti başkanı olarak katılmayacağı yönündeki açıklamasının hatırlatılması üzerine Denktaş, ''Bu sefer de katılmamış olsaydı, daha iyi olurdu. Çoğu arkadaşı başkan olarak kalmasaydı seçimlerden daha güçlü çıkacaklarını düşünüyordu. Çoğu arkadaşı telkin etti, ama dinlemedi'' diye konuştu. 
     Seçimlerde halkın iradesinin tecelli ettiğini ve buna saygılı olduklarını ifade eden Denktaş, ''Amerikalıların ve yabancıların son safhada müdahaleleri olmasaydı daha rahat olacaktık, netice yine değişmeyecekti belki, ama bu dış müdahalelere fırsat vermemek lazımdır'' dedi. 
     
     ''CTP REFERANDUMUN RÜZGARINI ARKASINA ALDI'' 
     CTP'nin referandumda almış olduğu rüzgarı kısmen devam ettirdiğini belirten Denktaş, şunları söyledi 
     ''Talat uzlaşamamanın nedenini benim kadar anlamış durumdadır. AB üyesi meşru Kıbrıs hükümeti olarak tanındıkları sürece Rumların uzlaşmaya niyeti yoktur, çünkü ihtiyacı yoktur. Masaya geçseler bile bu taktik icabı olacaktır. Ümit ederim ki, Talat bu son on ayda almış olduğu dersle Rumları iyice değerlendirecektir, bütün oyunun bağımsızlığımızı kaldırmaya, Türkiye'nin adadan çıkarılmasına yönelik olduğunu görüp adımlarını ona göre atacaktır. 
     Türkiye'nin rolü önemli, Türkiye yüzde 44-45 oyla burada iktidar olmuş kişilere 70 milyonun milli çıkarlarını Ruma teslim etme lüksünü tanımayacaktır, tanıyamaz diye düşünüyorum. Bu konuda endişem olduğundan değil, dava müşterek. Türkiye'nin stratejik çıkarları var. Türk-Yunan dengeleri var. Bizim Türkiye'siz bir AB'ye hele devletimizi korumaksızın girmemiz, kısa bir zaman içinde ortadan kalkmamız anlamına gelir.'' KKTC'yi çetin bir dönemin beklediğine işaret eden Cumhurbaşkanı Denktaş, ''Talat iyi bir görüşmeci olduğunu da kanıtlamıştır bence. Rumları tanımıştır. Ümit ederim ki daha sağlıklı yolda yürüyecektir. Bizim görevimiz, talip olduğu takdirde, devleti ve bağımsızlığı koruduğu sürece, bilgi ve tecrübemizle kendisine yardımcı olmaktır, başarılar diliyorum'' dedi. 
     Denktaş, bir soru üzerine, UBP'nin kaybettiği oyların Serdar Denktaş'ın başkanlığındaki Demokrat Parti'ye DP gittiğini belirterek, Serdar Denktaş'ın çok kısıtlı bütçeyle seçim kampanyasını yürütmesine karşın, oy oranını artırmasını başarı olarak gördüğünü kaydetti. 
     Cumhurbaşkanı Denktaş, oğlunun parti başkanlığına, onun da kendi mevkiine saygı duyduğunu kaydetti ve ''Ben söyledim diye partisinin aldığı kararı değiştirmesini beklemem, değiştirmez de'' dedi. 
     Denktaş, kurulacak hükümete tek tavsiyesinin bağımsızlığa sahip çıkılması olduğunu kaydederken, seçim sürecinde ortaya atılan bazı yolsuzluk iddialarına da açıklık getirilmesini istedi. 
     
</TEXT>
</DOC>
