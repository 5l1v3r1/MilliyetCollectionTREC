<DOC>
<DOCNO> 307049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/siyaset/asiy.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal CHP düşmeyen kale 
</HEADLINE>
<TEXT>


7 ilin delegeleriyle bir araya gelen CHP Genel Başkanı Deniz Baykal, Erdal İnönü'nün eleştirilerinin anımsatılması üzerine, "Bunları değerlendiririz. Bunu 1992 yılından beri yaşıyoruz" cevabını verdi 

ANKARA Milliyet 


CHP Genel Başkanı Deniz Baykal, CHP'nin "Türkiye'nin düşürülememiş kalesi" olduğunu ifade ederek, "CHP hiçbir yolsuzluğun etkin olmayacağı bir dürüstlük abidesidir" dedi. Baykal, CHP'nin 29 Ocak'taki olağanüstü kurultayı öncesi Ankara, Kırıkkale, Çankırı, Karabük, Bartın, Zonguldak ve Eskişehir delegeleriyle bir araya geldi. Kurban Bayramı sonuna kadar bölge toplantılarını tamamlayacaklarını ve "Anadolu'yu tarayacakları"nı dile getiren Baykal, toplumun büyük bir dikkatle CHP'yi izlediğini kaydetti. Baykal şunları söyledi 
"Biz sadece parti içi konuyla meşgul değiliz. CHP'de parti içi sorunlar daima olur. Bunlar konuşulur, tartışılır. Zaman zaman kurultaya gidilir. Ama şimdi olay bunun ötesinde. Bütün Türkiye'nin ilgisi ve umudu, desteği CHP'deki bu tartışmanın bütün ülkemiz için güven veren bir sonuca bağlanmasıdır. Biz onu gerçekleştirmeye çalışıyoruz. CHP bu kurultaydan güçlenerek çıkacaktır. Telaş gerektiren bir durum yoktur. Bütün bu sorunları aşarız, aşacağız." 
CHP'nin bu tartışmalardan çıkacağını ve Türkiye'nin onurlu siyasi partisi olarak işlevini etkin şekilde sürdüreceğini ifade eden Baykal, Erdal İnönü'nün eleştirilerinin anımsatılması üzerine, "Bunları değerlendiririz. Bunu 1992'den beri yaşıyoruz" yanıtını verdi. 

'Tuzakları görüyoruz' 

CHP lideri Deniz Baykal, delegelerin partiye sahip çıkan bir anlayış sergilediklerini söyledi. 7 ilin delegeleriyle Ankara'da bir toplantı yapan Baykal, çıkışta açıklamalarda bulundu. CHP'nin sorumluluğunun bilincinde, durumu çok doğru değerlendirdiğini belirten Baykal, partinin kendisine yönelik her tuzağı da çok iyi gördüğünü kaydetti. "Bunun gereği zemininde yapılacak" diyen Baykal "Delegelerden ne mesajı aldınız " sorusuna "Çok umut verici, güven verici. Partiye sahip çıkan bir anlayış çok açık bir şekilde gözüküyor" yanıtını verdi. 
Baykal'ın toplantıda delegelere yaptığı konuşmada, muhaliflere ilişkin olarak "Her devirde, her partide bir ihanet kotası olacağını, ancak CHP'nin güçlü bir parti olduğunu ve bunun üstesinden geleceğini" söylediği öğrenildi. 

Delegelerle toplantı... 

Ankara, Kırıkkale, Çankırı, Karabük, Bartın, Zonguldak ve Eskişehir delegeleriyle dün bir araya gelen Baykal, bugün de Diyarbakır'da bölge delegeleriyle buluşacak. Diyarbakır, Batman, Siirt, Şırnak, Elazığ, Malatya, Tunceli, Bingöl, Mardin, Şanlıurfa, Adıyaman, Bitlis ve Van il başkanları ve kongre delegeleriyle toplantı yapacak olan Baykal, daha sonra Adana'ya geçecek. 


</TEXT>
</DOC>
