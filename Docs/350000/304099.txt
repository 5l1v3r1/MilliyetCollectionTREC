<DOC>
<DOCNO> 304099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonspo16.html </URL>
<DATE> 2005/01/06/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Rizespor, yeni Macar golcüsüne kavuştu 
</HEADLINE>
<TEXT>

     Ligin ikinci yarısına Antalya Aksu'daki Topkapı Palace Otel'de kamp yaparak hazırlanan Çaykur Rizespor'da, yeni transfer edilen Macar forvet oyuncusu Isvan da kampa katıldı. 
     Antalya'ya dün gece gelen 27 yaşındaki Isvan, yeşil-mavili takımın bu sabah ormanda yaptığı krosta yer aldı. 
     Hazırlıklarını günde çift antrenman yaparak sürdüren Çaykur Rizespor, 11 Ocak'tan itibaren antrenman sayısını 3'e çıkaracak. 
     Karadeniz ekibi, ilk hazırlık maçını 9 Ocak Pazar günü Topkapı Palace Oteli'nin sahasında İkinci Lig takımlarından Kırşehirspor ile yapacak. 
     Bu arada Çaykur Rizespor Genel Kaptanı Yılmaz Zehiroğlu, Brezilya'dan bu gece ya da yarın sabah 3 Brezilyalı oyuncu getireceklerini ve bu futbolcuların antrenmanlarda deneneceğini söyledi. 
     Zehiroğlu, teknik direktör Rıza Çalımbay'ın bu oyuncular hakkında vereceği rapora göre transferleri gerçekleştireceklerini kaydetti. 
     
</TEXT>
</DOC>
