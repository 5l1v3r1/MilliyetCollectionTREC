<DOC>
<DOCNO> 311028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonsiy13.html </URL>
<DATE> 2005/01/31/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Tarım ve Köy işleri Bakanlığı taşınıyor... 
</HEADLINE>
<TEXT>

     Kızılay Milli Müdafaa Caddesi'ndeki Tarım ve Köyişleri Bakanlığı, yasayla kapatılması kararlaştırılan, Eskişehir Yolu 9. km'deki Köy Hizmetleri Genel Müdürlüğü kampusüne taşınıyor. 
     Edinilen bilgiye göre, Kızılay'daki Bakanlığın kullandığı Vakıflar Genel Müdürlüğü'ne ait binanın, Ankara 22. Asliye Hukuk Mahkemesi tarafından alınan kararla boşaltılmasına karar verildi. 
     Bu karar üzerine Bakanlık makamı, özel kalem, müşavirler ve danışmanlar, Köy Hizmetleri Genel Müdürlüğü kampusü içerisindeki bir başka binaya ''bu hafta içerisinde'', geriye kalan birimler ve personel ise kademeli olarak önümüzdeki aylarda taşınacak. 
     Vakıflar Genel Müdürlüğü'nün, sahibi olduğu binanın boşaltılması için 2001 yılında açtığı dava, yaklaşık 3 sene sürmüş ve binanın boşaltılması kararıyla sonuçlanmıştı. 
     Mahkemenin ''binayı boşaltın'' kararına uyulmaması üzerine, Tarım ve Köyişleri Bakanlığı'na 54 defa icra tebliği gönderilmişti. 
     Bu arada Köy Hizmetleri Genel Müdürlüğü'nün kapatılmasını öngören ve 16 Mart 2005'te yürürlüğe girecek olan yasa, 28 Ocak 2005 tarihli Resmi Gazete'de yayımlanmıştı. 

     
</TEXT>
</DOC>
