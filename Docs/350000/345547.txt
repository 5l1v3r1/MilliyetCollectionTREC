<DOC>
<DOCNO> 345547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/spor/bbas.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'dan devrim 77-83 
</HEADLINE>
<TEXT>


Beşiktaş, Play-Off yarı finalinin 3. maçında Ülker'e şans tanımadı, 10 yıl sonra finale yükselen ilk kulüp takımı olmayı başardı, 30 yıl hasret kaldığı şampiyonluk yolunda da dev bir adım attı 


Beşiktaş, Play - Off yarı final üçüncü maçında güçlü rakibi Ülkerspor'u nefesleri kesen bir maç sonunda 83 - 77 mağlup etti, 1 - 0 önde başladığı seriyi 3 - 1 kazanarak finale adını yazdırdı. Kartal, 10 yıl aradan sonra finale yükselen ilk kulüp takımı olurken, 30 yıl hasret kaldığı şampiyonluk yolunda da zorlu bir engeli aştı. 
Siyah - Beyazlılar, özellikle dış şutlarda yüksek bir yüzdeyle oynadığı karşılaşmanın henüz başında El Amin'in sayılarıyla kontrolü ele geçirdi, ilk çeyreği 29 - 19 önde kapadı. İkinci periyotta da Ülkerspor'un kötü savunmasına "üçlük yağdıran", Maher, Haluk ve Ellis'in de devreye girmesiyle farkı 16 sayıya kadar çıkaran Beşiktaş, devreyi 48 - 39 önde geçti. 
Üçüncü çeyrekte Ülker'in Stombergas ve Vukcevic ile direnişine El Amin - Varda ikilisi ile yanıt veren Siyah - Beyazlılar, 10 sayılık farkı koruyarak son periyoda 68 - 58 önde girdi. Bu çeyrekte de rakibinin hücumdaki hatalarını iyi değerlendiren, Ellis'in de skora katkısıyla Ülker'e "yaklaşma" izni vermeyen Beşiktaş, karşılaşmayı 83 - 77 kazanarak ilk finalist oldu. Kartal, finalde Efes-Fenerbahçe serisini galibiyle karşılaşacak. 

İstatistik 
ÜLKERSPOR OYUNCU TS 2S 3S SA R 7 Vukcevic 16 1 1 3 5 5 6 4 6 Stombergas 15 1 2 3 4 4 4 8 7 Zukauskas 20 9 15 - 2 3 8 6 K.Tunçeri 7 2 8 1 4 - - 5 K.Gönlüm 4 1 4 - 2 4 13 5 Praskevicius 7 0 1 2 3 1 3 2 5 Serkan 8 4 7 0 1 - - TOPLAM 77 18 38 9 17 14 20 35 

BEŞİKTAŞ OYUNCU TS 2S 3S SA R 9 El Amin 19 2 3 3 5 6 9 1 6 Bekir 7 2 4 0 3 3 7 6 9 Varda 21 5 11 3 4 2 4 10 9 Haluk 8 0 1 2 8 2 2 3 8 Ellis 17 5 8 2 5 1 1 6 5 Murat 3 - 1 1 - - 5 Nedim 2 1 1 - - 1 7 Maher 6 - 2 5 - - 4 Erkan - - - - 1 3 Eren - - - - - TOPLAM 83 15 28 13 31 14 23 28 

1.PERİYOT 19 - 25 Beşiktaş , 2.PERİYOT 20 - 23 Beşiktaş , DEVRE 39 - 48 Beşiktaş , 3.PERİYOT 19 - 20 Beşiktaş , 4.PERİYOT 19 - 15 Ülker , MAÇ SKORU 77 - 83 Beşiktaş 

Bayanlar start veriyor 

A Milli Bayan Basketbol Takımı, 2-11 Eylül'de ev sahipliğini yapacağı 2005 Avrupa Şampiyonası'nın hazırlıkları için ilk kamp çalışmasını İstanbul'da gerçekleştirecek 

30. Bayanlar Avrupa Şampiyonası Finalleri'ne ev sahipliği yapacak olan A Milli Bayan Basketbol Takımımız, hazırlıklarına yarın start verecek. 
2 - 11 Eylül tarihlerinde 15 oyuncunun bulunduğu bir aday kadro ile kamp çalışmalarına başlayacak olan A Milliler'i yoğun bir hazırlık takvimi bekliyor. 
Pamukspor'un Dragos tesislerinde biraraya gelerek kampa girecek olan A Milli Bayan Takımımız, burada 6 gün sürecek çalışmalarını baş antrenör Cem Akdağ yönetiminde gerçekleştirecek. 1 Haziran'da İtalya'nın Bormio kentine giderek burada 9 günlük bir kamp çalışması yapacak ve İtalya Milli Takımı ile 3 hazırlık maçı oynayacak olan Bayan Milliler, daha sonra ise çalışmalarına 12 - 17 Haziran tarihleri arasında Antalya'da devam edecek. Antalya'da Hırvatistan, Slovakya ve Fransa Milli Takımları ile karşı karşıya gelecek olan Ay -Yıldızlılar iki günlük bir aranın ardından 20 Haziran'da yeniden toplanacak. 

'Şampiyonluk istiyoruz' 

Ülkerspor'u yarı final serisinde 3-1 yenerek Play-Off'ta finale yükselen Beşiktaş, şampiyonluk kupasına göz dikti. Antrenör Burak Bıyıktay, "Kazanacağımıza inanmıştık. Sahaya bu hırsla çıktık. Sonunda, bugüne kadar yaptığımız iyi işlerin meyvesini almaya başladık" dedi. Beşiktaş'ın, 30 yıl önce şampiyonluk sevinci yaşadığını, bunu yinelemek istediklerini kaydeden Bıyıktay, "Finalde rakibimiz kim olursa olsun, şampiyon olmak ve kupayı almak istiyoruz. Bunu başaracak güçteyiz. Bu akşam bize destek veren taraftarlarımıza da teşekkür ederim"diye konuştu. 

Dinamo mağlup 

Milli yıldızımız Mirsad Türkcan'ın formasını giydiği Dinamo Moskova, deplasmanda Unics Kazan'a 85 - 71'lik skorla mağlup oldu. Moskova ekibi aldığı bu yenilgiye rağmen seride 2 - 1'lik üstünlüğünü korurken, Mirsad yine başarılı bir performans sergiledi. Milli basketbolcumuz, karşılaşmayı 13 sayı, 8 ribaundla tamamlarken, eski Efes Pilsenli ABD'li skorer Trajan Langdon, 14 sayıyla mücadeleyi noktaladı. 

Finaller başlıyor 

Genç Erkekler Basketbol Türkiye Şampiyonası bugün Antalya'da başlayacak. Antalya Atatürk ve Dilek Sabancı salonlarında 31 Mayıs'a dek sürecek şampiyonaya 16 takım katılacak. Turnuvada ayrıca 4 Türk hakem A Klasmanı olabilmek, 35 yabancı hakem de Uluslararası Basketbol Federasyonu FIBA hakemliğine yükselebilmek için ter dökecekler. Maçları FIBA Hakem Kurulu üyeleri izleyecek ve hakemlere not verecek. 

Babaoğlu ayrıldı 

Basketbol Ligi takımlarından Tuborg Pilsener, tecrübeli antrenör Mete Babaoğlu ile yollarını ayırdı. Tuborg Pilsener Basketbol Şube Başkanı Önder Bingöl, Babaoğlu ile şartlarda anlaşamadıklarını belirtirken, "Şartlarda anlaşamadık. Düzgün ve dostane bir şekilde yollarımızı ayırdık. 2.5 senedir Tuborg Pilsener'de çeşitli başarılara imza atan antrenörümüz Mete Babaoğlu'na bundan sonraki basketbol yaşamında başarılar diliyoruz" dedi. 


</TEXT>
</DOC>
