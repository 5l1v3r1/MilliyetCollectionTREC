<DOC>
<DOCNO> 323565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/spor/spo15.html </URL>
<DATE> 2005/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Yine Solberg 

DÜNYA Ralli Şampiyonası'nın üçüncü yarışı olan Meksika Rallisi'ni, Subaru pilotu Petter Solberg kazandı. Norveçli sürücüyü, Peugeot pilotları Marcus Gronholm ile Markko Martin takip etti. Citroen'in şampiyon ismi Loeb ise son gün yaptığı atakla 4.'lüğü aldı. 20 puana ulaşan Solberg zirveye yerleşti. 

İkinci oldular 

15. Avrupa Gençler Tekvando Şampiyonası'nda Türkiye, bayanlarda ve genel klasmanda takım halinde 2. sırayı aldı. Azerbaycan'daki şampiyonın son gününde bayanlar artı 68 kiloda Büşra Yıldız gümüş, bayanlar 63 kiloda Şeyma Akkuş da bronz aldı. Milli Takım şampiyonayı 4'er altın, gümüş ve bronz madalyayla kapadı. 

Altay'dan altın 

ULUSLARARASI Nikola Petrov Grekoromen Güreş Turnuvası'nın son gününde 74 kiloda Mahmut Altay altın, 60 kiloda Uğur Tüfenk bronz madalya kazandı. Altay ayrıca, Bulgaristan'daki turnuvanın en teknik sporcusu ödülünü kazandı. Milli Takım toplam 2 altın ve 3 bronz madalyaya ulaştı. 

Avrupa yolcuları 

TÜRKİYE Kulüplerarası Kros Ligi 4. ve son kademe müsabakaları Mersin'de yapıldı. Büyük erkeklerde birinci olan İstanbul Büyükşehir Belediyesi ile büyük bayanlarda birinciliği alan Beşiktaş, Avrupa Şampiyonası'nda Türkiye'yi temsil etmeye hak kazandı. 

Hentbolda yas 

SİVAS Bölgesi milli hakemlerinden Faysal Çıtak, Hentbol Ligi'ndeki Ankara TRT - Üsküdar maçını yönetmeye giderken, Yozgat yakınlarında trafik kazası geçirdi. Çıtak hayatını kaybetti, diğer hakem Mahmut Boyraz ağır yaralandı. 

Bayanlar basketbolda dün 

Burhaniye Bld. - Fenerbahçe 81-87 
İstanbul Ünv. - Ceyhan Bld. 72-75 

Kammerling rekor kırdı 

İSVEÇLİ yüzücü Anna - Karin Kammerling, kısa havuz 50 metre kelebekte dünya rekoru kırdı. İsveç Şampiyonası'ndaki yarışta 25.33'lük bir derece elde eden Kammerling, dört yıl önce yine kendisine ait rekoru saniyenin yüzde üçü geliştirdi. 

Johnson tarih oldu 

ATLETİZMDE 10 yıldır ABD'li Michael Johnson'ın elinde bulunan 400 metre salon rekoru, Trinidadlı genç atlet Kerron Clement tarafından tarihe gömüldü. ABD'deki NCAA Şampiyonası'nda Clement, 44.57 koşarak, 44.63 ile Johnson'a ait rekoru yeniledi. 

Taksici Schumi 

FORMULA 1'de sezona iki pilotuyla kürsüye çıktığı Avustralya'da müthiş bir başlangıç yapan Renault'da, takım direktörü Flavio Briatore, Michael Schumacher'i "taksici"ye benzetti. Briatore, "Yarışı onun için o kadar kolay hale getirdik ki, artık pistte taksi sürücüsü gibi rahatladı. Ancak artık Schumacher'i de sıkıştıracak pilotların zamanı geldi" dedi. 


</TEXT>
</DOC>
