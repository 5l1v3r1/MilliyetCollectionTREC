<DOC>
<DOCNO> 337539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonyas11.html </URL>
<DATE> 2005/04/27/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Hitchcock'un "Kuşlar"ı 42 yıl sonra geri dönüyor 
</HEADLINE>
<TEXT>

     Korku sinemasının büyük ustası Alfred Hitchcock'un tüyleri diken diken eden kuşları, 42 yıl sonra bir kez daha kanat çırpmaya hazırlanıyor. Gerilim türünün başyapıtlarından olan ''Kuşlar-The Birds'' adlı film, yeniden beyazperdeye aktarılacak. 
     Internetteki ''cinema confidental'' sitesinin haberine göre, 29 Nisan'da 25. ölüm yıldönümü olan Hitchcock'un, ismiyle özdeşleşen yapıtlarından ''Kuşlar''ı, ''Armageddon'' ve ''Pearl Harbour'' filmlerinin ünlü yönetmeni Michael Bay, yeniden beyazperdeye getirecek. 
     Universal Pictures tarafından 42 yıllık uykusundan uyandırılacak ''Kuşlar'', tıpkı daha önce Hitchcock'un yaptığı gibi Daphne Du Maurier'in kısa öyküsünden uyarlanacak. 
     
     42 YILLIK KORKU KLASİĞİ... 
     Alfred Hitchcock'un 1963 yapımı klasiği ''Kuşlar-The Birds'', Daphne Du Maurier'in öyküsü ile o dönemde sıklaşan kuş saldırılarına ilişkin gazete haberlerinden Evan Hunter tarafından senaryolaştırıldı. Rod Taylor, Jessica Tandy, Suzanne Pleshette ve Tippi Hedren'ın başrolünü paylaştığı filmde, martı ve kargaların çoğunlukta olduğu on binlerce kuş yer aldı. Bu kuşların bir araya getirilmesi için Hitchcock ve ekibi büyük emek sarf etti. 
     Müziğin kullanılmadığı, bunun yerine kemanla yapılan efektle kuş seslerinin yer aldığı filmde, her yapımında olduğu gibi Alfred Hitchcock da bir sahnede birkaç saniye rol aldı. 
     Bir kasabada birdenbire kuşların insanlara saldırmaya başlamasını ve kasabanın yaşantısını altüst etmelerini konu alan filmde, korku filmlerindeki alışılmış çığlıkların aksine kahramanların kuş saldırıları karşısında sessiz kalması, yapımın gerilim yaratan bir başka unsuruydu. 
     Genel teması doğayı hiçe sayan, kuşları öldüren, kafeslere kapatan insanların, hiç hesaba katmadıkları yaratıkların aslında istediklerinde onları yok edecek bir güce dönüşebileceğini gözler önüne sermek olan film, daha sonra Hollywood'da adeta salgın haline gelen örümcek, timsah, köpekbalığı, köpek gibi hayvanların dehşet saçtığı korku filmlerinin ilk örneklerinden biri olarak sinema tarihine geçti. 
     
</TEXT>
</DOC>
