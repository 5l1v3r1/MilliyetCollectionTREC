<DOC>
<DOCNO> 314323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/spor/spo04.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yattara 10 milyon 
</HEADLINE>
<TEXT>


Trabzon Başkanı Atay Aktuğ, Gineli yıldızın bonservisi için astronomik bir rakam belirledi, "Alex ve Anelka'nın ne fazlası var Kafa topuna da çıksa 50 milyon Euro eder" dedi 


Tavan yaptı 
BORDO - Mavili kulübün Başkanı Atay Aktuğ, Yattara'yı hiç satmayı düşünmediklerini, ancak talep gelirse bonservisinin 10 milyon dolardan aşağı olmayacağını söyledi. Gineli yıldızın müthiş bir yetenek olduğunu belirten Aktuğ, "Fenerbehçeli Alex veya Anelka'nın Yattara'dan fazlalığı var mı O yetenekleriyle birlikte 10 milyon dolardan aşağıya satılacak bir oyuncu değil" diye konuştu. 

Övgü yağdırdı 
AKTUĞ, Yattara'nın büyük gelişim gösterdiğini de ifade ederken, "Alan kapatmayı öğrendi. Zaman zaman geriye geliyor, adam takip ediyor. Artık özel hayatına da dikkat ediyor. En önemli eksikliği ise kafa topuna çıkmaması ve darbeden korkması. Bunlar da olmasa, 50 milyon euroya alınamaz" dedi. Trabzon Başkanı, liglerdeki en iyi yerli oyuncuların kendilerinde olduğunu da sözlerine ekledi. 

'Şampiyonluk araç' 

TEKNİK Direktör Şenol Güneş, dün düzenlediği basın toplantısında, Şampiyonlar Ligi'ne şampiyon olarak gitmek istediklerinin altını çizdi. Tecrübeli hoca, "Trabzonspor'un en büyük ve güzel hedefi şampiyon olarak Şampiyonlar Ligi'ne katılmaktır. Şampiyon olsak bile bu araç olacaktır. Ona takılıp kalmayacağız" dedi. 

D'Haene Güneş çok farklı 

AKÇAABAT Sebatspor karşısında attığı golle hem siftah yapan, hem de takımına 3 puan kazandıran Karel D'Haene, Trabzonspor'da en mutlu haftasını geçiriyor. Belçikalı oyuncu, "Kendimi çok iyi hissediyorum. Şampiyonluğu kovalamaya sonuna kadar devam edeceğiz. Şenol hocanın antrenman ve taktiksel uygulamaları çok farklı. Bize daha fazla sorumluluk veriyor" dedi. D'Haene, Türkiye'de şu ana dek maçlarda en çok İlhan Mansız karşısında zorlandığını ifade etti. 

Trabzonspor'un gözdesi Aykut 

GELECEK sezon için kaleci arayışı içine giren Trabzonspor, gözünü Galatasaray'da yedek soyunan Aykut'a dikti. Mondragon'un arkasında bir türlü istediği fırsatı bulamayan genç kaleciye Şenol Güneş olumlu bakıyor. Kocaelispor'un kalecisi Hakan da listede yer alıyor. Bu arada yeni transfer Szymkowiak, Malatya önünde on birde oynayacak. Güneş'in yakından ilgilendiği Polonyalı'nın gelişiyle Lee Young ile Mehmet Yılmaz'dan birinin kulübeye çekilmesi bekleniyor. 


</TEXT>
</DOC>
