<DOC>
<DOCNO> 314921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sontur06.html </URL>
<DATE> 2005/02/13/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
'Temel İçgüdü' filmini aratmayan cinayet 
</HEADLINE>
<TEXT>

     Yavuz KUŞDEMİR DHA 

UŞAK'ın Karaağaç Mahallesi'nde 17 yılllık evli çiftin şiddetli geçimsizliği cinayetle sonuçlandı. 40 yaşındaki Nazife Gürz, uyumasını fırsat bildiği kocası aynı yaştaki Erdoğan Gürz'ü yatağında bıçakla öldürdükten sonra işlediği cinayeti polise bildirdi. Olay sırasında evde bulunan 16 yaşındaki kızları Fadime Gürz, sinir krizi geçirince hastaneye kaldırıldı. 
     'Temel İçgüdü' filmini aratmayan korkunç cinayet, bu sabaha karşı saat 04.00 sıralarında Karaaç Mahallesi, Eski Gediz Yolu, 60 numaralı evde meydana geldi. 17 yıldır, evlendikleri günden bu yana geçimsizlik nedeniyle sık sık karakolluk olan Erdoğan ve Nazife Gürz çifti dün gece yine tartıştı. 
     Erdoğan Gürz yatak odasına uyumaya gitti. Bir süre sonra yatak odasına giren Nazife Gürz, mutfaktan aldığı ekmek bıçağını uykudaki kocasının karnına ve göğsüne defalarca sapladı. 155 polis imdat servisini arayarak işlediği cinayeti soğuk kanlılıkla bildiren Nazife Gürz, olay yerine gelen polis ekibi tarafından gözaltına alındı. 
     17 yıllık eşinin bıçak darbeleriyle yatakta kanlar içinde can veren Erdoğan Gürz'ün cesedi incelemelerin ardından Uşak Devlet Hastanesi morguna kaldırıldı. Cinayet sırasında evde bulunan Gürz çiftinin tek çocukları lise öğrencisi 16 yaşındaki Fadime Gürz, sinir krizi geçirince, kaldırıldığı Uşak Devlet Hastanesi'nde tedavi altına alındı. Polis olayla ilgili soruşturmaya devam ediyor. 
     
</TEXT>
</DOC>
