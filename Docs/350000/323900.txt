<DOC>
<DOCNO> 323900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/spor/spo06.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Anahtarları veririz' 
</HEADLINE>
<TEXT>


Kulüpler Birliği, Maliye'nin Süper Lig takımlarının gelir-gider defterlerini incelemeye alma kararına sert tepki gösterdi 

CEMAL ERSEN 


MALİYE Bakanlığı tarafından Süper Lig kulüplerinin 2000 - 2005 yılı arası gelir - gider defterlerine ait kayıtların incelemeye alınması, Kulüpler Birliği Vakfı'nı harekete geçirdi. Vakıf, Cuma günü İstanbul'da süper lig kulüp başkanlarının katılımı ile yapacağı toplantıda incelemeden vazgeçilmemesi durumunda, 18 kulübün anahtarlarının Maliye Bakanı Kemal Unakıtan'a teslim edileceği yolundaki kararını kamuoyuna açıklayacak. 
KULÜPLER Birliği Vakfı Başkanı İlhan Cavcav özellikle Anadolu kulüplerinin böyle bir inceleme sonrası mağdur duruma düşeceklerini ve tüm profesyonel faaliyetlerini durdurmak zorunda kalacaklarını belirterek, "Bu işe akıl sır erdiremiyorum. Öyle veya böyle hepimiz sorumluluğumuzu yerine getiriyoruz. Defterler müfettişlerce incelenecekmiş. Bu şartlar altında kapıyı kapatıp anahtarını götürüp bakana teslim edeceğiz" diye konuştu. 
CAVCAV, "Galatasaray ve Fenerbahçe'nin trilyonlarca lira vergi borcuna af getiren bakanlık Anadolu kulüplerini bitirmek mi istiyor Bu arada İddaa, Spor - Toto oyununa getirecekleri vergi ile payımızı düşürecekler. Eğer payımız azalırsa buradan ilan ediyorum kulüplerin isimlerini hiçbir şekilde kullandırtmayacağız. Üzerimizden herkes para kazanırken hakkımızı sonuna kadar arayacağız. Israr ederlerse tavrımız çok net" dedi. 

'Soruşturma yok, bilgi alma var' 

Yanal'dan açıklama 
MİLLİ Takımlar Teknik Direktörü Ersun Yanal, yaptığı yazılı açıklamada Maliye Bakanlığı'nın kendisi hakkında herhangi bir soruşturma başlatmadığını belirtti. Yanal, Süper Lig kulüplerinin incelemeye alındığını belirterek, "Bu inceleme sırasında, futbol kulüplerinde görev almış olan yönetici, teknik direktör, antrenör, sporcu, menajer gibi çok sayıda kişinin ifadesine bilgi almak amacıyla başvurulmaktadır" ifadesini kullandı. 

'Kulüpler yükümlü' 
ERSUN Yanal, "Bilindiği gibi, teknik direktörler ve sporculara yapılan ödemelerin vergisi, kulüp tarafından stopaj vergi kesintisi yapılmak suretiyle yine kulüp tarafından ödenmektedir. Vergi Usül Kanunu'nun "Vergi kesenlerin sorumluluğu" başlıklı 11. maddesine göre, vergi incelemesinin ve ödenecek vergiden doğrudan muhatabın kulüpler olduğu açık olarak görülmektedir" görüşlerine de yer verdi. 


POLEMİK Motivasyon bozulur mu 


MALİYE Bakanlığı, Milli Takımlar Teknik Direktörü Ersun Yanal'ın tüm hesaplarını incelemeye aldı. Verginin kutsallığına, herkesin vatandaşlık görevini yerine getirmesi gerektiğine kimsenin itirazı olamaz. Ancak, kamuoyunda tartışılan, bu incelemenin zamanlaması... Dünya Kupası elemelerinde kritik bir viraja giren bir milli takımın teknik patronunun, bu tür bir polemik içinde yer alması ne kadar doğru İşte görüşler 

Mehmet Y.YILMAZ 
Türkiye bir hukuk devleti. Ve bir hukuk devletinde yasalara aykırılıklarla ilgili soruşturmaların nasıl, ne zaman, hangi kurallara uygun olarak yapılacağı da kişilere, kişilerin özel durumlarına göre değişiklik gösteremez. Ayrıca Yanal'ın da böyle bir soruşturmanın yaratabileceği sorunlarla, önünde oynamak üzere olduğu maçın gereklerini birbirine karıştırmayacak kadar olgun bir kişiliğe sahip olduğunu varsayıyorum. 

İlhan CAVCAV 
Milli Takımımız, 2006 Dünya Kupası elemelerinde çok önemli iki maça hazırlanırken, Ersun Yanal ile ilgili Maliye Bakanlığı tarafından böyle bir inceleme başlatılması inanılır gibi değil. Yanal'ı böyle bir kıskaca almanın mantığı nedir Şimdi bu hoca hangi moralle, hangi motivasyonla takımını 10 gün sonraki maça hazırlayacak Sayın Maliye Bakanlığı yetkilileri, ülke menfaatlerinin alacakları birkaç kuruş paradan daha önemli olmadığını bilmiyor mu 

Zekeriya ALP 
Bu takım, hepimizin milli takımı. Hepimizin olduğuna göre bazı haberlerle ilgili zamanlamanın ne derece yanlış olduğuna Türk halkı karar verir. Milli takımın başındaki bir insanı moral motivasyonu açısından belli bir yere getirmemiz gerekir. Biz ne yapıyoruz, tam sıfıra indirip, yıkmak için elimizden geldiğince dört elle mücadele veriyoruz. Yapılan bazı şeyler doğru olabilir, ama zamanlaması, kamuoyuna aksettirildiği tarih önemli. 

Erdoğan ŞENAY 
Maliye'nin yaptığı son derece doğrudur. Türkiye Cumhuriyeti'nin varlığı, bekaası, her şeyden daha önemlidir. Televizyonlarda, basında çıkan söylentiler Maliye'yi hareketlendirmiştir. Dikkat edersek, bu sadece Ersun Yanal'a değil, genele de yayılmıştır. Burada Yanal ayrıcalıklı değildir. Sadece bir kıvılcım olmuştur. Tüm kulüplerin hesapları incelendiğinde, dolayısıyla diğer teknik adamlar da hesap vermiş olacaktır. 

Rıdvan DİLMEN 
Hayatın değişilmez kuralıdır. Bir insanın borcu varsa, başı her zaman ağrır. Bu olay da öyle bir şey. Eğer Ersun hocanın vergi borcu bulunuyorsa ve ödemezse bu durum hem kendisini, hem de milli takımı etkileyebilir. Şayet öderse, zaten konuyu kafasına takmaz, bir sorun da yaşanmaz. 

Mehmet DEMİRKOL 
Bu ülkede teşvikten haberi olmayan bir tek spor adamı yok. Ama iş Ersun Yanal'ın başına patladı. Aldığı parayı doğru gösteren bir tek futbol insanı yok, ama yine iş Yanal'ın başına patlıyor. Sonuç olarak bu Yanal'a yapılan örgütlü bir operasyondur. Yanal'ın en çok takıştığı adamın bağlantılarını hatırlarsanız, adresi bulursunuz. Ve bu insanlar en hayati zamanda bu işe kalkışıyorlar. Sevgiden bahsedenlerin ne kadar acımasız olduklarını anlayın. 


</TEXT>
</DOC>
