<DOC>
<DOCNO> 344962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sondun12.html </URL>
<DATE> 2005/05/23/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Irak Başbakanı'nın danışmanı öldürüldü 
</HEADLINE>
<TEXT>

     Irak Başbakanı İbrahim Caferi’nin bakanlar kurulu danışmanlarından Vail El Rubai, Bağdat’ta bu sabah düzenlenen saldırıda öldürüldü. 
     Polis yetkilisi Mecid Zeki, saldırının, Bağdat’ın merkezindeki Mansur bölgesinde düzenlendiğini söyledi. 
     Zeki, iş yerine giden El Rubai’nin içinde bulunduğu araca, iki araçtan yaylım ateşi açıldığını ve saldırıda El Rubai ile birlikte şoförünün de öldüğünü söyledi. 
     Bağdat’ta dün düzenlenen bir diğer saldırıda, Ticaret Bakanlığı üst düzey yetkililerinden Ali Musa öldürülmüştü. 
     Vail El Rubai’nin ölümüyle sonuçlanan saldırıyı, El Kaide’nin Irak kanadı üstlendi. 
     El Kaide açıklamasında, El Rubai ile şoförünün, Bağdat’taki işyerine gittiği sırada öldürüldüğü bildirildi. 
     
     KERKÜK'TE PATLAYICI YÜKLÜ ARAÇLA SALDIRI 5 ÖLÜ 

     Bu arada, Irak’ın kuzeyindeki Kerkük yakınlarında, patlayıcı yüklü araçla düzenlenen saldırıda 5 kişi öldü. 
     Polis, Tuz Hurmatu kasabasında düzenlenen saldırıda, Iraklı bir Kürt yetkilinin hedef alındığını, ayrıca 18 kişinin yaralandığını söyledi. 
     Hedef alınan kişinin, Irak Kürdistan Yurtseverler Birliği yetkilisi Muhammed Mahmud Cigareti olduğu belirtildi. 
     Cigareti, saldırıdan yara almadan kurtuldu. 
     
     SAMARRA’DA 3 İNTİHAR SALDIRISI... 

     Öte yandan, Irak’ın Samarra kentinde bu sabah 3 intihar saldırısı düzenlendi. 
     Amerikan ordusundan yapılan açıklamada, saldırılarda kentteki Amerikan üssünün hedef alındığını ve 3 Amerikalı askerin yaralandığı bildirildi. 
     Binbaşı Richard Goldenberg, ilk iki saldırıda bomba yüklü araç kullanıldığını, üçüncü saldırının ise vücuduna patlayıcı yerleştirilen bir militanın kendisini havaya uçurduğunu söyledi. 
     Golderberg, militanın, askerlerin açtığı ateşte vurulduğunu, ancak yine de patlayıcının pimini çekebildiğini kaydetti. 
     
</TEXT>
</DOC>
