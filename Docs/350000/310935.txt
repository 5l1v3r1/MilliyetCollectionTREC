<DOC>
<DOCNO> 310935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sondun23.html </URL>
<DATE> 2005/01/31/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Tayland kendi erken uyarı sistemini kuruyor 
</HEADLINE>
<TEXT>

     Güney Asya'yı 26 Aralık 2004'te vuran deprem ve tsunami felaketinin ardından, tarihin en büyük felaketlerinden birinin meydana geldiği bölgede turizm sektörünün canlandırılması için, sektör uzmanları, yetkililer ve bakanlar, Tayland'un Puket adasında bir araya geldi. 
     30 kadar ülke ve uluslararası örgüt temsilcisinin katılımıyla ve Dünya Turizm Örgütü'nün girişimiyle düzenlenen konferansta konuşan örgüt Genel Sekreteri Francesco Frangialli, sektörün 11 Eylül 2001'de ABD'de düzenlenen saldırıların ardından bir dizi sınavdan geçmekte olduğunu söyledi. 
     Bölgedeki ülkelere büyük zarar veren tsunami felaketinin önceki olayların zararlarından çok daha fazla zarara yol açtığını belirten Francesco Frangialli, ''Bu istisnai büyüklükte bir olay. Aslında, ölen turist ve turizm çalışanlarının sayısı dikkate alındığında, turizm tarihinin tanık olduğu en önemli felaket söz konusu'' ifadesini kullandı. 
     Örgütün teknik işbirliğinden sorumlu yetkilisi Harsh Varma, bugünkü toplantının tsunamiden zarar gören yerlere turistik seyahatlerin yapılması için, somut ve kesin bir programın benimsenmesiyle sona ermesi gerektiğini kaydetti. 
     
     TAYLAND 
     Bu arada Tayland Başbakanı Taksin Şinawatra, ülkesinin tsunami felaketini önlemeye yönelik erken uyarı sistemini kendi başına kuracağını açıkladı. 
     Geçen hafta düzenlenen toplantıda bölgesel erken uyarı merkezi için Bangkok'un seçilmemesinden dolayı kırgın olduğu sanılan Tayland Başbakanı, basın mensuplarına, ''Diğer ülkelerin işbirliği yapıp yapmaması bizim için fark etmez. Biz ileriye gideceğiz, yatırım yapmaya hazırız'' dedi. 
     Başbakan, erken uyarı sistemini tek başlarına kurmalarıyla ilgili olarak, ''Bunu Taylandlıların ve turistlerin yaşamını korumak için yapmalıyız'' ifadesini kullandı. 
     
     ENDONEZYA 
     Öte yandan Endonezya Kızılayı'nın müdür yardımcısı Gunawan, ülkenin bağışta bulunan yabancı ülkelerden gelecek ilaçlara gereksinim duyduğunu, bununla birlikte yabancı doktora ihtiyaç duymadıklarını söyledi. 
     Tsunami felaketinin ardından ülkeye gelen doktorların artık verimli olmadığını söyleyen Gunawan, doktor yardımından ziyade tıbbi malzeme ve ilaca ihtiyaçları olduğunu söyledi. 
     Gunawan, kültür ve dil engellerinin yabancı doktorların yoğun yardım çabalarına etkin bir katılım sağlamalarını engelleyebileceğini belirtirken, Dünya Sağlık Örgütü sözcüsü Bob Dietz, Kızılay yetkilisinin sözlerine pek de katılmadığını söyledi ve ''Bütün dünyadan, tıbbi malzeme, ilaç ve personel gönderilmesi için çırpınıyoruz'' dedi. 
     
</TEXT>
</DOC>
