<DOC>
<DOCNO> 343535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/spor/spo07.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Venus ter attı 
</HEADLINE>
<TEXT>


İstanbul Cup'ta korta çıkan ABD'li ünlü tenisçi, Marrero'yu sayı vermeden 2-0 devirdi. Williams, turnuvadan ayrılacağı iddiası karşısında "Burası benim için idman. Kazanmak için geldim" dedi 


WTA Tour kapsamında ilk kez düzenlenen İstanbul Cup'a katılmak üzere ülkemize gelen ABD'li ünlü raket Venus Williams turnuvaya hızlı bir başlangıç yaptı. 
Holiday Inn'in arka bölümündeki kortlarda düzenlenen turnuvada ilk turu maç yapmadan geçen Venus, dün İspanyol Marta Marrero'yu rahat yenerek, üçüncü tura çıktı. 35 dakika süren ilk seti 6-0, 25 dakika süren 2. seti de 6-0 kazanan Williams maç sonunda bol bol imza dağıttı. Müsabaka öncesi antrenmanını erkeklerde Türkiye Şampiyonu Barış Ergün ile yapan ABD'li raketin bugün maçı bulunmuyor. 
Basın toplantısında seyirciyi "Oyuna konsantrasyonu yüksek ve çok adil. Onların önünde oynamak güzel" sözleriyle öven ünlü raket, "İki maç oynayıp, ayrılacağınız söyleniyor, doğru mu " sorusuna şu yanıtı verdi "Sonuna kadar buradayım. Burası benim için antrenman olacak. Kazanmak istiyorum" yanıtını verdi. Willams, İstanbul için de "Tarihi bir kent. Florida'ya hiç benzemiyor" ifadesini kullandı. 

İlk zafer Özgen'den 

Turnuvada çiftlerde mücadele eden Pemra Özgen ilk galibiyetimizi kazandırdı. Ukraynalı Katerina Bondarenko - Valeria Bonderonko karşısına çıkan Pemra Özgen - Anna Chakvetadze ikilisi, 4-6, 7-5, 6-1'lik setlerle maçı 2-1 kazandı. Özgen, teklerde ise Hırvat Ivana Abramovic'e 6-3 ve 6-0 teslim oldu. Diğer tenisçimiz 16 yaşındaki Çağla Büyükakçay da, Rus Vessina'ya 6-1 ve 6-2 kaybetti. 

Gözler İpek Şenoğlu'nda 

Avustralya ve ABD Açık Grand Slam turnuvalarında çiftlerde mücadele ederek tarihi bir başarı kazanan İpek Şenoğlu, bugün İstanbul Cup'ta ilk maçına çıkacak. İsviçreli Emmanuelle Gagliardi ile üç numaralı seribaşı olarak mücadele edecek olan Şenoğlu, ilk turda B.Rus Nadejda Ostrovskaya - Rus Tatiana Panova ikilisine karşı oynayacak. Elinde hafif sakatlığı bulunan Şenoğlu, yine de İstanbul'da iyi bir sonuç almaya çalışacağını söyledi. 


</TEXT>
</DOC>
