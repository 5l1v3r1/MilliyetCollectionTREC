<DOC>
<DOCNO> 347863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonsiy14.html </URL>
<DATE> 2005/06/01/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kars Milletvekili Selami Yiğit, ANAP'a katıldı... 
</HEADLINE>
<TEXT>

     Kars milletvekili Selami Yiğit, Anavatan Partisi’ne ANAP katıldı. Katılım dolayısıyla Parti Genel Merkezi’nde bir tören düzenlendi. 
     ANAP Genel Başkanı Erkan Mumcu, Selami Yiğit’in partilerine katılmasıyla, bir gönül, dava adamı kazandıklarını ifade ederek, "Biz bundan sonra sayılarla, nicelikle ilgilenmeyeceğiz. Sadece nitelikle ilgileneceğiz" dedi. 
     Mumcu, Kars Milletvekili Selami Yiğit’in, ANAP Genel Merkezi’ndeki partisine katılım töreninde yaptığı konuşmada, bu katılımın kendileri için çok önemli olduğunu dile söyledi. 
     " Adı gibi yiğit bu arkadaşımızın partimize katılımı, bir sayısal değer kazanımından çok öteye bir anlam ifade ediyor" diyen Mumcu, Yiğit’in verdiği bu kararla kendi siyasi geleceği için daha konforlu, daha güvenli, daha imtiyazlı bir karar vermediğini kaydetti. 
     Mumcu, "Bu arkadaşımız, ilkeleri ve değerleri doğrultusunda siyaset yapma azmini, ilkeler ve değerler doğrultusunda siyaset yapan arkadaşları ile birleştirme kararı vermiştir" diye konuştu. 
     Mumcu, Selami Yiğit’in bu kararının Türkiye’nin geleceğini Anavatan Partisi ile kurma kararı olduğunu ifade ederek, şöyle konuştu 
     "Bu karar, bu geleceği Anavatan vizyonunun inşa edebileceğine olan samimi inancın bir gereğidir. Pek çok zorluğa rağmen sesimizi kısma, sesimizi duyurmama, yasayla verilmiş haklarımızı elimizden alma gibi pek çok haksız uygulamalar karşısında sadece inancımızın, ilkelerimizin gücüyle kararlı, inançlı bir biçimde aydınlık geleceğe doğru yürüyoruz. 
     Her şeye ve herkese karşı verilecek olan bu mücadele, bir vatan mücadelesidir. Bu parti vatanseverlerin partisi olmuştur, bundan sonra da olmaya devam edecektir." 
     
     ANAVATAN SEVDASI 

     İdeallerinin özgür bireyler, saygın toplum ve Türkiye olduğunu dile getiren Mumcu, "Türk vatanseverlerin gönlünde yatan bir sevda var. Ve biz bu sevdaya ’Anavatan sevdası’ diyoruz" dedi. 
     Son iki ay içerisinde Türkiye’nin dört bir tarafından partilerine katılım başvuruları yapıldığını kaydeden Mumcu, Türkiye’nin geleceğini sağlam bir birikim, güçlü bir vizyon ve sağduyulu bir çözüm yaklaşımında gören herkesin, yürüyüşlerine katılmak için destek verdiğini söyledi. 
     Türkiye’de, adı-sanı bilinmeyen, şöhret olmayan, ama birikimleri, donanımlarıyla ve vatanına adanmış yürekleriyle "kocaman" bir değer halinde yaşamakta olan pek çok gencin, yetişkin insanın Anavatan Partisi’nin bu yürüyüşüne omuz vermek için aralarına katıldığını ifade eden Mumcu, "Bunu televizyonlar, gazeteler haber yapmıyor. Olsun, hiç önemli değil. Milletin nabzı derinden derine atmaya devam ediyor ve biz milletin derinden derine atan bu nabzını çok iyi biliyoruz. Biz, inandığımız Türkiye hayalinin bir gün gerçek olacağını adımız gibi biliyoruz. Bizim adımız, bizim adanmışlığımızdır, çünkü biz ANAP’lıyız" diye konuştu. 
     
     "GÖNÜL, DAVA ADAMI KAZANDIK" 

     Erkan Mumcu, Yiğit’in partilerine katılmasıyla sadece bir milletvekili kazanmadıklarını dile getirerek, "Gerçekten bir gönül, dava adamı kazandık. Kendisinin varlığı bize sayıdan çok daha fazla şeyler kazandırdı. Biz de zaten bundan sonra sayılarla, nicelikle ilgilenmeyeceğiz. Sadece nitelikle ilgileneceğiz. Bize kazandırdığı değerler için kendisini kutluyorum" dedi. 
     Erkan Mumcu, konuşmasının ardından, kürsüye çağırdığı Selami Yiğit’e, kendi yakasından çıkardığı parti rozetini taktı. 
     Yiğit de iktidar partisinin Türkiye’yi içine düşürdüğü durumun, herkesi yeniden Türk siyaseti üzerinde düşünmeye sevk ettiğini savundu. 
     AKP iktidarı ile bu iktidara karşı yeterli muhalefeti yapmadığını ileri sürdüğü Ana muhalefet Partisi CHP’nin, parlamentoyu "statükocu" bir platforma dönüştürdüğünü iddia eden Yiğit, "Parlamento oyun alanına döndü. Ancak buna bir başkaldırı geldi. O da Erkan Mumcu’dur" dedi. 
     Yiğit’in ANAP’a katılmasıyla parlamentodaki sandalye dağılımı şöyle oldu 
     AK Parti 356. 
     CHP 160. 
     ANAP 11. 
     SHP 5. 
     DYP 3. 
     HYP 1. 
     Bağımsız 11. 
     Boş 3. 
     
</TEXT>
</DOC>
