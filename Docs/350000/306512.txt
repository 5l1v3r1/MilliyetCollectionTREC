<DOC>
<DOCNO> 306512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonspo19.html </URL>
<DATE> 2005/01/14/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Fenerbahçe pas ve şut çalışması yaptı... 
</HEADLINE>
<TEXT>

     Fenerbahçe, ligin ikinci yarı hazırlıklarını bugün yaptığı antrenmanla sürdürdü. 
     Teknik direktör Christoph Daum yönetiminde Belek Arcadia Oteli'nde gerçekleştirilen idmanda sarı-lacivertli futbolcular, pas ve şut çalışması yaptı. 
     Alman teknik adam, pas çalışması sırasında futbolcularının sürekli birbirlerini uyarmalarını ve isabetli paslar atmalarını istedi. 
     Sakatlığı bulunan Kemal takımdan ayrı koşu yaparken, Deniz ise takımla birlikte çalıştı. 
     Antrenmanın bir bölümünü Fenerbahçe Kulübü Başkanı Aziz Yıldırım da izledi. 
     Bu arada antrenman öncesi yönetim kurulu üyesi İlhan Ekşioğlu, Antalya'daki Fenerium Mağazası'nın açılışı için teknik direktör Daum'dan futbolcu istedi. Alman teknik adam da sakatlığı bulunan Kemal ile Antalyalı olan kaleci Rüştü'nün mağaza açılışına gitmesine izin verdi. 2 futbolcu idmanın yarısında ayrılarak, yöneticilerle birlikte açılışa gitti. 
     Öte yandan antrenmanı zihinsel engellilerin okuduğu Akdeniz İlköğretim Okulu öğrencileri de izledi. Antrenman sırasında başkan Aziz Yıldırım ile biraraya gelip, fotoğraf çektiren öğrenciler, idman bitiminde de futbolculardan imza aldı. 
     Sarı-lacivertliler, bu akşam Antalyaspor ile Antalya Atatürk Stadı'nda hazırlık maçı yapacak. 
     
</TEXT>
</DOC>
