<DOC>
<DOCNO> 305738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun40.html </URL>
<DATE> 2005/01/12/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
AB'de Kıbrıs için girişim hazırlığı... Juncker, Papadopulos ile görüşecek 
</HEADLINE>
<TEXT>

     Avrupa Birliği AB dönem başkanı Lüksemburg'un Başbakanı Jean-Claude Juncker, ülkesinin önümüzdeki 6 ay içinde Kıbrıs sorununun çözümüne ilişkin somut girişimlerde bulunacağı mesajını verdi. 
     Avrupa Parlamentosu'nda düzenlediği basın toplantısında Türk gazetecilerinin sorularını yanıtlayan Juncker, ''Kıbrıs dosyasının zor bir konu olduğunu'' belirtti ve ''Yeni bir girişim başlatmak için altın kural, bunu başlatılmadan önce duyurmamaktır'' dedi. 
     Kıbrıs Rum lideri Tasos Papadopulos'un Şubat ayında Lüksembourg'u ziyaret edeceğini belirten Juncker, ''bu ziyaret sırasında Kıbrıs sorununun çözümüne ilişkin gelişmelerin değerlendirileceğini'' ifade etti. 
     Juncker, Lüksemburg'un planladığı girişimin içeriği ve biçimi hakkında ise bilgi vermedi. 
     KKTC'ye AB tarafından yapılacak mali yardım ve bu ülkenin tarım ürünlerinin AB ülkelerine ihracatına izin verilmesine ilişkin bir soru üzerine ise Junkcer, ''AB içinde bu konudaki çalışmaların devam ettiğini'' söyledi. 
     AB, BM barış planının Rumlar tarafından reddedilmesinden sonra KKTC'ye yönelik mali izolasyonların kaldırılması konusunda ilke kararı almış ve bu konuda AB Komisyonu'ndan çalışma başlatmasını istemişti. 
     KKTC'ye yönelik mali izolasyonların kaldırılması için AB Komisyonu tarafından hazırlanan yardım paketi, Rumların diretmesi yüzünden uygulanamıyor. 
     AB Komisyonu'nun mali yardım planı, önümüzdeki 3 yıl içinde KKTC'ye 259 milyon euro tutarında yardım yapılmasını öngörüyor. Komisyon tarafından hazırlanan ve AB Konseyi'nin yeniden onayını gerektiren tüzük ise KKTC'nin ürettiği bazı tarım ürünlerinin ihracatına olanak sağlıyor. 
     
</TEXT>
</DOC>
