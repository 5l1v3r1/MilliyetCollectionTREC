<DOC>
<DOCNO> 300803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/spor/yaksoy.html </URL>
<DATE> 2004/12/25/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
İstikrar 
</HEADLINE>
<TEXT>



Toplumsal yaşamda kişiden kurumlara ve devlete kadar uzanan ve psikolojide büyük anlam taşıyan bir kelimedir istikrar. Kişilerin toplumların ve devlet idaresinin istikrarsız olması, başarı eğrisini daima negatifleştirir. Ve işin tuhafı istikrarsızlığa bağlı kötü sonuçları ilgili veya ilgililer daima başkalarında ararlar. Ne hikmetse. Adeta bir paranoya gibi. Mesela futbol takımları istikrarsız olduklarında hakem sorumludur. Seyirci sorumludur. Hava şartları sorumludur. Karşı taraf sorumludur. Suç daima başkasındadır. Hele hele bu sırada bir galibiyet alınmasın. Biz işte buyuz, büyüğüz derler. Gelecek sefer biz size gösteririz gibi tavırlar takınırlar. Kişinin veya toplumsal birliğin kritiği kendine yöneltmesi, bir kültürel fazilettir. Ve daima yapıcıdır. Politikada da, sporda da. 
Esasında olduğundan fazla görünmek istemek veya böyle sanmak başarı eğrisindeki iniş çıkışların sebebidir. Maalesef son zamanlarda takımlarımızın içte ve dıştaki göstergeleri bir istikrarsızlık örneğidir. Bunu önlemek hakikatleri görmekten geçer. 


</TEXT>
</DOC>
