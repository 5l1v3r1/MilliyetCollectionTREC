<DOC>
<DOCNO> 347489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/soneko38.html </URL>
<DATE> 2005/05/31/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Unakıtan Türkiye 1-2 yıl içinde işsizlik sorununu çözecek 
</HEADLINE>
<TEXT>

     Maliye Bakanı Kemal Unakıtan, herşeye rağmen Türkiye'nin 1-2 yıl içinde işsizlik sorununu çözeceğini söyledi. 
     Unakıtan, Karaman Belediye Bakanı Ali Kantürk'ü ziyaretinin ardından Karaman Ticaret ve Sanayi Odası Toplantı Salonu'nda esnaf ve sanayicilerle biraraya geldi. 
     Karaman'ın Teşvik Yasası kapsamına alınmasıyla, kentin önünde yeni bir pencere açıldığını ifade eden Unakıtan, Karamanlı işadamlarından, bölgeye yatırım yapacak işadamlarına kendilerinin ulaşmalarını isteyerek, ''onlar bize gelecek'' diye beklememelerini istedi. 
     Teşvik Yasası ile birlikte Türkiye'de şehirler arasında bir kalkınma rekabeti başladığına işaret eden Unakıtan, ''Karamanlılar da bu yarış içinde iyi bir sınav vermek zorunda. Kentin çehresini değiştirmek, işsizliği azaltmak sizin elinizde. Biz bu konuda Hükümet olarak elimizden geleni yapacağız'' dedi. 
     Kimsenin daha önce Türk parasıyla alışveriş yapmak istemediği, şimdi ise yurtdışındaki finans kuruluşlarının Türk Lirası'nda 10-20 yıllık tahvil çıkardığını vurgulayan Unakıtan, şunları kaydetti 
     ''Demek ki, Türk Lirası'na saygınlık kazandırmak sözle değil icraatla oluyor. Türkiye'de bir yatırım hamlesi başladı. Türkiye'de geçtiğimiz yıl sadece özel sektör 61 milyar YTL yatırım yaptı. Bunun üzerine, ilerisini görmeye başlayan işadamları da yatırıma başladı. Demek ki, herşeyden önce istikrarı sağlamak lazım. Bu durum yakın gelecekte üretim ve ihracatta artış sağlayarak işsizliğe çare olacak. İşsizlik azalıyor ancak yavaş yavaş azalıyor. Niçin yavaş yavaş Çünkü üretim ve verimlilik artıyor. Firma sahipleri artık, azami maliyet ve yüksek verimlilikle rekabeti yakalayabileceğinin bilincinde. Ancak herşeye rağmen Türkiye 1-2 yıl içinde işsizlik sorununu çözecek. Bizi çok fazla üzen işsiz gençlerimizin herbiri, iş sahibi olacak.'' Bu süreçte Türkiye'nin meslek liselerine gerekli önemi vermeyerek önemli bir hata yaptığını anlatan Unakıtan, ''Sırf bu İmam Hatip okulları kapatılsın diye meslek liselerini budadık geçtik. Şimdi ise doğru dürüst yetişmiş teknik eleman bulamıyoruz. Halen üniversiteye girebilmek için düz liselere yığılma var. Düz liseden mezun olanlar ise her işi yaparım diyor ancak hiç bir işi doğru dürüst yapamıyor. Bu teknik eleman sıkıntısını aşabilmemiz için teknik eleman yetiştirme sorununu çözmemiz gerekir'' diye konuştu. 
     
     NAKLİYECİLERİN VERGİ BORCU SORUNU- 
     Unakıtan, daha sonra Karaman Defterdarı Şefik Tongal'ı makamında ziyaret ederek, bir süre görüştü. 
     Beraberindeki Karaman milletvekillerinin, bazı nakliyecilerin, Motorlu Taşıtlar Vergisi borcu nedeniyle fenni muayene yaptıramadıkları için çalışamadıklarını belirtmesi üzerine Unakıtan, şunları söyledi 
     ''Nakliyecilerin benzer şikayetleri, Türkiye'nin çeşitli yerlerinden bize ulaşıyor. Halen Motorlu Taşıtlar Vergisi borcu olan nakliyecilerin araçları trafikten men ediliyor. Bu kişiler çalışamadıkları için de mağdur duruma düşüyor. Motorlu Taşıtlar Vergisi borcu nedeniyle çalışamayan nakliyeci esnafı, kısa süre içinde yasal bir düzenlemeyle artık çalışabilecek. Bu kişilerin vergi borçları yine takip edilecek. Ancak, yeni düzenlemeyle bu kişilerin hem çalışıp hem de borçlarını ödemelerine olanak sağlanacak.'' Unakıtan, vergi dairesi yetkililerinden ise vatandaşlara karşı güler yüzlü davranmalarını isteyerek, ''Akşama kadar masanızda oturmayın. Sokağa çıkın, hangi işyeri kapanmış, hangisi açılmış bunları görün, bilin. Mükellefi ziyaret edin. Vergi dairesi yetkilisi, filan esnafın çayını içmiş, şunu ziyaret etmiş diyecekler diye korkmayın. Ben bu tür ziyaretlerinizden mutluluk duyarım'' diye konuştu. 
     
</TEXT>
</DOC>
