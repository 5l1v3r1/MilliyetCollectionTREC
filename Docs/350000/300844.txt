<DOC>
<DOCNO> 300844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sondun08.html </URL>
<DATE> 2004/12/25/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İngiltere Kraliçesi, cephedeki askerlere seslendi Mutlu Noeller... 
</HEADLINE>
<TEXT>

     İngiltere Kraliçesi İkinci Elizabeth, Irak ve dünyanın diğer bölgelerinde bulunan İngiliz askerlerine, 52 yıldır ilk kez radyo yoluyla Noel mesajı gönderdi. 
     Kraliçe Elizabeth'in banda alınan radyo kaydının bugün bütün cephelerde aynı anda askerlerin Noel kahvaltısı sırasında yayına girmesi bekleniyor. 
     Mesajında değişen dünyanın en önemli değerleri olarak ''hoşgörü ve saygıyı'' gösteren Kraliçe Elizabeth'ın sözcüsü, bu mesajla İngiltere için yurtlarından çok uzaklarda görev yapan askerlere duyulan minnetin dile getirilmesinin amaçlandığını ifade etti. 
     Almanya'dan Brunei'ye tüm İngiliz üslerinden duyulabileceği belirtilen mesajın, İngiltere'deki asker yakınları tarafından da dikkatle izlenmesi bekleniyor. 
     Kraliçe Elizabeth'in vatandaşlarına yapacağı Noel konuşması da bu yıl Buckingham Sarayı'nın ''Sarı Salonu''nda banda alındı. Bu mesaj da yerel saatle 15.00'te bütün TV ve radyo kanallarında aynı anda yayına girecek. 
     Kraliçe Elizabeth'in, bu sabah da kraliyet ailesine ait Sandringham'daki yazlık konutun yakınında bulunan küçük kilisede bütün ailesiyle birlikte Noel ayinine katılması bekleniyor. 
     
</TEXT>
</DOC>
