<DOC>
<DOCNO> 334280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sontur08.html </URL>
<DATE> 2005/04/17/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Acıyla sonuçlanan berdelde kan durmadı... 
</HEADLINE>
<TEXT>

     Turaç TOP Adem Güven Sinan Girgin İZMİR, DHA 

İzmir'in Kemalpaşa ilçesinde, 4 gün önce, kendisini aldattığını öne sürdüğü berdelle evlendiği eşi Tijen Alp'i bıçaklayarak öldüren Kenan Alp'in babası Kemal Alp, olayla ilgili olarak katıldıkları bir televizyon programında ailelerini suçladıkları gerekçesiyle, gelinin ağabeyi ve aynı zamanda eniştesi olan Yusuf Özbek'i ve olaya müdahe etmek isteyen bir polis memurunu öldürdü. Biri polis memuru 4 kişiyi yaraladı. 
     Bir kimya şirketinde çalışan 24 yaşındaki Kenan Alp, geçtiğimiz pazartesi günü saat 23.00 sıralarında, berdel yaparak evlendiği 22 yaşındaki eşi Tijen Alp'i kendisini aldattığı gerekçesiyle bıçaklayarak öldürdü. Polise teslim olan Kenan Alp tutuklandı. Olayın ardından Kenan Alp'in 50 yaşındaki kayınpederi Muammer Özbek, 48 yaşındaki kayınvalidesi Hanife Özbek, kızkardeşiyle evli olan 24 yaşındaki Yusuf Özbek ve 23 yaşındaki kızkardeşi Mehtap Özbek ile 24 yaşındaki baldızı Tülay Özcan önceki gün Kadının Sesi adlı programa katıldı. Programa canlı yayında telefonla bağlanan Kenan Alp'in babası Kemal Alp ile dünürü Muammer Özbek'in arasında küfürleşmeye kadar varan bir tartışma yaşandı. İddia edildiğine göre, Kemal Alp Hesaplaşacağız, Bunu size ödeteceğim' diyerek Özbek'i tehdit etti. 
     İlçeye dönen Muammer Özbek, eşi Hanife Özbek, oğlu Yusuf Özbek, gelini Mehtap özbek, Kızı Tülay Özcan ve 26 yaşındaki damadı Erdal Özcan, dün cinayetle ilgili ifade vermek üzere Kemalpaşa İlçe Emniyet Müdürlüğü'ne geldi. Saat 17.30 sıralarında dışarı çıkan tüm aile fertleri, 35 PBJ 26' plakalı Renault marka station tipi otomobile bindi. Yusuf Özbek'in kullandığı araç hareket ederken önlerine geçen Kemal Alp, ruhsatsız tabancasıyla otomobile doğru kurşun yağdırdı. Olayda, arabada bulunanlardan, Kemal Alp'in damadı olan Yusuf Özbek öldü. Muammer Özbek ve damadı Erdal Özcan ise yaralandı. Kaçmaya çalışan Kemal Özbek, silah seslerini duyarak dışarı çıkan ve peşinden koşan polislere de ateş açtı. Polis memurları, 36 yaşındaki İsmail Çetintaş, 34 yaşındaki Mustafa Yavuz ile yoldan geçen 18 yaşındaki Engin Erdoğan da Kemal Alp'in silahından çıkan kurşunlarla vurularak yaralandı. İlk tedavileri Kemalpaşa Sağlık Ocağı'nda yapılan yaralılardan durumları ağır olan Muammer Özbek, Tepecik Eğitim ve Araştırma Hastanesi'ne, polis memurları ile Erdal Özcan da Ege Üniversitesi Hastanesi'ne sevkedildi. Yaralı polis memuru Mustafa Yavuz, tüm müdahalelere rağmen kurtarılamadı. Yavuz'un cenazesi dün toprağa verildi. 
     Gasp ve adam öldürmeye teşebbüs suçlarından sabıkalı olduğu belirtilen ve 24 yıl önce polislikten atılan Kemal Alp ise yakalanarak gözaltına alındı. 
     Olayla ilgili soruşturmanın sürdürüldüğü belirtildi. 
     
     BERDELLE EVLENMİŞLERDİ 

     Nazar boncuğu imalathanesinde çalışan Kenan Alp, aynı işyerindeki Tijen Alp'e aşık olurken, eşinin ağabeyi Yusuf Özbek de Alp'in kız kardeşi Mehtap Özbek'e aşık olmuştu. Kısa sürede gelişen ilişkiler sonrasında aileler berdel yaparak, gençleri 1999 yılının Ağustos ayında aynı gün evlendirmişti. Ancak altı ay sonra işsiz kalan Kenan Alp, kayınpederinin kendisine maddi katkıda bulunmamasını gerekçe gösterip, her ikisi de hamile olan eşini ve kızkardeşi Mehtap Özbek'i alarak ilçeden ayrılmıştı. 6 yıl boyunca Bursa, Antalya ve İzmir'de kaçak hayatı yaşattığı eşi ve kız kardeşini beş ay önce yeniden Kemalpaşa'ya getirmişti. Kızkardeşini kocasına teslim etmiş, kendisi de iş bulup çalışmaya başlamıştı. Ancak geçtiğimiz pazartesi günü saat 22.30 sıralarında evden çıkıp, unuttuğu iş elbiselerini almak üzere geri döndüğünde, bir erkeğin evlerinden çıktığını gördüğünü öne süren Kenan Alp, kendisine ihanet ettiğini öne sürdüğü eşi Tijen Alp'i öldürmüştü. 

     
</TEXT>
</DOC>
