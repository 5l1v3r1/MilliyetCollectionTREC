<DOC>
<DOCNO> 344900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/siyaset/axsiy02.html </URL>
<DATE> 2005/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'ı izleyen muhabirlere saldırı 
</HEADLINE>
<TEXT>


Mescid-i Aksa'yı ziyaret eden Baykal'ı izleyen kadın muhabirler ile CHP'li Gürbüz, başlarının açık olması nedeniyle sözlü saldırıya uğradı. Arap mihmandar tartaklandı 

Ezelhan Üstünkaya - Kudüs 


CHP Genel Başkanı Deniz Baykal'ın Kudüs'teki Mescid-i Aksa'yı ziyaretini izleyen kadın muhabirler ile Parti Dış İlişkiler Sorumlusu Petek Gürbüz, başlarının açık olması nedeniyle bir grup radikal dincinin sözlü saldırısına uğradı. Kadınların üzerine yürüyen öfkeli grubu engellemek isteyen Arap mihmandar tartaklanırken, muhabirler hızla dışarı çıkartıldı. 
Ortadoğu gündemli Sosyalist Enternasyonal'in İsrail'deki toplantısı için dün sabaha karşı Tel Aviv'e gelen Baykal, İsrail Dışişleri Bakanı Silvan Şalom'la görüşmesinin bugüne ertelenmesi üzerine, Kudüs'e geçerek eski kentteki kutsal mek nları ziyaret etti. Ziyaretine Harem-üş Şerif'ten başlayan Baykal, Harem-üş Şerif Vakfı Başkanı Adnan Hüseyni ve İslam Konseyi Başkanı Abdülazim Selah ile görüştü. Hüseyni, geçen ay Başbakan Recep Tayyip Erdoğan'ın Haremüşşerif'te olduğunu, daha önce de Dışişleri Bakanı Abdullah Gül'ü ağırladıklarını anımsatarak, "Kudüs bir İslam kenti ve hep Müslümanlarındır. Radikal Yahudiler son zamanlarda El Aksa Camisi'yle tehdit yöneltiyor. Birçok kez buraya gelme tehdidinde bulundular. Burayı koruyoruz ve Türkiye'nin de bu konudaki rolünün önemli olduğunu biliyoruz. Açıkça söylemek gerekirse Türk halkı ve hükümetinin hep bizimle olmasını istiyoruz" diye konuştu. Baykal da, "Burası İslam'ın en önemli merkezlerinden biri. Tüm dünya uygarlığının da önemli bir parçası. Mücadelenizi destekliyoruz. Bir an önce sorunlara çözüm bulunacağına inanıyorum" dedi. 

Baykal namaz kıldı 
Kubbet-ül Sahra'dan sonra Mescid-i Aksa'ya geçen Baykal'ı izleyen muhabirler başları açık olduğu için dışarıda bekledi. Bu arada bir grup, "Nasıl Müslümansınız " diye kadınların üzerine yürüdü. Avluda bulunan birkaç kişi heyetteki kadınlara hemen uzaklaşmaları uyarısında bulundu. 
Baykal, Hıristiyanların kutsal Kıyamet Kilisesi'ni ve Ağlama Duvarı'nı da ziyaret etti. 


</TEXT>
</DOC>
