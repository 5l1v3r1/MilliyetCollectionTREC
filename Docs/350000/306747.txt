<DOC>
<DOCNO> 306747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/soneko06.html </URL>
<DATE> 2005/01/15/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Mortgage, piyasaya sinyal olacak... 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, mortgage ipotekli konut kredisi sistemi ile piyasalara bir sinyal vermeye çalıştıklarını belirterek, ''Artık uzun ve orta vadeli enstrümanların piyasaya yavaş yavaş girmesini sağlayacak bir sinyal'' dedi. 
     Cansızlar, mortgage taslağını Devlet Bakanı ve Başbakan Yardımcısı Abdüllatif Şener'e gönderdiklerini hatırlatarak, burada ideal bir mortgage sisteminin nasıl çalışacağına ilişkin modeli kurduklarını kaydetti. 
     Taslağın kanunlaşma sürecinde tartışılacağına ve bu süreçte ilaveler olabileceğine dikkat çeken Cansızlar, ancak kendilerinin bu süreci beklemeden ikincil mevzuat konusundaki çalışmaları yoğunlaştırdıklarını açıkladı. 
     Dünya Bankası, Uluslararası Para Fonu IMF ve bazı ülkelerin oluşturduğu bir fondan, karşılıksız teknik yardım sağladıklarını, bu kapsamda 4 uzmanın kendileri ile birlikte çalıştığını söyleyen Cansızlar, ''Haziran ayında ikincil düzenlemelerle ilgili teknik altyapıyı da bitirmiş olacağız. 2005'in sonuna doğru sistem çalışmaya başlar diye düşünüyorum'' şeklinde konuştu. 
     
     BANKALARIN VADE YAPISI VE MORTGAGE 
     Bankaların vade yapısının 3 ayla sınırlı olduğu, bunun mortgage sistemine nasıl yansıyacağına ilişkin olarak da Cansızlar, bu sistemin sadece bankalar odaklı olmadığını hatırlatarak, ''Vadelerin kısa olduğu bu dönemde bankalar tabii ki 15-20 senelik vadede kredi veremez'' diye konuştu. 
     Bu bakımdan, bankalar üzerindeki yük ve riskin kalkması için, ikincil piyasalarda işlem yapacak bir finans kuruluşu kurulmasını önerdiklerini anlatan Cansızlar, ikinci olarak da Hazine'nin birazcık olsun garanti vermesini gündeme getirdiklerini kaydetti. 
     Sistemin işleyişi için vergi teşviği istediklerini de kaydeden Cansızlar, bunun sadece içerden değil dışarıdan da fonların girmesine yardımcı olacağını kaydetti. 
     
     ''DEĞİŞKEN FAİZ ŞART'' 
     Mortgage sisteminde kullanılacak kredilerde değişken faiz uygulanması konusunda ise SPK Başkanı, bunun şart olduğunu vurgularken, ''Aksi halde sistem çalışmaz'' dedi. 
     Ancak faizin ne olması gerektiğinin banka ya da finans kuruluşu ile müşteri arasında ki pazarlığa bağlı olacağını da söyleyen Cansızlar, bununla ilgili Sanayi Bakanlığı ya da Merkez Bankası kanalıyla, değişken faiz olduğu durumlarda bir üst limitin de belirlenebileceğini kaydetti. 
     Enflasyonun bu yıl da düşmeye devam edeceğini kaydeden Cansızlar, 2005 yılında enflasyonun tahminlerin altında gerçekleşmesini beklediğini açıkladı. 
     İMKB'nin özelleştirmesinde danışman firma tutulması aşamasında Kamu İhale Kanunu'na takıldıklarını hatırlatan Cansızlar, konuyu Başbakanlığa, Maliye Bakanlığı'na ve özelleştirme İdaresi'ne ilettiklerini kaydetti ve ''Bekliyoruz, prosedür devam ediyor'' dedi. 
     
     BANKALAR KANUNU VE KÜÇÜK YATIRIMCININ KORUNMASI 
     El konan bankalar nedeniyle mağdur olan küçük yatırımcıların durumlarının yeni Bankalar kanun taslağında gündeme gelip gelmeyeceğine ilişkin olarak ise SPK Başkanı, öteden beri bankacılık mağduriyetlerinin giderilmesiyle ilgili önerilerimizi Başbakanlığa ilettiklerini söyledi. 
     Cansızlar, ancak burada son kararın hükümet ve parlamentoya ait olduğunu hatırlattı. 
     SPK mevzuatını sil baştan ele aldıklarını kaydeden Cansızlar, bu bağlamda Yatırımcıyı Koruma Fonu'nun kapsamının genişletileceğini açıkladı. 
     Fonun, sadece hisse senetlerini değil, diğer sermaye piyasası araçlarını da kapsama alması ile ilgili çalışmaları yapacaklarını söyleyen SPK Başkanı, Fonun miktarının ise AB ile uyumlu olarak 20 bin euro olacağını sözlerine ekledi. 
     
</TEXT>
</DOC>
