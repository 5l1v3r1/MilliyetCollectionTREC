<DOC>
<DOCNO> 302808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sonspo08.html </URL>
<DATE> 2005/01/02/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Konyaspor büyük düşünüyor, hedef UEFA Kupası 
</HEADLINE>
<TEXT>

     Konyaspor Asbaşkanı Ahmet Sert, küçük düşünmeyen bir Konyaspor hedeflediklerini söyledi. 
     Sert, yaptığı açıklamada, Konyaspor'un, ekonomik anlamda son yıllarda ivme kazanan bir kentin en önemli temsilcilerinden biri olduğunu belirterek, takımın Konya'ya birçok alanda artı değerler kazandırdığını anlattı. 
     Konyaspor'un uzun yıllar Süper Lig'e çıkabilmek için çaba harcadığını anımsatan Sert, nihayet 2003-2004 sezonunda takımın Süper Lig'de mücadele etmeye başlamasıyla birlikte Konya adına büyük fırsatlar elde edildiğini kaydetti. 
     Takımın ligde iyi yerlere gelebilmesi için, geçen aylarda göreve gelen yeni yönetimin hızlı bir şekilde takımda yeniden yapılanma dönemine girdiğini belirten Sert, şunları söyledi 
     ''Konya'ya ve Konyaspor'a gönül veren kişiler olarak, yönetimdeki arkadaşlarımızla takımımızın iyi yerlere gelebilmesi için çaba harcıyoruz. Küçük düşünmeyen bir Konyaspor hedefliyoruz. Bizim amacımız kesinlikle ligde tutunmaya çalışan bir Konyaspor olmak değildir. Bunun için öncelikle kurumsallaşmaya önem veriyoruz. Yönetimler değişse bile Konyaspor'a sürekli gelir sağlayacak bir yapı oluşturmayı amaçlıyoruz.'' 
     
     HEDEF UEFA KUPASI 
     Konyaspor'un gelecek yıllarda UEFA Kupası'na katılabilmek için mücadele edeceğini ifade eden Sert, çalışmaların bu amaca yönelik olarak sürdürüldüğünü söyledi. 
     Konyaspor'un devre arası yapacağı transferlerle kadrosunu güçlendireceğini belirten Sert, ''Takımımız kaliteli futbolculardan oluşuyor. Saffet Susiç ve Hamza Hamzaoğlu da kendilerini her alanda ispatlamış değerli kişiler. Konyaspor olarak güzel işler başaracağımıza inanıyorum. UEFA Kupası'na katılabilmek bize uzak gelmemeli'' dedi. 
     Sert, Konyaspor olarak tribün terörünün de karşısında olduklarını, maçlarda temiz şekilde takımına sahip çıkan taraftarlar görmeyi arzu ettiklerini sözlerine ekledi. 
     
</TEXT>
</DOC>
