<DOC>
<DOCNO> 310013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur37.html </URL>
<DATE> 2005/01/27/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Diyarbakır'da bir öğretmen bıçaklanarak öldü 
</HEADLINE>
<TEXT>

     Diyarbakır'ın Yiğityolu Köyü Mehmetçik İlköğretim Okulu'nda müdür yardımcısı olarak görev yapan Abdulcelil Aşçıoğlu 45 , evinde bıçaklanarak öldürülmüş halde bulundu. 
     Alınan bilgiye göre, dün akşam saatlerinde, Aşçıoğlu'nun, 20 yaşlarındaki ismi açıklanmayan oğlu, Ofis semtindeki evinin kapısını açamayınca çilingir çağırdı. Çilingirin kapıyı açmasıyla içeri giren genç, babası Abdulcelil Aşçıoğlu'nun cesediyle karşılaştı. Olay yerine gelen polis tarafından yapılan ilk incelemede, öğretmen Aşçıoğlu'nun vücudunda çok sayıda bıçak darbesi olduğunu belirlendi. 
     Ceset, Devlet Hastanesi morguna kaldırılırken apartmanda yapılan incelemelerde, merdivenlerde kan izine rastlandığı bildirildi. 
     Emniyet Müdürlüğü yetkilileri, bina girişinden, 5. kattaki öğretmenin oturduğu daireye kadar merdivenlerde kan izine rastladıklarını ve cinayetin dışarıda işlenmiş olabileceği ihtimali üzerinde durduklarını söylediler. Yetkililer, soruşturmanın geniş çaplı sürdüğünü bildirdiler. 
     
     SUNUCULUK DA YAPIYORDU 
     AA muhabirinin konuyla ilgili bilgi aldığı Milli Eğitim Müdürlüğü yetkilileri, Aşçıoğlu'nun Bağlar Atatürk Lisesi'nde edebiyat öğretmeni olarak görev yaptığını ve Diyarbakır'daki birçok resmi törende sunuculuk görevini üstlendiğini de belirttiler. 
     Yetkililer, Aşçıoğlu'nun uzun süre görev yaptığı Bağlar Atatürk Lisesi'nden bir süre önce kendi isteğiyle ayrılarak, merkeze bağlı Yiğityolu Köyü Mehmetçik İlköğretim Okulu'na müdür yardımcısı olarak atandığını kaydettiler. 
     Atatürk Lisesi'nde okuyan Aşçıoğlu'nun eski öğrencileri ise herkes tarafından çok sevilen ve okulda bir sorun yaşamadığını belirttikleri öğretmenlerinin, okuldan ayrılırken kendilerine ''Sorunlarım var. Çok bunaldım. Bu yüzden bir köy okuluna gitmek istiyorum'' dediğini söylediler. 
     
</TEXT>
</DOC>
