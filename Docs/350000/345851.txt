<DOC>
<DOCNO> 345851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/dunya/adun.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan jesti 
</HEADLINE>
<TEXT>


Üç Kongre üyesi, hafta sonu Türkiye üzerinden Ercan'a uçup pasaportlarına KKTC damgası vurdurarak bir 'ilk'i gerçekleştirecekler. Girişim, Rumları çileden çıkarıyor 

Yasemin Çongar - Washington 


Başbakan Recep Tayyip Erdoğan'ın Beyaz Saray'da Başkan George W. Bush'la buluşması öncesinde, ABD Kongresi'nden bir grup, KKTC'ye önemli bir jestte bulunacak. Temsilciler Meclisi Türkiye Dostluk Grubu Eşbaşkanı Cumhuriyetçi Ed Whitfield ile aynı partiden Georgia Temsilcisi Nathan Deal ve Demokratik Partili Teksas Temsilcisi Eddie Bernice Johnson, hafta sonunda Türkiye üzerinden Ercan Havaalanı'na uçup pasaportlarına KKTC damgası vurdurarak bir "ilk"i gerçekleştirecekler. 
Temsilciler Meclisi Türkiye Dostluk Grubu'nun, "KKTC'nin izolasyonuna son vermek" amacıyla planladığı bu ziyaret, Rum lobisinin yoğun muhalefetiyle karşılaştı. Ancak Kongre üyeleri, gerek içerdiği Kıbrıs mesajı, gerekse Türkiye ile ilişkilere yapacağı katkı nedeniyle ziyaretten vazgeçmediler. 

Ankara'ya mesaj 
Türkiye Dostluk Grubu eşbaşkanlarından Demokrat Robert Wexler, bu ziyaretle ilgili planı 2 hafta önce bir Kongre oturumunda duyururken, amaçlarını, "Kuzey Kıbrıs'ın izolasyonuna son verme yönünde, bir süre önce ABD'li işadamlarının yaptığına benzer bir girişimde bulunmak" diye açıklamıştı. 
Whitfield ise, Türkiye'yi "kritik bir müttefik" diye nitelendirdi ve ziyareti doğrudan Ankara-Washington ilişkisiyle bağlantılandırarak, "Türkiye ile ilişkilerin ilerlemesi ABD'nin dünyadaki dış politika hedeflerini güçlendirecektir" dedi. 
Kıbrıs Rum Yönetimi, Wexler'in KKTC ziyaretine ilişkin ilk açıklamasına büyük tepki göstermişti. Ardından ABD'deki Rum lobisi de bu konudaki muhalefetini yoğunlaştırdı. 

Rum lobisi çok kızgın 
New York merkezli Amerika Kıbrıs Federasyonu adlı Rum lobi kuruluşunun başkanı Peter Papanicolaou, AP ajansına değerlendirmesinde, ziyaretin "büyük bir geri adım" olacağını ve Kongre üyelerinin Güney Kıbrıs'a ayak basmadan doğrudan Ercan Havaalanı'na inmelerinin "Kıbrıs yasalarını ihlal edeceğini" savundu. 
Amerikan Helenik Enstitüsü Başkanı Nick Larigakis ise, ziyaretin, "Kıbrıs Cumhuriyeti'nin meşru hükümetinin yüzüne tükürmek" anlamına geleceğini söyledi. 


</TEXT>
</DOC>
