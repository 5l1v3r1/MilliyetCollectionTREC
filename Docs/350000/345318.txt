<DOC>
<DOCNO> 345318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/soneko04.html </URL>
<DATE> 2005/05/24/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Reel faiz beklentisi yüzde 7.6'ya kadar indi 
</HEADLINE>
<TEXT>

     Piyasaların Temmuz 2004’ten bu yana gerileyen reel faiz beklentisi, mayıs ayında yüzde 7.6’ya kadar indi. 
     Reel faiz beklentisi son 10 ayda 5.6 puanlık düşüş gösterdi. 
     ANKA’nın Merkez Bankası’nın beklenti anketinden yaptığı hesaplamaya göre, enflasyon beklentisinin durağan hale gelmesine rağmen, faiz oranlarındaki düşüş beklentisinin devam etmesi nedeniyle reel faiz beklentisindeki gerileme sürüyor. Nisan ayının ikinci anketinde yüzde 15.8 olan Hazine ihalelerinde yıllık bileşik faiz beklentisi, mayıs ayının ikinci anketinde yüzde 15.2’ye indi. 
     Nisan ayında yüzde 7.1 olan 12 aylık dönem için tüketici fiyatları endeksindeki TÜFE artış beklentisi ise mayıs ayında da aynı düzeyde oluştu. 
     Son bir yılda piyasaların yıllık TÜFE beklentisi 4 puan azalırken, yıllık bileşik faiz beklentisindeki gerileme 10 puanı buldu. 
     Piyasaların yıllık bileşik faiz beklentisinin, aynı dönem için öngörülen TÜFE artışından arındırılmasıyla hesaplanan reel faiz beklentisi, nisan anketindeki yüzde 8.1’lik düzeyinden mayıs anketinde yüzde 7.6’ya geriledi. 
     
     10 AYDIR GERİLİYOR 
     Reel faiz beklentisi, son 10 aydır düşüş eğiliminde bulunuyor. Temmuz 2004’te yüzde 13.2’ye yükselen yıllık reel faiz beklentisi, ağustosta yüzde 12.7’ye, eylülde yüzde 11.7’ye, ekimde yüzde 11.1’e, kasımda yüzde 10.6’ya inmişti. 
     Aralık ayında yüzde 9.8 olan reel faiz beklentisi, bu yıl da gerilemeye devam ederek ocakta yüzde 9.6, şubatta yüzde 8.6, martta yüzde 8.5, nisanda yüzde 8.1 olarak gerçekleşmişti. 
     Piyasaların reel faiz beklentisinde son 10 aydaki toplam düşüş 5.6 puanı buldu. Reel faiz beklentisi, Merkez Bankası’nın beklenti anketi yayımlamaya başlamasından bu yanaki en düşük düzeyinde bulunuyor. 
     
</TEXT>
</DOC>
