<DOC>
<DOCNO> 300933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sontur12.html </URL>
<DATE> 2004/12/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ayakkabıcının çıplak fotoğraflı gasp iddiası 
</HEADLINE>
<TEXT>

     
     Ali ÖZKAYA İZMİR, DHA 
     

İZMİRLİ işadamı Metin Nayman, kendisini döven Eray Dursun, kardeşi Efkan Dursun ve Fırat Kireççioğlu hakkında, kendisinin çıplak fotoğraflarını çektiğini ve 100 milyar liralık senet imzalattığını öne sürerek şikayetçi oldu. Gözaltına alınan zanlılar ise suçlamaları reddetti. Nayman'ı, birlikte yemek yediği Fırat Kireççioğlu'na aşırı içki içirip cinsel ilişki kurmak istediği için dövdüklerini ileri sürdü. 
     Işıkkent semtinde ayakkabı imalathanesi bulunan 45 yaşındaki Metin Nayman, önceki gün akşam saatlerinde, plakası kendi adını taşıyan cipiyle Urla'dan İzmir'e gelirken Güzelbahçe polis kontrol noktasında durarak araçtan indi. Polislere, aracında oturan 34 yaşındaki Eray Dursun ve arkadan gelen 09 TF 856' plakalı otomobildeki 22 yaşındaki Efkan Dursun ile Fırat Kireççioğlu'nun kendisini, Urla İlçesi Gülbahçe Köyü Karapınar mevkiinde bulunan Kaynak-Tur Sitesi'ndeki yazlık evinde dövdüklerini, çıplak fotoğraflarını çekip, 100 milyar liralık senet imzalattıklarını söyledi. 
     Bunun üzerine Buca İlçesi Şirinyer semtinde oturan ve bir kot mağazasında çalışan Eray Dursun, kısa süre önce askerden gelen kardeşi Efkan Dursun ile halasının oğlu Fırat Kireççioğlu, polis tarafından gözaltına alındı. Zanlılar, suçun işlendiği bölgenin sorumluluk alanı kapsamındaki Urla İlçe Jandarma Komutanlığı'na teslim edildi. 
     İfadesi alınan Nayman, önceden tanıdığı Fırat Kireççioğlu ile cinsel ilişkiye girmek için kadın getirmesi konusunda anlaştıklarını, ancak buluşacakları yazlık eve yalnız geldiğini söyledi. Kireççioğlu'nun kadınların daha sonra geleceğini belirttiğini, bir süre sonra çalan kapıya baktığında Dursun kardeşlerle karşılaştığını ileri sürdü. Üçü birlikte hareket ederek kendisini dövdüklerini, çıplak fotoğraflarını çekip, 100 milyar liralık senet imzalattıklarını iddia etti. 
     Suçlamayı reddeden zanlılardan Fırat Kireççioğlu, aynı sektörde çalıştığı için önceden tanıdığı Metin Nayman'ın kendisini telefonla arayıp yemeğe çağırdığını, yemek yedikleri restoranda aşırı içki içirdiğini, eve gittiklerinde de tecavüze yeltendiğini ileri sürdü. Bunun üzerine cep telefonundan kuzeni Eray Dursun'u arayıp yardım istediğini belirtti. Eray Dursun'un da kardeşiyle birlikte tarif ettiği eve gelip Nayman'ı dövdüklerini iddia etti. Senet imzalatıp çıplak fotoğraflarını çektikleri suçlamasının asılsız olduğunu ileri sürdü. Diğer sanıkların da aynı yönde ifade verdikleri belirtildi. Zanlıların üstlerinde, otomobillerinde ve yazlık evde yapılan aramada, zorla imzalatıldığı öne sürülen 100 milyar liralık senet ve fotoğraflara rastlanmadığı öğrenildi. 
     Oğulları suçlanan emekli işçi Gülseren Dursun "Eray ve Efkan, kuzenleri Fırat'ın yardım istemesi üzerine Urla'daki eve gitmiş. Eray sinirlenerek Metin Nayman'a vurmuş. Nayman, sonra kendilerinden özür dilemiş. Barışınca birlikte İzmir'e dönmek için yola çıkmışlar. Polisleri görünce durup bu senaryoyu anlatmış'' dedi. İftira davası açacaklarını söyledi. 
     Olayla ilgili soruşturmayı sürdüren jandarma, gözaltındaki zanlıların bugün Cumartesi Urla Adliyesi'ne sevkedileceğini belirtti. 
     
</TEXT>
</DOC>
