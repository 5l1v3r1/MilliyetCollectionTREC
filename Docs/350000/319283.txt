<DOC>
<DOCNO> 319283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonsiy09.html </URL>
<DATE> 2005/02/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Gül, Türkiye-Çin ilişkilerini değerlendirdi ''AB vazgeçilmez değil'' 
</HEADLINE>
<TEXT>

     Levent ULUÇER PEKİN, DHA 

      ÇİN Devlet Televizyonu CCTV'ye demeç veren Başbakan Yardımcısı ve Dışişleri Bakanı Abdullah Gül, Irak krizi, Türkiye- AB ilişkileri, Kıbrıs sorunu, terörizm ve Türk- Çin ilişkilerini değerlendirdi. Türkiye'nin AB yolculuğunda Kıbrıs sorununun büyük engel teşkil ettiğini söyleyen Bakan Gül, TBMM'nin istemesine karşın Irak tezkeresinin Türk halkının isteği doğrultusunda onaylanmadığını belirtti. 
     Dışişleri Bakanı Abdullah Gül 1- 5 Şubat tarihleri arasında Çin'e yaptığı ziyaret sırasında CCTV'ye Türkiye'nin Pekin Büyükelçiliği'nde bir demeç verdi. Bakan Gül'ün verdiği demeç bugün saat 12. 15'te CCTV 1 Kanalı'nda yayınlandı. Çin'in ünlü sunucusu Shui Junyi'nin yaptığı röportaj Irak krizi, Türkiye-AB ilişkileri, Kıbrıs sorunu, terörizm ve Türk- Çin ilişkileri bölümlerinden oluştu ve yaklaşık 1 saat sürdü. 
     Çinli sunucu ilk olarak onaylanmayan Irak tezkeresinin halk ve Meclis arasında bir görüş ayrılığı yaratıp yaratmadığını sordu. Irak krizinin o zaman için çok hassas bir konu olduğunu söyleyen Bakan Gül, ''Meclis ile halk arasında görüş ayrılığı olmasına karşın demokratik bir ülke olan Türkiye, son kararında halkın sesini dinledi. Meclis'ten onay çıkmadı'' dedi. Sunucunun kriz sırasında ABD'nin Türkiye'ye para yardımı yapma istediğinin nasıl değerlendirildiği sorusu üzerine Bakan Gül, ABD basınını eleştirdi. Bakan Gül, ABD gazetelerinde yayımlanan karikatürlerde Türkler, Para için herşeyi yapar' şeklinde çizildiğini söyleyerek, ''Bu hiç de dostça değil'' diye konuştu. 
     
     'AB VAZGEÇİLMEZ DEĞİL' 
     Dışişleri Bakanı Abdullah Gül, AB'nin Türkiye için vazgeçilmez olmadığını söyledi. Doğu Avrupa ülkelerinin Türkiye'den önce AB'ye üye olduğunun hatırlatılması üzerine Bakan Gül, Doğu Avrupa ülkelerinin tarihi, dini ve kültürel olarak zaten Avrupa'nın bir parçası olduğunu söyledi. Bu ülkelerin Türkiye gibi büyük nüfusları olmadığını da hatırlatan Bakan Gül, Türkiye'nin yüzde 99'u müslüman olan büyük nüfusuyla Avrupa'yı endişelendirdiğini söyledi. Bakan Gül, AB'nin bu tereddütlerinin yersiz olduğunu kaydetti. Türk halkının AB'nin bu kuşkucu yapısından ötürü AB'ye karşı farklı bakmaya başladığını belirten Bakan FGül, Türkler'in illa ki AB'ye üye olmak gibi bir derdi olmadığını söyledi. CCTV sunucusu şaşırarak ''Yani 15- 20 yıl boyunca AB'yi beklemeyeceğinizi mi söylüyorsunuz'' diye sordu. Gül, bunun çok uzun bir süre olduğunu bu kadar uzun bir zaman içerisinde hem Türkiye'de hem de AB'de değişiklikler olabileceğini açıkladı. 
     Bakan Gül, Kıbrıs'ın AB ve Türkiye arasındaki en büyük sorun olduğunu ve kendilerinin yeni ve yapıcı bir plan beklediklerini söyledi. Gül, Türkiye-Çin ilişkilerinde ilerlemeler olduğunu Türkiye'nin Tek Çin' politikasını savunduğunu kaydetti. Uygur Türkleri'nin Türkiye Türkleri ile akraba olduğunu ve Uygur Türkleri'nin iki ülke arasında bir köprü olabileceğini savunan Bakan Gül, Türkiye'nin Asya'nın da bir parçası olduğunu, kültür ve gelenek olarak Asya ile geçmişe dayanan eski ilişkileri bulunduğunu sözlerine ekledi. 
     
</TEXT>
</DOC>
