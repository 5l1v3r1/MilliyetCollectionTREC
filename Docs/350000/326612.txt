<DOC>
<DOCNO> 326612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sondun46.html </URL>
<DATE> 2005/03/24/ </DATE>
<TIME> 22.06 </TIME>
<AUTHOR>  </AUTHOR>
<HEADLINE>
ABD, Kırgızistan'da muhalefeti desteklediğini açıkladı... 
</HEADLINE>
<TEXT>

     ABD'nin Kırgızistan Büyükelçisi Stephen Young, Kırgızistan muhalefetini desteklediğini açıkladı. 
     Young, CNN televizyonuna yaptığı açıklamada, ''ülkede istikrarın sağlanması amacıyla müdahale bulunmak ve bu konuda rol oynamak isteyen muhalefetten birçok meslektaşıyla görüştüğünü ve önümüzdeki günlerde onlarla çalışmaktan memnuniyet duyacağını'' belirterek, ''Kırgız halkı ve verdiği kararlarla ilgili olan bu duruma ABD'nin de destek vermekten dolayı memnuniyet duyduğunu'' kaydetti. 
     Büyükelçi Young, Rusya'nın, Kırgızistan'daki durumun seyriyle ilgili ''çok önemli bir faktör olduğunu'' belirterek, ''Burada, Washington'da ve Moskova'da, dışişlerindeki ve Amerikan yönetimindeki meslektaşlarımın bu konuyla ilgili Ruslarla yakın işbirliği içinde çalışacaklarından eminim'' dedi. 
     Young, ''terörizme, uyuşturucu üretimi ve kaçakçılığına ve diğer olumsuz fenomenlere karşı siper olan Kırgızistan'ın istikrarının kendi çıkarlarına olduğunu'' kaydetti. 
     Öte yandan, Avrupa Güvenlik ve İşbirliği Teşkilatı AGİT , ''kesin bir hükümet'' oluşturması yönünde muhalefete yardım teklifinde bulunduğunu bildirdi. 
     AGİT Orta Avrupa Devletleri Özel Temsilcisi Alois Peterle Bişkek'ten AFP'ye telefonla yaptığı açıklamada, ''Bugün Kırgızistan'da artık kesin bir hükümet bulunmamaktadır. Ülke bu durumu normale kavuşturmalıdır ve işte bu aşamada AGİT yardımı gerekli olacaktır. Muhalefet AGİT'in Bişkek'teki varlığından memnun ve durumun normale döndürülmesi konusunda üstleneceğimiz görevler olduğunu düşünüyoruz'' dedi. 
     
</TEXT>
</DOC>
