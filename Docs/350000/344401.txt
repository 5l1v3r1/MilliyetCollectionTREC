<DOC>
<DOCNO> 344401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonyas05.html </URL>
<DATE> 2005/05/20/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Hitchcock’un 'Kuşlar' filmi ABD’de gerçek oldu 
</HEADLINE>
<TEXT>

     NEW YORK, DHA 

      ABD’nin Teksas eyaletinde sığırcık kuşları yoldan geçen insanlara saldırmaya başladı. Usta yönetmen Alfred Hitchcock’un ’Kuşlar’ adlı korku filmini andıran sahneler, Houston kentinin göbeğinde, yerel yönetim binasının önünde yaşanıyor. 
     Yolda yürüyen insanların kafasına, saçına ve sırtına saldıran sığırcıklar şu ana dek bir kişinin de yaralanmasına neden oldu. Kanat açıklıkları kimi zaman 60 santimetreyi bulan kuşların insanları hedef alan ’sortileri’ nedeniyle, saldırıların yoğunlaştığı bir kaldırım polis kordonu altına alınarak yayalara kapatıldı. 
     
     YAVRULARINI KORUMA İÇGÜDÜSÜYLE SALDIRIYORLAR 
     Yönetim binasının önündeki manolya ağaçlarından çıkıp saldırılarını gerçekleştiren kuşların, yuvadaki yavrularını koruma içgüdüsüyle hırçın davranıyor olabileceği ifade edildi. Binanın lobi güvenliğinden sorumlu polis Wilbert Jue, 3-4 yıldır, sonbahar bitmek üzereyken kuşların saldırganlaşmaya başladığını söyledi. 
     Pazartesi günü bir yavru kuşun yuvasından düştüğü ve diğer büyük sığırcıkların, yavruya yaklaşana saldırdığı belirtiliyor. 
     Kuşların saldırısına uğrayan bir avukat, tam sığırcıkları uzaklaştırmışken ikinci bir saldırının yaklaştığını fark edince tökezleyip düşmüş ve vücudunda kesikler oluşmuştu. 
     
</TEXT>
</DOC>
