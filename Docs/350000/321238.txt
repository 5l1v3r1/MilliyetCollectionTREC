<DOC>
<DOCNO> 321238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/soneko02.html </URL>
<DATE> 2005/03/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Doların düşüşüne oynadı, 1.84 milyar dolar kazandı... 
</HEADLINE>
<TEXT>

     Fortune dergisinin zenginler listesinde Bill Gates'in ardından ikinci sırada bulunan yatırım şirketi Berkshire Hathaway'ın sahibi Warren Buffett, geçen yıl doların düşüşünden 1.84 milyar dolar kar etti. 
     Berkshire Hathaway'in ortaklarına gönderdiği mektupta, 2003 yılında doların gerileyeceğini öngörerek vadeli döviz işlemleri borsalarında diğer 5 önemli para birimi üzerine 12 milyar dolarlık kontrata imza atan şirketin, geçen yıl bu rakamı 21.4 milyar dolara yükselttiği bildirildi. 
     2004 yılı boyunca başta avro ve Japon Yeni olmak üzere önemli paralar karşısında gerileyen dolar, böylece doğru tahminde bulunan Buffett'in ana ortağı olduğu Berkshire Hathaway şirketine 1.84 milyar dolar kazandırdı. Buffett'in bir önceki 2003 yılında ise döviz piyasalarından elde ettiği kar 825 milyon dolar olmuştu. 
     Buffett, geçen yılkı döviz karının 1.63 milyar dolarlık en önemli kısmını ise doların diğer paralar karşısındaki gerileyişinin hızlandığı son çeyrekte gerçekleştirdi. 
     Buffett'in böyle önemli bir kar elde ettiği kararıyla ilgili değerlendirmesi ise ''Eğer yanılsaydım yine mutlu olurdum'' şeklinde oldu. 
     
     ABD YÖNETİMİNE ELEŞTİRİ 

     ABD yönetiminin uyguladığı politikaların bütçe ve dış ticaret açığını daha da artıracağını düşünen yabancı yatırımcıların endişelenerek paralarını ülkeden çekmeye başladıklarını anlatan Buffett, bu gelişmenin zaten önemli paralar karşısında tarihi diplerinde seyreden doların üzerinde baskı oluşturarak daha da gerilemesine neden olduğunu ifade ediyor. 
     ABD'nin uyguladığı ticaret politikalarının, doların toparlanışını daha uzun bin süre engelleyeceğinin her geçen gün daha açık şekilde görüldüğünü belirten Buffett, kendi durumunu 1880-1946 yılları arasında yaşayan ve bir çok sözü yatırımcılara ilham kaynağı olan ünlü reklamcı W. C. Fields'in, kendisinden para isteyen oğluna verdiği ''Üzgünüm evladım, bütün param dövizde'' cevabıyla özdeşleştiriyor. 
     Doların düşüş trendine gireceğini önceden sezerek ilk döviz işlemlerine Mart 2002'da başladığını anlatan Buffett, ABD ekonomisinin ''kökü derinlerde yapısal sorunlara'' sahip olduğunu, yönetimin yumuşak geçiş politikalarının ticaret açığına çare olamayacağını savunuyor. 
     Warren Buffett, ekonomi yönetimini ''Diğer ülkelere ekonomik büyümelerini hızlandırmaları, halka da daha fazla tasarrufa yönelmeleri yönünde tavsiyelerde bulunuyor. Bu öğütlerin zamanı geride kaldı'' sözleriyle eleştiriyor. 
     ABD'nin yapısal sorunlara acil çözümler üretmeye başlamasıyla dolar değerleneceği için döviz işlemlerinden zarar edeceğini kabul eden Buffett, ''O zaman da düşük enflasyon ve dolar cinsi yatırımlarımızdan elde edeceğimiz kar, döviz zararımızı karşılar'' diyor. 
     Hesaplamalara göre, önemli paralara karşı dolar yüzde 20 daha değer kaybettiğinde Buffett'in Berkshire Hathaway şirketinin döviz karı 6.67 milyar dolara yükselecek. Doların yüzde 20 değer kazanması durumunda ise şirketin 1.84 milyar dolarlık karı erirken 2.61 milyar dolarlık döviz zararı oluşacak. 
     Yatırım şirketi Berkshire Hathaway'ın 2004 bilançosuna göre net karı 7.3 milyar dolar, likit varlıkları ise 43 milyar dolar seviyesinde bulunuyor. 

     
</TEXT>
</DOC>
