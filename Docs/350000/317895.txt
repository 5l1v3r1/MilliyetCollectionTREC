<DOC>
<DOCNO> 317895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/soneko27.html </URL>
<DATE> 2005/02/23/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Ahmet Nazif Zorlu Ulaşılmaz bir patron değilimdir 
</HEADLINE>
<TEXT>

     Zorlu Holding Yönetim Kurulu Başkanı Ahmet Nazif Zorlu, ''Ulaşılmaz bir patron değilimdir. Kapılarım hep açıktır. Fabrikalarımda dolaşır, çalışanlarıma sürekli öğüt veririm'' dedi. 
     Management Centre Türkiye MCT ve Eventus tarafından düzenlenen 10. İnsan Kaynakları Zirvesi'nin özel oturumuna katılan Ahmet Nazif Zorlu, 30 bin çalışanı bulunan Zorlu Grubu'nun insan kaynakları stratejilerini ele aldı. 
     İnsan kaynağının Zorlu Grubu için büyük önem taşıdığını ifade eden Zorlu, insana değer verdiklerini, kendisinin de çalışanlarının hep yanında ve arkasında olduğunu, hiçbir zaman önlerine geçmediğini kaydetti. 
     Şirketlerin büyüyerek başarılı olabilmeleri için öncelikle çalışanların şirketlerini benimsemeleri gerektiğini ifade eden Zorlu, ''Sevmesini ve sahiplenmesini bilmek gerekir. Ancak böyle olduğu takdirde başarı gelir. Özellikle gençler buna çok dikkat etmeli. Aksi takdirde şirket bir ileri, iki geri gider'' dedi. 
     Zorlu, eğitimin insan hayatındaki önemine de değinerek, insanların doğuştan başlayarak gerekli eğitimleri aldıkları takdirde kendilerini geliştirebileceğini, iş hayatına gelinceye kadar eğitim görmemiş kimselerin ise değişmesinin çok zor olacağını anlattı. 
     Zorlu Grubu olarak kendilerinin de eğitime önem verdiğini ifade eden Zorlu, şunları söyledi 
     ''Bizimle çalışacak kişilere kendilerine bir hedef belirlemelerini ve işlerini geçici bir iş olarak görmemelerini öğütlüyoruz. Ulaşılmaz bir patron değilimdir. Kapım açıktır. Fabrikalarımda dolaşır, çalışanlarıma devamlı öğütler veririm. Kurum olarak eğitime verdiğimiz önem ile bu noktalara geldik. Gençlere fabrikalarımızı gezmelerini, görmelerini tavsiye ediyorum.'' Zorlu, çalışanları ne şekilde ödüllendirdiğinin sorulması üzerine, şu cevabı verdi 
     ''Ben yönetim binamı yapmadım, bütün çalışan arkadaşlarımın sosyal ihtiyaçlarını karşıladım. İşletmem içinde 1.5 sene çalıştım. Benim için onların rahatlığı önemlidir. O üretecek ki fabrikalar ayakta dursun. Ödüllendirme yapılır elbette.'' 
     
     ''MUTLU ÇALIŞAN MUTLU MÜŞTERİ GETİRİR'' 
     Konferans başkanlığını yapan yönetim danışmanlık firması Wellesley Hills Group Başkanı John Doerr de bu yıl 10. kez düzenlenen konferansta, ''Başarıya giden yol insandan geçer'' temasının işleneceğini söyledi. 
     En başarılı şirketlerin insana değer veren şirketler olduğunu ifade eden Doerr, 2 gün devam edecek olan konferansta bu çerçevede sunumların yapılacağını kaydetti. 
     Şirketlerin öncelikli amaçlarının para olması halinde başarının kısa vadeli olacağını belirten Doerr, ''Gerçek şirketler, insan kaynaklarına ve müşteriye değer veren şirketlerdir. Mutlu çalışan, mutlu müşteri getirir, iyi para getirir. Şirketlerin bu durumu göz önüne alması gerekir'' diye konuştu. 
     Doerr, konferansın sonunda katılımcıların izlenimlerini ofislerine götürmelerini ve uygulamalarını da istedi. 
     
</TEXT>
</DOC>
