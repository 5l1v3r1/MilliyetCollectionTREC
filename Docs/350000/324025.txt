<DOC>
<DOCNO> 324025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko27.html </URL>
<DATE> 2005/03/16/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Pizza Hut ve KFC, Türkiye'de birleşiyor... 
</HEADLINE>
<TEXT>

     Pizza Hut ve Kentucky Fried Chicken KFC markalarının Türkiye'deki franchise kullanım haklarına sahip olan Turkent ve Pizza Gıda şirketlerinin tek çatı altında birleştirilerek, 2006 yılında halka arzı planlanıyor. 
     Turkent ile Pizza Gıda'nın Yönetim Kurulu Başkan Vekili Nurhan Azizoğlu, düzenlenen basın toplantısında, Türkiye'de KFC restoranlarını işleten Turkent'in, 2000 yılında Pizza Hut'ın Türkiye'deki restoranlarını işleten Pizza Gıda'yı satın aldığını anımsattı. 
     25 Şubat'ta yapılan genel kurulda iki şirketin faaliyetlerine tek tüzel kişilik altında devam etme kararı aldığını belirten Azizoğlu, ''Pizza Gıda, ana şirket Turkent'e katılarak birleştirilecek. Bu yıl, birleşme tamamlanacak'' dedi. 
     Azizoğlu, birleşmenin amaçlarından birisinin tasarruf sağlayarak, verimliliği artırmak olduğunu ifade ederek, ''Şirketimiz 4 yılda büyük bir büyüme trendi yakaladı ve bu devam ediyor. Buna paralel olarak, tek tüzel kişilik altında birleşecek olan yapımızı halka açmayı düşünüyoruz. Türkiye'de bu, sektörümüzde ilk olacak'' diye konuştu. 
     Halka arzla büyümeyi hızlandırmak, yatırımları daha çabuk gerçekleştirmek, yüksek özsermaye karlılıklarına yatırımcıları ortak etmek istediklerini kaydeden Azizoğlu, halka arzın en erken 2006 yılı sonunda olacağını ifade etti. 
     Pizza Hut ve KFC'nin, İstanbul, Ankara, İzmir ve Bursa'da 44 restoranı bulunduğunu, 2004 yılında toplam 44 milyon dolar satış gerçekleştirdiğini anlatan Azizoğlu, şunları söyledi 
     ''Önümüzdeki 4 yılda bu 44 milyon dolar olan satışlarımızı en az ikiye katlamayı planlıyoruz. Ana firmamızın sahip olduğu 3 uluslararası marka daha var. Bunlardan birisi veya ikisinin önümüzdeki yıllarda Türkiye franchise hakkını alırsak ki, böyle görüşmeler yapılıyor, büyümemiz çok daha hızlı gerçekleşecek.'' 
     
     2 MİLYON DOLAR YATIRIM 

     Birleşmeden sonra şirketin adının, ''Pizza Hut ve KFC Restoran Zincirleri A.Ş.'' olmasını düşündüklerini belirten Azizoğlu, Türkiye'de oluşturdukları başarılı trendin ABD'deki ana şirketleri YUM Restaurant International'ı çok şaşırttığını belirtti. 
     Azizoğlu, sektörün 2001 ekonomik krizinden ancak 2004 yılında çıkarken, kendilerinin krizi takip eden 4 ayda eski satışlarını yakaladıklarını ve son dört yılda müşteri sayılarının yüzde 76 arttığını belirterek, ''Biz sıra dışı bir gelişim sergilediğimiz için Türkiye'de mevcut ya da Türkiye'ye gelmek isteyen markalar ilk bize teklif getirmeye başladı'' dedi. 
     Azizoğlu, bu yıl 2 milyon dolar yatırım yapacaklarını kaydetti. 
     Pizza Hut ve KFC Türkiye Genel Müdürü Vedat Samanlı da, 2008'e kadar satışlarını yüzde 100 artırmayı planladıklarını ifade ederek, mevcut markalarını geliştirmenin yanı sıra yeni markaları getirme planladıklarını anlattı. 
     2005 sonunda restoran sayılarını 50'ye çıkarmayı, önümüzdeki dönemde turistik merkezlerde yeni restoranlar açmayı hedeflediklerini aktaran Samanlı, bir soru üzerine, fiyat artışlarının enflasyonun altında kaldığını kaydetti. 
     Samanlı, ana şirketleri YUM'un 2004 yılı cirosunun 24 milyar dolar olduğunu, Taco Bell, Long John Silver ve A W isminde üç markası daha bulunduğunu bildirdi. 

     
</TEXT>
</DOC>
