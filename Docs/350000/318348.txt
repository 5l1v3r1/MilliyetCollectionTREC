<DOC>
<DOCNO> 318348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonyas11.html </URL>
<DATE> 2005/02/24/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Eğreti Gelin'in yazarı özür diledi 
</HEADLINE>
<TEXT>

     Osman Nuri BOYACI DENİZLİ, DHA 

      EĞRETİ Gelinler' kitabı sinemaya uyarlanan Denizlili yazar Şükran Kozalı, "Eğreti Gelinlik bir gelenek değil, bir sosyal kurum. Bana olayı anlatan gelenek olarak anlattı. Bu anlamda gelenek dediğim için özür diliyorum. Kim alınmışsa, kim incinmişse ondan özür diliyorum'' diye konuştu. 
     Denizli Genç İşadamları Derneği'nin davetlisi olarak kente gelen Şükran Kozalı, Atıf Yılmaz'ın çektiği Eğreti Gelin filminin gösterildiği Belediye Sanat Merkezi'nde kitabını imzaladı. Kozalı, Yılmaz'ın filmini beğendiğini, filmde eğreti gelinlik kurumunun aynen korunduğunu söyledi. Kozalı, "Kitabımdaki eğreti gelinlik kurumu aynen alınmış, korunmuş. Ama tabi örgülenen olaylar Atıf Yılmaz'ın heyecan duyduğu Cumhuriyet Dönemi'nin olayları. Benim kitabımda olaylar daha farklı. Atıf Yılmaz, eğreti gelinlerden bir tanesini alarak işledi. Kitabım bir film boyutunda bu kadar güzel işlenebilirdi. Galada izledim, Denizli'de bir kez daha izleyeceğim'' dedi. 
     
     ÖZÜR DİLEDİ 
     Film çekimleri öncesi ve sırasında yaşanan tartışmaları hafızasından sildiğini söyleyen Kozalı, "Tartışmalar vaktinde yaşandı geçti. Hafızamdan hepsini sildim'' dedi. Daha önce Denizli Sanat Eğitim ve Kültür Vakfı DESAV Başkanı Ziya Tıkıroğlu'nun kendisinden özür dilediğini belirten Kozalı, "Bir eğreti gelinlik kurumunun olduğunu öğrenmiş. Etik anlamda çok olumlu buldum. Kendisine teşekkür ediyorum o yeterli benim için. O benim büyüğümdür, en azından Denizli'de böyle bir geleneğin olduğunu söylemesi Denizli'ye bir katkıdır. Kültür iklimine farklı bir yaklaşımdır'' diye konuştu. Eğreti gelinlik uygulamasının Denizli'de yaşanmış olduğunun ortaya çıktığını belirten Kozalı şöyle devam etti 
     "Ben bunu gelenek olarak telaffuz etmeye korkuyorum. Çünkü, bütün kişilerde yaygın değil. O nedenle buna eğreti gelinlik kurumu ya da eğreti gelinlik diyelim. Eğreti gelinlik bir gelenek değil, bir sosyal kurum. Bana olayı anlatan gelenek olarak anlattı. Ben tanımlara karşıyım. Bu anlamda gelenek dediğim için özür diliyorum. Kim alınmışsa, kim incinmişse ondan özür diliyorum. Sosyal vaka veya sosyal kurum demek daha doğru.'' Diğer tepkilerin kendisini ilgilendirmediğini anlatan Şükran Kozalı, "Çünkü ben yeni romanım Deniz İpeği'nin peşindeyim. O da Denizli'yi olumlu anlamda ayaklandıracak bir roman'' diyerek tartışmalara nokta koydu. 
     
     BENİ, AKP'Lİ KOZALI ÇOK KIRDI 
     Kozalı, eleştiriler içinde sadece Denizli AKP Milletvekili Mehmet Yüksektepe'nin tavrının kendisini çok kırdığını söyledi. Kitabı yüzünden ailesinin ve Kozalı soyadını taşıyan kişilerin bazı tacizlere uğradığını belirten Kozalı, "Mehmet Yüksektepe, kalbimi çok kırdı. Ben Denizliliyim. Denizli'yi Sayın Yüksektepe'den daha çok seviyorum. O politik olarak yaklaşıyor, ben sanatsal. Tepkiler yüzünden dört yıldır Denizli'ye gelemiyorum. Denizli'yi çok yaşlanmış buldum. Onlar eğreti gelinlerle uğraşacaklarına Denizli'nin sorunlarıyla uğraşsınlar. Bu tepkiler yüzünden Kozalı soyadını taşıyan kişiler, Böyle şeyler Denizli'de yok, niye yazıyor' diye taciz edildi. Gelsinler benimle konuşsunlar. Belki o kişi benim akrabam değildir. O nedenle çok kızmıştım. Denizli'ye gelince hepsi geçti, hiçbir şeyim kalmadı. Kızgınlıklarımın hepsini kalbimden ve duygularımdan sildim'' dedi. 
     
     DENİZLİ BANA KUCAK AÇTI 
     Kitabına konu olan Kostak Emine'yi gördüğünü, yakından tanıdığını belirten Kozalı, eğreti gelinliğin son temsilcisi Kostak Emine'nin 1992 yılında öldüğünü, ancak mezarını bilmediğini, romanında isimleri değiştirdiğini dile getirdi. Denizli'ye davet edildiği için çok mutlu olduğunu belirten Kozalı, "Bu benim Eğreti Gelinler kitabımın Denizli'de kabulüdür. Çok olumlu bir tavır. Bana kucak açtılar. Bana kimse kuçak açmasaydı ben yine yazmayı sürdürecektim ama şimdi Denizli'yi yanıma alarak yazıyorum. Gelmemiş olsaydım, karşıma alarak yazacaktım. Bu çok olumlu ve pozitif bir yaklaşım bence'' dedi. Kozalı, Denizli'yi yazmayı sürdüreceğini belirterek, "Bundan sonraki kitabımda da Denizli'yi anlatıyorum. Yine Denizli'yi anlatacağım, hep Denizli'yi anlatacağım. Çünkü bende çok asil, çok renkli anıları var. O anıların hepsini kullanacağım, vazgeçmeyeceğim'' diye konuştu. Kozalı, bir televizyon programında eğreti gelinler konusunun Ayşe Kulin tarafından daha önce işlendiği yolundaki yorumlara da tepki gösterdi ve "Eğreti gelinler benim kitabım. Bu yorumlara çok üzüldüm. Yanlış bilgilendiriliyorlarsa öğrensinler'' diyerek tepkisini dile getirdi. Kozalı, kitaplarını imzaladıktan sonra filmi izledi. 
     
</TEXT>
</DOC>
