<DOC>
<DOCNO> 322265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur06.html </URL>
<DATE> 2005/03/09/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Dayak attığı öne sürülen vekil öğretmen görevden alındı... 
</HEADLINE>
<TEXT>

     Kayseri'nin Bünyan İlçesi'nde öğrencisini dövdüğü iddia edilen bir vekil öğretmen görevinden alındı. 
     Alınan bilgiye göre, Bünyan'a bağlı Ekinciler Köyü İlköğretim Okulu'nda öğrenim gören Y.E.T'nin ailesi, çocuklarının ödevlerini yapmadığı gerekçesiyle, okulda vekil öğretmenlik yapan Servet P. tarafından dövüldüğünü iddia ederek jandarmaya başvurdu. 
     Gözaltına alınarak adliyeye sevk edilen Servet P. ifadesinin alınmasının ardından savcılıkça serbest bırakıldı. 
     Bünyan İlçe Milli Eğitim Müdürü Yunus Toprak, dayak iddiasının üzücü olduğunu ve öğretmenin öğrencisini dövmesini asla tasvip etmediklerini belirterek, sözleşmeli olarak vekil öğretmenlik yapan Servet P'nin görevine son verildiğini söyledi. 
     
</TEXT>
</DOC>
