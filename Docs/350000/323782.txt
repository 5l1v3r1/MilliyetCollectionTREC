<DOC>
<DOCNO> 323782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur27.html </URL>
<DATE> 2005/03/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
MSB İnşaat Emlak Başkanı Keşke komutanlar imzasına sahip çıksaydı 
</HEADLINE>
<TEXT>

     Özel Kuvvetler Komutanlığı inşaatındaki yolsuzluk davasında, Milli Savunma Bakanlığı İnşaat Emlak Grup Başkanı Emekli Albay Hüseyin Tekel, keşif artışlarının onaylanmasında dönemin Genelkurmay Başkanı ve İkinci Başkanı'nın emir ve direktifleri karşısında yapacak bir şeyleri olmadığını söyledi. 
     Genelkurmay Askeri Mahkemesi'nde görülen davanın bugünkü duruşmasında emekli albay Tekel savunma yaptı. 
     Tekel, Türk Silahlı Kuvvetleri'nde yasaların yanında yazılı olmayan kuvvetli bir emir komuta zinciri anlayışı olduğunu ifade etti. Başta Türk Silahlı Kuvvetleri olmak üzere hemen hemen tüm kamu kurumlarında sağlıklı icraat için standart yapılanma olmadığını anlatan Tekel, bunun da personeli bazı hatalara ittiğini savundu. 
     Davanın ortaya çıkmasında yoğun bir iftira kampanyasına maruz kaldıklarını iddia eden Tekel, ''İddiaların doğruluğu araştırılmadan bize suçlu gözüyle bakılması en çok silahlı kuvvetlere zarar vermiştir'' dedi. 
     Davaya konu yolsuzluk iddialarından rahatsız olup alınması gereken tüm önlemleri komutanlara her zaman izah ettiklerini anlatan Tekel, sorumluluk düzeyinde savcının emir komuta zincirini görmezden geldiğini savundu. İnşaatın devam ettiği dönemde Milli Savunma Bakanlığı Müsteşarı olan emekli Orgeneral Şener Eruygur'un kendisine ''Artık grup başkanı oldun. Keşif artışlarını önlemeni istiyorum'' dediğini belirten Tekel, şöyle devam etti 
     ''Komutana verdiğim sözü yerine getirmeye çalışırken, ihalede yüzde 617'lik keşif artışı ile karşı karşıya kaldım. Keşif artışının düşürülmesi için birim oluşturdum. İki ay boyunca geç saatlere kadar çalıştık. Keşif artışını düşürerek, kuruma bugünün değerleri ile 120 trilyon lira tasarruf sağladık. Ayrıca üst makamlara, en çok maliyete yol açan ve bünyesinde atış alanı ve çeşitli tatbikatların gerçekleştirileceği fiziki güç tesislerinin ihale kapsamından çıkarılmasını istedik. Özel Kuvvetler Komutanlığı ve Genelkurmay Başkanlığı'ndan bize gönderilen emirlerde bu birimlerin tamamlanması istendi. Emirleri yerine getirdiğimiz için yargılanıyoruz. Keşif artışlarında Genelkurmay Başkanı ve İkinci Başkanı'nın emirleri olduğundan yapacak bir şey yoktu. 
     Bir yanda yasalar, bir yanda emirler... Keşke bu emirleri veren komutanlar imzalarına sahip çıkıp arkamızda durabilselerdi. İmzamı taşıyan hiçbir belgede devletin kazanç sağlamadığı gösterilemez.'' Hüseyin Tekel'in savunmasının uzaması nedeniyle duruşmaya öğleden sonra devam edilmek üzere ara verildi. 
     
</TEXT>
</DOC>
