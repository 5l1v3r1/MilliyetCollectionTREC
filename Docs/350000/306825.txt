<DOC>
<DOCNO> 306825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sontur38.html </URL>
<DATE> 2005/01/15/ </DATE>
<TIME> 19.01 </TIME>
<AUTHOR>  </AUTHOR>
<HEADLINE>
Sarıyer cinayeti... Gözaltındaki 10 kişinin sorgusu sürüyor 
</HEADLINE>
<TEXT>

     Sarıyer'de 1'i çocuk 4 kişinin öldürülmesi, ardından Bakırköy'de aynı aileden 3 kardeşin ölü bulunması olayına ilişkin soruşturma sürüyor. 
     Operasyonlarda gözaltına alınanlardan 10'unun Asayiş Şube Müdürlüğü Cinayet Büro Amirliği'ndeki işlemleri devam ediyor. 
     Zanlılardan Metin T'nin nişanlısının da aralarında bulunduğu gözaltındaki diğer kişilerin ise olayla ilgileri olmadığı anlaşılınca serbest bırakıldıkları öğrenildi. 
     Olaya ilişkin 1 kişinin de aranmasına devam edildiği kaydedildi. 
     
     KUYUMCULARIN İFADESİ ALINDI 
     Bu arada, polis, Sarıyer'deki evden alınan kasadaki altınların bozdurulduğu 2 kuyumcu ile çekleri kırdığı belirtilen bir kişinin ifadelerini aldı. 
     Bakırköy'de Çınar kardeşlerin cesetlerinin bulunduğu otomobilde ve Sarıyer'deki evden alınan kasada yapılan incelemede ise intihar eden Hamza K. ile Yeşilköy'deki evinde yakalanan Metin T'nin parmak izlerinin bulunduğu öğrenildi. 
     Olaylarda kullanılan susturuculu 2 tabancanın ise sonradan denize atıldığının sanıldığı, bu silahların henüz bulunamadığı belirtildi. 
     Polis yetkilileri, Hamza K'nın intihar ettiği tabanca ile Metin T'nin bir büfeciye emanet ettiği tabanca ve Mehmet Salih E'den elde edilen tabancanın ise cinayetlerde kullanılmadığının anlaşıldığını bildirdiler. 
     Gözaltındaki kişilerin, işlemlerinin tamamlanmasının ardından Pazartesi günü adliyeye çıkartılabileceği belirtildi. 
     
     CİNAYETLER 
     Bu arada, ifadeleri alınan kişilerden bazılarının sorgusuna göre Hamza K'nın, Metin T. ile birlikte olaydan 10-15 gün önce plan yaptığı ve 10 bin dolar karşılığı Adana'dan 2 tane susturuculu silah getirttiği ileri sürüldü. 
     Borçları bulunan Hamza K'nın, Yılmaz, Özcan ve Muşar Çınar kardeşleri Bakırköy'deki bir otoparka çağırdığı ve para istediği, olumsuz yanıt alınca da kardeşleri öldürdüğü, bu sırada Metin T'nin de olay yerinde olduğu iddia edildi. 
     Gözaltındaki kişilerden Mehmet Salih E'nin ise Adana'dan susturuculu 2 tabancayı getirdiği ve otoparktaki cinayetin ardından olay yerindeki kanları temizlediği öne sürüldü. 
     Daha sonra Metin T'nin, otomobiliyle Hamza K ile birlikte Sarıyer'deki eve gittiği, burada 4 kişiyi öldürdükleri, içinde plaka şeklinde bir miktar altın, döviz, 20 adet Cumhuriyet altını ve çok sayıda çek bulunan kasayı aldıkları iddia edildi. 
     Hamza K'nın, Metin T'ye 50 milyar lira vermeyi vaat ettiği, çekleri kırdırıp altınları da paraya çevirdiği, sonra Metin T'den aldığı bir tabancayla intihar ettiği ileri sürüldü. 
     
</TEXT>
</DOC>
