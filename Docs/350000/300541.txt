<DOC>
<DOCNO> 300541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/soneko13.html </URL>
<DATE> 2004/12/24/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Turkcell Ceza için davanın sonuçlanması beklenecek 
</HEADLINE>
<TEXT>

     Turkcell İletişim Hizmetleri A.Ş, Danıştay 10. Dairesi'nin bugün tebliğ ettiği kararla, ''Telekomünikasyon Kurulu'nun Turkcell'e idari para cezası verilmesine ilişkin kararının dava sonuçlanıncaya kadar yürütmesinin durdurulmasına'' karar verildiğini bildirdi. 
     Danıştay 10. Dairesi ayrıca Turkcell'in, Telekomünikasyon Kurumu tarafından İşletmecilere Uygulanacak İdari Para Cezalarına İlişkin Yönetmeliğin ilgili maddelerinin yürütülmesinin durdurulması ve iptali yolundaki isteminin reddine de karar verdi. 
     Turkcell'den İMKB'ye gönderilen açıklamada, daha önce kamuya yapılan bildirimlerde Telekomünikasyon Kurumu ile Turkcell arasında imzalanan İmtiyaz Sözleşmesi'nin Turkcell'e ulusal ya da uluslararası her türlü trafiği sonlandırmak için gerekli altyapıyı bizzat kurma hakkı vermesine ve Türk Telekomünikasyon A.Ş.'nin telekomünikasyon altyapısı üstündeki tekelinin de 31 Aralık 2003 tarihi itibariyle sona ermesine rağmen, Telekomünikasyon Kurulu'nun Türk Telekom dışında başka kaynaklardan altyapı ihtiyacını karşılamak suretiyle İmtiyaz sözleşmesine aykırı faaliyette bulunduğu iddiası ile Turkcell'e toplam 31 trilyon 730 milyar 818 milyon 40 bin lira idari para cezası verdiği hatırlatıldı. 
     Bunun yanı sıra, Turkcell'in, 9 Nisan 2004 tarihinde ödemeyi yaptığını ve karara karşı gerekli hukuksal müracaatlarda bulunacağını da belirttiği kaydedilen açıklamada, Danıştay 10. Dairesinin Turkcell'e tebliğ edilen kararına göre, Telekomünikasyon Kurulu'nun Turkcell'e idari para cezası verilmesine ilişkin kararının dava sonuçlanıncaya kadar yürütmesinin durdurulmasına ve ayrıca Turkcell'in, Telekomünikasyon Kurumu tarafından İşletmecilere Uygulanacak İdari Para Cezalarına İlişkin Yönetmeliğin ilgili maddelerinin yürütülmesinin durdurulması ve iptali yolundaki isteminin reddine karar verdiği belirtildi. 
     Turkcell, dava süreci devam etmekle birlikte bu ara gelişmenin Turkcell'in daha önce yapmış olduğu 31 trilyon 730 milyar 818 milyon 40 bin lira tutarındaki ceza ödemesinin iadesini mümkün kıldığını savundu. 
     
</TEXT>
</DOC>
