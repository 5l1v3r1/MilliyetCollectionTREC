<DOC>
<DOCNO> 312385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/soneko48.html </URL>
<DATE> 2005/02/04/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Nemalar için başvurular 7 Şubat'ta 
</HEADLINE>
<TEXT>

     ''Zorunlu tasarruf'' olarak bilinen Tasarrufu Teşvik Hesabı 5. taksit nema ödemeleri için toplu başvurular, 7 Şubat Pazartesi gününden itibaren Ziraat Bankası'na yapılacak. 
     Ziraat Bankası'ndan yapılan açıklamaya göre, ödemeleri Hazine Müsteşarlığı'nca belirlenecek tarihte başlayacak zorunlu tasarruf 5. taksit nema ödemeleriyle ilgili kurum ve işyeri toplu başvuruları, 7 Şubat 2005 tarihinden itibaren Ziraat Bankası'nca kabul edilecek. 
     Tasarrufu Teşvik işyeri sicil numarası ve elektronik posta adresi uzantıları Milli Eğitim Bakanlığı'na bağlı ilköğretim, lise ve dengi okullar için ''k12.tr'', yüksek öğretim kurumları için ''edu.tr'', özel işyerleri için ''com.tr'', genel ve katma bütçeli kuruluşlar için ''gov.tr'', askeri birlikler için ''mil.tr'', emniyet teşkilatı için ''pol.tr'' ve belediyeler için ''bel.tr'' olan özel kuruluşlar ile kamu kurum ve kuruluşları personeli, 5. taksit nema ödemelerini ''işyerleri aracılığıyla'' alabilecekler. 
     Önceki taksit ödemelerinde olduğu gibi, kurum ve işyeri aracılığıyla talepte bulunan hak sahiplerinin ödemeleri, 5. taksit ödemelerinin başlamasını takiben en geç 3 gün içinde yapılacak. Kurumu aracılığıyla başvurmayan hak sahipleri, eskiden olduğu gibi bir aylık takvim içinde sıralarını bekleyecek. 
     Hak sahipleri, kurum işyeri ünvanını taşıyan elektronik posta adresi ile birlikte en son kesinti ve katkı tutarlarını yatırdıkları Ziraat Bankası şubelerine başvuracak. 
     
     KURUM VE İŞYERİ YETKİLİLERİNE NEMA ÖDEMESİ 
     Kurum ve işyeri yetkililerine zorunlu tasarrufun 5. taksit nema ödemelerinin yapılabilmesi için, ''son bir ay içinde verilmiş kamu kurum ve kuruluşları için resmi görevlendirme yetki yazısı, diğer kuruluşlar için noter tasdiklik yetki belgesi ve imza sirküleri'' olacak. 
     İşyerlerine ait Tasarrufu Teşvik işyeri sicil numarası, kurum veya işyeri irtibat telefonu ve geçerli e-posta adresiyle birlikte belirtilen tarihten itiberen Ziraat Bankası'na başvuru yapılabilecek. 
     Kurum ve işyeri yetkililerinin 5. taksit nema başvurusu sürecinde dikkat etmesi gereken diğer hususlar şöyle 
     -Banka tarafından hazırlanacak nema 5. taksit talep dosyaları, kurum veya işyerlerinin e-posta adreslerine iletilecek. Bu dosya sadece Ziraat Bankası'nın internet adresinden kurum veya işyerlerine iletilecek. Kurumların bu süre içerisinde mail kutularını boş tutmaları ve sistemle ilgili problemlerinin olmamasına özel göstermeleri gerekiyor. 
     -Kurum veya işyerlerinin nema 5. taksit talep formlarını form üzerindeki açıklamaları dikkate alarak düzenlemeleri ve belirtilen e-posta adresine iletmeleri gerekiyor. 
     -Banka'ya gelen talepler en kısa sürede işleme alınacak kurum veya işyerlerinin e-posta adreslerine olumlu ya da olumsuz bilgi verilecek. 
     
</TEXT>
</DOC>
