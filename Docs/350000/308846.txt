<DOC>
<DOCNO> 308846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun42.html </URL>
<DATE> 2005/01/24/ </DATE>
<TIME> 19.03 </TIME>
<AUTHOR>  </AUTHOR>
<HEADLINE>
Avrupa kar altında... 
</HEADLINE>
<TEXT>

     Avrupa'nın geniş bir kesimini etkisi altına alan kar, yaşlı kıtada hayatı olumsuz yönde etkiliyor. Soğuk hava dalgasının neden olduğu buzlanma, özellikle yüksek kesimlerde trafik kazalarına neden oluyor. 
     
     FRANSA 
     Fransa'nın Cote d'Azur bölgesinde bulunan Menton ile Nice arasında çığ düşmesi sonucu, ülkenin İtalya ile olan karayolu bağlantısı kesildi ve bu ülkeye giden araçlar uzun kuyruklar oluşturdu. Ülkenin orta kesimi, kuzeydoğusu, doğusu ve Manş Denizi kıyısında bulunan çeşitli bölgelerde de çığ düşmesi sonucu ulaşım sekteye uğradı. 
     
     BELÇİKA 
     Belçika, Lüksemburg, Hollanda ve Almanya'da bu sabahtan itibaren etkisini gösteren kar yağışı, ulaşımda sorunlara ve trafik kazalarına yol açtı. Almanya'nın kuzeyindeki Delmenhorst'ta meydana gelen kazalarda birçok kişinin yaralandığı bildirildi. 
     
     İSKOÇYA 
     İskoçya'nın doğusu ile İngiltere'nin doğusu ve güneydoğusunda da çığ düşmeleri meydana geldiği, kar kalınlığının hatırı sayılır dereceye ulaştığı kaydedildi. 
     
     İSVİÇRE 
     İsviçre'nin Cenevre kentinde bulunan Cointrin havaalanının, kötü hava koşulları nedeniyle birkaç saatliğine kapatıldığı, ülkede birçok demiryolu hattının da işlemediği ifade ediliyor. Ülkede ayrıca iki dağcının kaybolduğu bildirildi. 
     
     AVUSTURYA 
     Avusturya'nın Tirol ve Vorarlberg bölgelerinde ise yoğun kar yağışı nedeniyle 3. düzeyde alarm verildiği ifade edildi. 
     Akdeniz iklim kuşağında bulunan İspanya ve Portekiz de olumsuz hava koşullarından nasiplerini alırken, Macaristan, Bulgaristan, Slovenya ve Romanya etkilenmedi. 
     
</TEXT>
</DOC>
