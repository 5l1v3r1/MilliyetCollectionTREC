<DOC>
<DOCNO> 303637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun43.html </URL>
<DATE> 2005/01/05/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Avustralya'dan 765 milyon dolar, Almanya'dan 500 milyon euro... 
</HEADLINE>
<TEXT>

     Avustralya Başbakanı John Howard, depremden çok büyük zarar gören Endonezya'ya, 5 yıl içinde 1 milyar Avustralya Doları 765 milyon Amerikan Doları yardım yapma sözü verdi. 
     Endonezya'nın başkenti Cakarta'da bulunan Howard, gazetecilere yaptığı açıklamada, bu yardımın Endonezya-Avustralya ilişkilerinde tarihi bir adım olduğunu söyledi. 
     Howard, Endonezya Devlet Başkanı Susilo Bambang Yudoyono ile birlikte, yardımın kullanımını gözlemleyecek ortak komisyona başkanlık edeceklerini belirtti. 
     Öte yandan, 20 tonluk acil yardım malzemesi taşıyan bir Rus kargo uçağının Moskova'dan Endonezya'ya hareket ettiği bildirildi. 
     Rusya Acil Durumlar Bakanlığı, felaket bölgesine gönderilen bu dördüncü uçakta, çadırlar, jeneratörler, su arıtma cihazları ile çarşaf ve yorganların bulunduğunu açıkladı. 
     Rus Hava Kuvvetleri sözcüsü ise yarın da uçaklarla bölgeye insani yardım gönderilmesinin öngörüldüğünü belirtti. 
     Rusya, daha önce Sri Lanka'ya üç uçak dolusu yardım göndermişti. 
     
     ALMANYA YARDIMI 500 MİLYON EURO'YA ÇIKARDI 

     Hakkı Akduman ve Mikdat Karaalioğlu bildiriyor 

Almanya Başbakanı Gerhard Schröder, Almanya'nın güney Asya felaketinde zarara uğrayan ülkelere 500 milyon euroluk yardımda bulunacağını söyledi. 
     Schröder, güney Asya felaketiyle ilgili olarak bugün yapılan özel kabine toplantısından sonra Dışişleri Bakanı Joschka Fischer'le Berlin'de düzenlediği basın toplantısında, hükümetin felaket bölgesine yaptığı yardımları orta ve uzun vadede artırma kararı aldığını belirterek, ''Almanya güney Asya felaketine uğrayan ülkelere 500 milyon euroluk yardımda bulunacak. Yardım en az 3 en fazla 5 sene içerisinde yapılacak'' dedi. 
     Yardımın içeriğinin AB'nin, Paris Kulübü'nün ve G7 ülkelerinin yardım planlarını açıklamasından sonra belirleneceğini ifade eden Schröder, ''Yardım ağırlıklı olarak içecek su temini, sağlık, altyapı ve okulların inşası konularında olacak'' dedi. 
     Başbakan Schröder yapılacak yardımın, Almanya'nın Birleşmiş Milletler'de kendi konumunu güçlendirme bağlamında değerlendirilmemesi gerektiğini de belirterek, ''Birleşmiş Milletler ile ilgili tartışmalar olmasaydı da bu yardımı yapardık'' dedi. 
     Schröder, 500 milyon euronun kredi olmadığının altını çizdi. 
     ABD Başkanı ve AB ülkeleri liderlerine Almanya'nın yapacağı yardım miktarı konusunda bilgi vermediğini de belirten Schröder, bu konuda bir uyarıya ihtiyaç olmadığını söyledi. 
     
     ALMAN HALKINA YARDIM İÇİN TEŞEKKÜR 

     Schröder, felaket bölgesine yardımlarıyla katkıda bulunan Almanlara da yardımseverlikleri nedeniyle teşekkür ederek, Alman halkının böylece dayanışma içersinde olduğunu gösterdiğini söyledi. 
     Almanya'dan felaket bölgesine yapılan yardımların son rakamlar itibarıyla 150 milyon euronun üzerinde olduğunu ifade eden Schröder, halkın yardımlarının devam edeceğine inandığını kaydetti. 
     Schröder, acil yardımların yanı sıra orta ve uzun vadeli yardımların süreceğini belirterek, ''Benim tavsiye ettiğim, kardeş ülke, kardeş kent, kardeş okul projesi partiler üstü kabul gördü. Eyalet başbakanları bu projenin olması için çalışmalara başladı'' dedi. 
     
     FISCHER, FELAKET BÖLGESİNE GİDİYOR 

     Dışişleri Bakanı Joschka Fischer de cuma günü Sri Lanka, Tayland ve Endonezya'yı kapsayan bir geziye çıkacağını açıkladı. 
     Fischer, bölgedeki durumu yakından görmek ve yapılan yardım çalışmalarını yerinde izlemek amacıyla bölgeye gideceğini söyledi. 
     Güney Asya felaketinin bölgedeki bazı siyasi çatışmaların çözümüne de katkı sağlayabileceğini belirten Fischer, 500 milyon euroluk yardımı siyasi şartlara bağlamak gibi bir düşünceleri olmadığını da dile getirdi. 
     
</TEXT>
</DOC>
