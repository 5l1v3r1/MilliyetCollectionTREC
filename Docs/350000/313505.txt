<DOC>
<DOCNO> 313505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonsiy23.html </URL>
<DATE> 2005/02/08/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Erdoğan'dan Alman gazetesine yalanlama Aslı astarı yok 
</HEADLINE>
<TEXT>

     Başbakan Recep Tayyip Erdoğan, bir Alman gazetesine verdiği ileri sürülen demeci ile ilgili olarak, ''Aslı astarı olmayan açıklamalar, beyanlar var. Kimisi derleme toparlama cinsinden diyebileceğim haberler..., Bu konuda da zaten benim kanaatim, düşüncem, 3 Kasım seçimleri öncesinde ne ise bugünde odur'' dedi. 
     Erdoğan, Phuket'te Sheraton Grande Laguna Oteli'nde düzenlediği basın toplantısının ardından gazetecilerin sorularını yanıtladı. 
     Bir gazetecinin, ''Ziyaret ettiğiniz ülkelerden Endonezya ve Malezya'nın, İslam Konferansı Örgütü'nün İKÖ etkin bir hale getirilmesi yönünde planları var mı '' sorusu üzerine Erdoğan, İKÖ üyesi ülkelerin, İKÖ'nün yapacağı veya yapması gerekli çalışmalar konusunda daha etkin bir hale getirilmesini istediklerini söyledi. 
     Başbakan Erdoğan, felaket bölgesindeki ülkelere yaptığı ziyaretlerde, üst düzey temaslarda bulunduğu anımsatılarak, ''Bundan sonraki süreçte stratejik ve ekonomik olarak bölgeye Türkiye'nin ilgisi nasıl devam edecek '' sorusuna, şöyle karşılık verdi 
     ''Bu gelişimizin gündemini ağırlıklı olarak tsunami felaketi oluşturuyor. Bu felakatin görüşülmesinin yanısıra, ziyaret ettiğimiz ülkeler ile Türkiye arasındaki ticari, ekonomik ve kültürel ilişkileri de gözden geçirme fırsatımız oldu. Bundan sonra, bu ülkelerle olan ilişkilerimizi karşılıklı olarak daha sık üst düzeyde sürdürme kararını almış bulunuyoruz.'' Başbakan Erdoğan, İran Dışişleri Bakanı Kemal Harrazi ile görüşmesinde, ABD Dışişleri Bakanı Condolizze Rice ile yaptığı görüşme ve bölgesel konuların ele alınıp alınmadığına ilişkin bir soru üzerine, ''Sayın Harrazi ile aynı otelde bulunmamız sebebiyle, Ortadoğu konulu, aynı zamanda İran, Türkiye arasındaki ticari ilişkiler konusunda görüşmemiz oldu'' dedi. 
     
     ''İZOLASYONU DOĞRU BULMUYORLAR'' 
     Bir gazetecinin, ''Bir Alman gazetesine verdiğiniz demeçte, 'türban sorununa karşı bir çözüm bulacağınızı' söylemişsiniz. Bu çözümün ne olacağını merak ediyoruz. Bu konuda bizi biraz aydınlatır mısınız '' sorusunu Erdoğan, ''Konunun dışına çıkmanızı istemezdim ama... Maalesef, geneli itibariyle aslı astarı olmayan, açıklamalar, beyanlar var. Kimisi derleme toparlama cinsinden diyebileceğim haberler... Bu konuda da zaten benim kanaatim, düşüncem 3 Kasım seçimleri öncesinde ne ise bugünde odur. Onu o şekilde uygulamaya almanızı veya öyle düşünmenizi özellikle sizlerden isterim'' diye yanıtladı. 
     Erdoğan, Güney Asya'daki ülkelerin, Kıbrıs ve KKTC'ye yönelik izolasyonun kaldırılması konusuna nasıl baktıklarına ilişkin bir soruyu yanıtlarken de, bu ülkelerin, bu konuda Türkiye ile aynı duyarlılığı paylaştıklarını, KKTC'ye uygulanan izolasyonu doğru bulmadıklarını söylediklerini anlattı. 
     ''KKTC'nin BM Güvenlik Konseyi'ne geçici üye olması konusunda bir destek bulabildiniz mi '' sorusu üzerine de Başbakan Erdoğan, İKÖ'nun konuyla ilgili adım attığını ifade ederek, ''Attığı ilk adım, Annan Planı içerisindeki ismi ile KKTC'nin İKÖ'nun toplantılarına katılmalarını teyit etti. Bu, zaten çok çok önemli bir adımdı. Temennimiz odur ki bunun, diğer ülkeler tarafından çok daha farklı bir şekilde ele alınarak değerlendirilmesidir'' diye konuştu. 
     Erdoğan, ''Örneğin Tayland bu konuyla ilgili olarak çok açık ve net 'biz sizi destekliyoruz' ifadesini kullandı. Tabii bu geçici üyelik...'' dedi. 
     
     ''BÖYLE BİR DEMEÇ VERMEDİM'' 
     Başbakan Erdoğan, basın toplantısının ardından gazetecilerin, Alman gazetesine yaptığı açıklamayla ilgili sorularını yinelemeleri üzerine, ''Böyle bir gazeteciyi tanımıyorum. Böyle bir demeç de vermedim'' dedi. 
     Erdoğan'ın Güneydoğu Asya gezisine katılan Adana Milletvekili ve Siyasi İlişkiler Danışmanı Ömer Çelik de bu haberi, ''tümüyle yalanladıklarını'' belirtti. 
     
</TEXT>
</DOC>
