<DOC>
<DOCNO> 305370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun15.html </URL>
<DATE> 2005/01/11/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Okyanustan 2 hafta sonra mucizevi kurtuluş 
</HEADLINE>
<TEXT>

     Tsunaminin Hint Okyanusu'na sürüklediği Ari Afrizal, günlerce yaşam mücadelesi verdi. Köpekbalıklarıyla dolu okyanusta 2 hafta geçiren Afrizal, mucizevi bir şekilde kurtarıldı... 
     Güney Asya’yı vuran ve yaklaşık 160 bin kişinin hayatını kaybettiği tsunami felaketinin üzerinden iki hafta geçmesine karşın, 14 gün boyunca denizde yaşam mücadelesi veren bir Endonezyalı genç kurtarıldı. 
     Endonezyalı inşaat işçisi 21 yaşındaki Ari Afrizal, deprem ve tsunami felaketinden 14 gün sonra, mucizevi bir şekilde Hint Okyanusu'ndan sağ olarak kurtulmanın sevincini yaşıyor. 
     Malezya açıklarından geçmekte olan Birleşik Arap Emirlikleri bandıralı bir yük gemisi tarafından kurtarılan Ari, ilk gün denizde bulduğu bir tahta parçasına tutunmuş, daha sonra denizde bulduğu küçük bir teknede dört gün yaşamış. 
     Teknesi batınca da yine denizde bulduğu bir salda hindistan cevizi yiyerek yaşam mücadelesini sürdürmüş. 
     
     Sağlığı ve bilinci yerinde 

     Afet sonrasi mucize eseri kurtulan diğer kişilerin aksine Ari'nin sağlığı ve bilinci yerinde. 
     Yaşadıklarını kameralara anlatan Ari, gemiyi görünce ıslık çalmaya ve el sallamaya başladım. Bir süre sonra gemi öylece geçince beni farketmediklerini zannettim ve ağladım. Ancak geminin beni kurtarmak için geldiğinin görünce çok sevindimö dedi. 
     Başka gemiler de gördüğünü, ancak onların kendisini farketmediğini anlatan Ari, ilk üç gün birşey yemediğini, daha sonra suyun üzerinde yüzen hindistan cevizlerini bularak bunlarla beslendiğini söyledi. 
     Dev dalgalar vurduğunda kıyıya yakın bir yerde ev inşaa ettiğini söyleyen Ari, ailesinin başına neler geldiğinden ise habersiz. 
     Malezya'nın Klang limanına getirilen Ari, bu şekilde kurtulan üçüncü Endonezyalı oldu. O da diğerleri gibi Endonezya'nın Aceh eyaletinden. 

     
</TEXT>
</DOC>
