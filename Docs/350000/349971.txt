<DOC>
<DOCNO> 349971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/soneko14.html </URL>
<DATE> 2005/06/08/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Otomotiv ihracatı vites büyütüyor... 
</HEADLINE>
<TEXT>

     Türk otomotiv sektörü, ihracat ivmesini artırarak sürdürüyor. 
     Otomotiv Sanayii Derneği OSD tarafından hazırlanan rapora göre, 1992-2004 döneminde otomotiv sektörünün yan sanayi ile birlikte gerçekleştirdiği toplam ihracat yüzde 1,639 oranında artış gösterdi. 
     Sektörde 1992 yılında 126 milyon 674 bin dolarlık taşıt araçları ihracatı ve 442 milyon 909 bin 584 dolarlık aksam-parça ihracatı yapılırken, 2004 yılında taşıt araçları ihracatı 6 milyar 874 milyon 841 bin dolara ve aksam-parça ihracatı 3 milyar 31 milyon 394 bin 689 dolara yükseldi. 
     Bu dönemde, taşıt araçları ihracatı yüzde 5,327 artış gösterirken, aksam-parça ihracatında artış da yüzde 584 oldu. 
     Taşıt araçları ihracatının, 2001 yılından itibaren aksam-parça ihracatının önüne geçtiği dikkati çekiyor. 
     Türkiye yatırımların artmasıyla birlikte bölgede bir otomotiv üretim üssü haline gelirken, otomotivde en fazla ihracatın gelişmiş AB ülkelerine yapıldığı görülüyor. 
     2004 yılındaki toplam 9 milyar 906 milyon 235 bin 689 dolarlık toplam otomotiv ihracatında en büyük payı, 6 milyar 771 milyon 411 bin 350 dolarla 15 AB ülkesi aldı. AB'ye yeni katılan 10 ülke ile birlikte ihracat rakamı, 7 milyar 268 milyon 328 bin 637 dolara yükseldi. 
     AB ülkeleri arasında en fazla ihracat 1 milyar 598 milyon 466 bin 843 dolarla Almanya'ya yapılırken, ikinci sırada 1 milyar 285 milyon 204 bin 391 dolarla İtalya, üçüncü sırada 1 milyar 262 milyon 672 bin 363 dolarla Fransa geldi. 
     Otomotiv sektörü, 2005 yılında da ihracat başarısını devam ettiriyor. Mayıs ayında taşıt araçları ve yan sanayi ihracatı ilk kez hazır giyim ve konfeksiyon ihracatını geçti. 
     Mayıs'ta taşıt araçları ve yan sanayi ihracatı yüzde 35.47 artarak, 1 milyar 182 milyon 321 bin dolarla ihracatın lokomotifliğini üstlendi. Liderlik koltuğunu devreden hazır giyim ve konfeksiyon sektörünün ihracatı ise yüzde 9.51 artışla 1 milyar 52 milyon 110 bin dolar olarak kaydedildi. 
     Geçen ay toplam ihracattan taşıt araçları ve yan sanayii yüzde 19.76, hazır giyim ve konfeksiyon ise yüzde 17.58 pay aldı. 
     
     ''2005'DE SEKTÖRÜN İHRACATI 12 MİLYAR DOLARI GEÇER'' 
     Otomotiv Sanayii Derneği OSD Genel Sekreteri Prof. Dr. Ercan Tezer, AA muhabirine yaptığı açıklamada, bu yıl tekstil ve hazır giyim sektöründe global aşırı rekabet nedeniyle ihracat hızının bir miktar düştüğünü belirterek, ''bizim de projeye bağlı olarak artan ihracat değerlerimiz var. Aslında, iki sektör arasında yarış söz konusu değil'' diye konuştu. 
     Tezer, otomotiv sektörü ihracatının konjonktör olarak bu yıl daha fazla olacak gibi gözüktüğünü ifade ederek, şunları söyledi 
     ''Önemli olan bu ihracatın sürdürülmesi. Mutlaka yeni yatırımlara, yeni projelerle üretim faaliyetlerinin desteklenmesine ihtiyaç var. Ana ve yan sanayinde bu işin devamı için her yıl 1 milyar dolar yatırım yapmamız lazım. Yeni projeler, genişleyecek kapasite için de 3-4 milyar dolarlık yatırım potansili var. Ama, potansiyelin gerçekleşmesi için yeni teşvik tedbirleri gerekiyor.'' Geçen yıl gerçekleştirilen yaklaşık 10 milyar dolarlık ihracatın potansiyeli yansıtmadığını vurgulayan Tezer, 2005 yılı sonunda üretim rakamlarının yüzde 10 artışla 900 bine yaklaşabileceğini kaydetti. 
     Ercan Tezer, ihracatın 550-570 bin adet hedeflendiğini belirterek, ''2005 sonunda otomotiv sektörü ihracatı 12 milyar doları geçer'' dedi. 
     
</TEXT>
</DOC>
