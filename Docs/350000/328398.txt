<DOC>
<DOCNO> 328398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/spor/ygokce.html </URL>
<DATE> 2005/03/30/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Yanal'ın zor seçimi 
</HEADLINE>
<TEXT>


Tiflis'te kaybettiğimiz Almanya yolunu yeniden bulmaya çalışıyoruz. Milli Takım Gürcistan önünde ya zor ve dik yokuşlu yolu bulacak, hedefine dümen kıracak, ya da kötü süprizlerle başladığı Dünya Kupası macerasını dramatik biçimde noktalayacak. 
Ersun Yanal hem ulusal onur meselesine dönüştürülen bu süreci devam ettirmek, hem de kendi kariyerini korumak ve kurtarmak zorunda. 
Gürcistan da Alein Giresse'ten umduğu başarıyı görememenin sıkıntısını yaşıyor. Dağılan Sovyet imparatorluğundan sonra hem ulusal kimliklerini hem de uluslararası futbol dünyasındaki varlıklarını göstermek için çabalıyorlar. Futbolda bildiğimiz Şota'nın dışında henüz yetiştirdikleri büyük bir değer yok. Ama onlar daha yolun başında. Önlerinde katetmeleri gereken çok uzun mesafeler var. Türkiye öyle değil. Seksen yılı geride bırakmış Cumhuriyetin çocukları spor dünyasında, özellikle futbolda yakaladıkları başarıları düzenli bir istatistiğe dönüştürmek zorunda. Başarıyı tesadüften sisteme ve geleneğe dönüştürmek gerekiyor. 

İkili taktik 
Milli takım Gürcistan'ı elbette yenebilecek güçte. Ancak bu gücün organizasyonunda taktik sorunlarımız var. Arnavutluk karşısında bu sorunlar gözümüze battı, canımızı sıktı. Tek başına Fatih Tekke santrafor olarak bildiğimiz etkinliğini gösteremiyor. Necati Ateş de öyle. Ersun Yanal bu gol silahlarını yan yana oynatabilir ya da tek başına görev verebilir. Bunlara bir itirazımız yok. Ancak bu golcülerin partnerleri de sahada olmalı. Fatih Tekke varsa mutlaka Gökdeniz de oynamalı. Görev Necati Ateş'inse o zaman da Ayhan oyunda rol almalı. 
Kulüp takımlarından birbirini tanıyan ve tamamlayan bu ikilileri kulübede ya da sahada birbirlerinden farklı yerde tutmak çok doğru olmayacak. 
Zor bir seçim... Tercih Ersun Yanal'ın 

İthal şampiyonlar 

Gençlik ve Spor Genel Müdürü sevgili dostum Mehmet Atalay'ın 2008 Pekin Olimpiyat Oyunları'nda bugüne kadar hiç madalya alamadığımız dallar için inanılmaz bir hırsla, şevkle, istekle yeni arayışlar içinde olduğunu görüyorum. En başta Yüzme, bazı federasyonların seçimleri yenilendi. Madalya tutkusunu gerçekleştirebilecek başkanlar işbaşına getirildi. Şimdi hedef dünyanın dört bucağından madalya alabilecek yabancı sporcuları bulup devşirmek. 

Kolay değil 
Sabırsızlığın ve parekendeciliğin çok doğru olmadığını düşünüyorum. Evet, birkaç madalya bulabilirsiniz, ama o başarılar gelip geçici olur. O madalyaların Türk sporunda bırakacağı izler istatistik ötesi bir değer taşımaz. 
Naim'den Taner Sağır'lara uzanan bir tetikleme, bir motivasyon bulabilirseniz ne ala. 
Sevgili Genel Müdür elbette biliyor...Türkiye'de binlerce anne, baba ve çocuk havuzlarda ve salonlarda yüzmeden cimnastiğe en değerli zamanlarını tüketiyor. Asıl bu emeklerden bir şampiyon çıkaracak yolu ve yöntemi bulmalı. 
İthal şampiyonlarla madalya aramak bu kadar kolay olmamalı. 

Dörtlü kaos 

Levent Bıçakcı federasyonu milli takım yönetiminde dört üyesine görev verdi. Serdar Güzelaydın, Davut Dişli, Zekeriya Alp ve Osman Çağalıkoç. Her biri farklı görüşlere sahip spor adamları. Onların nasıl bir milli takım konsepti ortaya koyduğunu milli takıma ne tür idari katkılar sağladığını bilemiyoruz. Kampta, antrenmanda, seyahatte ve medya önünde rolleri nedir, çözemiyoruz. Bu çok başlılık veya çok adamlılık milli takıma bizce yarar sağlamıyor. Kaldı ki, kadroda bir de profesyonel menajer görev yapıyor. 
Biraz özveri... Bence bıraksınlar bu uydurma görevleri. Bulabiliyorsanız çağırın yeniden Ayhan Bermek'i. Yaratın özlediğimiz sinerjiyi. 




</TEXT>
</DOC>
