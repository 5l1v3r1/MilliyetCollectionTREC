<DOC>
<DOCNO> 346056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonsiy09.html </URL>
<DATE> 2005/05/26/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
CHP Kars Milletvekili Yiğit, partisinden istifa etti 
</HEADLINE>
<TEXT>

     CHP Kars Milletvekili Selami Yiğit partisinde siyaset yapma şansı kalmadığını belirterek, CHP’den istifa etti. 
     Yiğit, istifasının ardından yaptığı yazılı açıklamada, 3 Kasım 2002 seçimlerinde Kars’ta 20 binin üzerinde oy alarak, CHP’nin 
     oylarını yüzde 100’ün üzerinde artırdığını belirtti. Selami Yiğit, milletvekili seçilip Parlamentoya katıldığı günden itibaren, milletvekilliğinin ve CHP üyeliğinin gerektirdiği tüm sorumlulukları yerine getirdiğini vurguladı. 
     Parti yönetiminin aldığı bütün kararlara uygun davrandığını ve görev aldığı Tarım, Orman ve Köyişleri Komisyonu ile halen üyesi bulunduğu Dışişleri Komisyonu’nda Türkiye’ye, halka ve seçim bölgesine yönelik hizmet vermeye çalıştığını kaydeden Yiğit, şunları kaydetti 
     "Bu süre zarfında, CHP yönetimiyle ilişkilerimde herhangi bir sorun yaşamadım. Parti disiplinine uydum. Ancak 28 Mart 2004 seçimleri benim açımdan CHP yönetimine bakışımda bir dönüm noktası olmuştur. 
     Yönetimin milletvekillerini dışlayan ve adayların belirlenmesinde objektif kriterlerden uzak davranan siyaset anlayışı CHP’yi özellikle belediye başkanlıkları seçimlerinde başarısız kılmıştır. 
     Örneğin seçim bölgem Kars’ta, halkın beklentileri, bölgenin yapısı ve diğer partilerin durumu gözardı edilmiş, genel başkan etrafında kümelenmiş bir grubun küçük hesapları dikkate alınmıştır. Amaç, milletvekillerini seçim bölgelerinde güçsüzleştirmek, partinin yerel düzeydeki yöneticileriyle aralarında çelişkiler yaratmak ve genel merkezde kümelenmiş bu gruba bağımlı hale getirmektir. 
     Bütün bu yaşananlar sonunda 28 Mart yerel seçimlerinde CHP Kars’ta tarihinin en ağır yenilgisini almıştır. Konunun en üzücü yanı ise bu ağır yenilgiyi doğuran nedenler sorgulanmamış, yenilginin sorumluları bedel ödememiş, tam aksine bu yenilgiye neden olanlar genel merkezce desteklenmiştir. 
     Yukarıda anlatmaya çalıştığım bütün bu gelişmeler sonucunda, hiçbir zaman muhalif olmadığım ama çok zaman mağdur olduğum CHP’de siyaset yapma şansım kalmamıştır. 
     Bu nedenle, taraftarı ya da üyesi olmaktan onur duyduğum CHP’den üzülerek istifa ediyorum." 
     
     SANDALYE DAĞILIMI 

     Yiğit’in istifasıyla CHP’nin milletvekili sayısı 160’a düşerken, bağımsız milletvekillerinin sayısı 12’ye yükseldi. 
     TBMM’deki sandalye dağılımı şöyle oldu 
     AK Parti 356. 
     CHP 160. 
     ANAP 10. 
     SHP 5. 
     DYP 3. 
     HYP 1. 
     Bağımsız 12. 
     Boş 3. 
     
</TEXT>
</DOC>
