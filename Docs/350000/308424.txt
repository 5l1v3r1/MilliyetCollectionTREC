<DOC>
<DOCNO> 308424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sondun13.html </URL>
<DATE> 2005/01/22/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Irak'ta en büyük kaygı güvenlik 
</HEADLINE>
<TEXT>

     BM, Irak'ta 30 Ocak'ta yapılacak seçimler yaklaşırken, seçim komisyonunun başta gelen kaygısının ülkede güvenliğin sağlanması olduğunu bildirdi. 
     BM'nin seçim komisyonu nezdindeki temsilcisi Carlos Valenzuela yaptığı açıklamada, ''Şu anda en önemli kaygı nedenimiz seçim görevlileriyle seçmenlerin güvenliğidir'' dedi. 
     Valenzuela, seçim görevlilerinin ''birçok tehdit ve baskı''nın hedefi olduğunu, ancak bu kişilerin görevlerini yerine getirmeye gönüllü olduklarını belirtti. 
     Carlos Valenzuela, ''Seçim komisyonu seçime katılımın mümkün olduğunca yüksek olmasını istiyor. Iraklıların oylarını kullanması önemli, ancak seçmenleri yıldırma kampanyasına tanık olmaktayız. Bunun şüphesiz seçime katılıma etkisi olacaktır'' şeklinde konuştu. 
     
     KUVEYT'TE AMERİKAN APAÇİ HELİKOPTERİ DÜŞTÜ 
     Öte yandan, Kuveyt'te dün bir Amerikan askeri Apaçi helikopterinin eğitim uçuşu sırasında düştüğü, kazada pilotlardan birinin öldüğü, diğerinin yaralandığı bildirildi. 
     Amerikan askeri yetkilileri tarafından bugün yapılan açıklamada, AH-64 tipi Apaçi helikopterinin dün öğleden sonra başkent Kuveyt'in kuzeybatısında düştüğü kaydedildi. 
     Açıklamada, kazanın nasıl olduğuna ilişkin ayrıntı yer almazken, kazayla ilgili soruşturmanın sürdüğü belirtildi. 
     
</TEXT>
</DOC>
