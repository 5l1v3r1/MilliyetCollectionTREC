<DOC>
<DOCNO> 325829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun25.html </URL>
<DATE> 2005/03/22/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İran, nükleer programında ısrarlı... 
</HEADLINE>
<TEXT>

     İran Atom Enerjisi Kurumu planlama ve uluslararası ilişkiler başkan yardımcısı Muhammed Seyidi, nükleer enerji üretiminin, İran'ın nükleer programının asıl önceliği olduğunu söyledi. 
     Paris'te yapılan uluslararası konferansın son gününde konuşan Seyidi, İran hükümeti ve halkının, getirilen tüm sınırlamalar ve zorluklara rağmen, nükleer teknolojinin barışçıl kullanımını sağlamanın zorlu yolunda ilerlemeye kararlı olduğunu belirtti. 
     Bu arada, İran Ulusal Yüksek Güvenlik Konseyi Dış Siyaset Komitesi Başkanı Hüseyin Museviyan, Avrupalılarla yeni çetin müzakereler arifesinde, İran'ın zenginleştirilmiş uranyumdan vazgeçmeyeceğini açıkladı. 
     İran devlet radyosuna konuşan Museviyan, ''Nükleer yakıt çubukları İran'ın yasal hakkıdır, İran ne türden olursa olsun bazı avantajlar uğruna bundan vazgeçmeye hazır değildir. İlerleme olursa o zaman müzakerelere 3 ay devam ederiz, ama eğer ilerleme olmazsa ve diğer tarafın zaman kaybettirmeye çalıştığını görürsek, o zaman İran Avrupalılarla müzakerelerde, pozisyonunu gözden geçirir'' ifadesini kullandı. 
     
</TEXT>
</DOC>
