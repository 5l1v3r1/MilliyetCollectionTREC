<DOC>
<DOCNO> 336693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonsiy13.html </URL>
<DATE> 2005/04/25/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Ecevit İran ve Suriye için yapılan gizli düzenlemelere taraf olamayız 
</HEADLINE>
<TEXT>

     Eski Başbakan Bülent Ecevit, Türkiye'nin İran ve Suriye ile yakın komşu olduğunu belirterek, ''Onlar hakkında gizli kapaklı düzenlemeler oluşturulmasına taraf olamayız'' dedi. 
     Ecevit, yaptığı yazılı açıklamada, ''bazı müttefiklerinin Türkiye'yi intihara sürüklediğini'' öne sürdü. 
     Uluslararası ilişkilerde Türkiye'ye karşı oyun oynandığını ifade eden Ecevit, Türkiye'ye karşı oyun oynayanların başında ABD'nin geldiğini ifade etti. ABD'nin Irak'ı işgalinden beri Türkiye'yi bölmek isteyenlerin, bu tertibin peşinde olduğunu belirten Ecevit, açıklamasında şu görüşlere yer verdi 
     ''Nitekim ABD, Meclis'e başvurmadan, hatta hükümete bile danışmadan Türkiye ile adını koymadığı şaibeli bir anlaşma imzalamaya kalkışıyor. Gerçi, ısrarlı uyarılar üzerine ABD, İran'a ve Suriye'ye bir saldırı düzenlemekten vazgeçtiği izlenimini vermeye çalışıyor ama bunda ne kadar içtenlikli olduğu belli değil. 
     Türkiye'de konuşlanan uçaklar hakkında Türkiye üç ay, hatta altı ay denetim olanağı kullanamayacak. Çünkü bunlara 'blok rejimi' uygulanacak. Oysa biz İran ve Suriye ile yakın komşularız, onlar hakkında gizli kapaklı düzenlemeler oluşturulmasına taraf olamayız.'' Yabancı devletlerle müzakerelerin tek taraflı dayatmalar şeklinde yürütülemeyeceğini vurgulayan Ecevit, şunları kaydetti 
     ''Herhangi bir devletin Türkiye'den bir isteği varsa, Türkiye de ona karşılık kendi bazı haklarını müzakere masasına getirmelidir. 
     ABD'den eğer İncirlik'le ve o arada Türkiye'nin herhangi bir başka bölgesinde içimize sindiremediğimiz veya güvenlik açısından tehlikeli bulduğumuz istekler gelirse, biz de derhal işgalden beri Kuzey Irak'ın aleyhinde Amerikan teşvikiyle meydana gelen ve Türkiye'de ciddi sorunlara yol açan konuları gündeme getirmeliyiz. Bu ilkeye dikkat etmezse Türkiye, giderek müttefiklerinin elinde intihara sürüklenir.'' 
     
</TEXT>
</DOC>
