<DOC>
<DOCNO> 335669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur57.html </URL>
<DATE> 2005/04/21/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Taksim'de yarın bazı yollar trafiğe kapatılacak 
</HEADLINE>
<TEXT>

     Taksim Meydanı'nda yarın akşam düzenlenecek Mustafa Sandal konseri ve havai fişek gösterileri nedeniyle bazı yollar trafiğe kapatılacak. 
     İstanbul Emniyet Müdürlüğü'nden yapılan açıklamada, yarın İstanbul'a getirilecek UEFA Şampiyonlar Ligi kupasının Büyükşehir Belediyesi'ne teslim edilmesi organizasyonu ile 23 Nisan Ulusal Egemenlik ve Çocuk Bayramı kutlamaları heyecanını halkla paylaşmak amacıyla yarın 20.00-24.00 saatleri arasında Taksim Meydanı'nda Mustafa Sandal konseri ve havai fişek gösterileri yapılacağı belirtildi. 
     Trafik tedbirleri çerçevesinde, yarın saat 18.00'den itibaren konser bitimine kadar Taksim Meydanı, Sıraselviler Caddesi Dilson Otel arası, AKM önünde Taksim Şehit Muhtar istikameti, Mete Caddesi'nden AKM istikameti ve Mete Caddesi girişinin trafiğe kapatılacağı kaydedildi. 
     Açıklamada, alternatif olarak, Gümüşsuyu Caddesi'nden gelen akımın, Taksim Meydanı'nı dönmeden Mete Caddesi'ni takiben Ceylan Otel istikametine verileceği, Sıraselviler Caddesi'ndeki hastanelere gidişin Tarlabaşı Bulvarı Zambak Sokak istikametinden sağlanacağı, Sıraselviler Caddesi'nden gelen akımın, Dilson Otel önünden Tophane-Fındıklı-Sahil istikametine verileceği ve Tarlabaşı Bulvarı'ndan Taksim Meydanı'na dönüşün kapatılarak, akımın, Divan Kavşağı istikametine sağlanacağı bildirildi. 
     
</TEXT>
</DOC>
