<DOC>
<DOCNO> 313449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/soneko10.html </URL>
<DATE> 2005/02/08/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Hürriyet Gazetecilik'ten hisse devri... 
</HEADLINE>
<TEXT>

     Hürriyet Gazetecilik ve Matbaacılık, Doğan Prodüksiyon ve Ticaret A.Ş.'deki hisselerinin tamamını Doğan TV Radyo Yayıncılık A.Ş.'ye devretti. 
     Hürriyet Gazetecilik ve Matbaacılık'tan Borsa'ya gönderilen açıklamada, Yönetim Kurulu'nun dünkü toplantısında, şirketin sermayesine yüzde 40 oranında iştirak ettiği Doğan Prodüksiyon ve Ticaret A.Ş.'de sahibi bulunduğu beheri 1 YTL nominal değerli toplam 360 bin adet hisse senedinin tamamını, dün 2 milyon 158 bin 115 YTL bedel karşılığında, Doğan TV Radyo Yayıncılık A.Ş.'ye devrettiği bildirildi. 
     Açıklamaya göre, satış bedeli, ilk taksit bu yıl Temmuz ayında başlamak üzere iki yılda 4 eşit taksitte tahsil edilecek. 
     İştirak hissesi satış fiyatının, elde etme maliyetinin enflasyona göre düzeltilmesi sonucunda ortaya çıkan değere kar ve faiz ilave edilmesi suretiyle tesbit edildiği belirtilen açıklamada, ''Bu satış işleminden elde edilen 196 bin 192,30 YTL'lik kar, iştirak hissesi satış kazancı olarak gelir kaydedilecektir. Söz konusu devir işlemi sonucunda şirketimizin Doğan Prodüsiyon ve Ticaret A.Ş. sermayesinde herhangi bir payı kalmamaktadır'' denildi. 
     
</TEXT>
</DOC>
