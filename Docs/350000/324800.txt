<DOC>
<DOCNO> 324800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonsiy24.html </URL>
<DATE> 2005/03/18/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Gürtuna Mevcut yapısıyla ANAP'a katılmamız söz konusu değil 
</HEADLINE>
<TEXT>

     Eski İstanbul Büyükşehir Belediye Başkanı Ali Müfit Gürtuna, ''Türkiye'nin ihtiyacı olan yeni politik tavrı üretme zemini bulamayacağımı düşündüğüm mevcut yapısıyla ANAP'a katılmamız söz konusu değildir'' dedi. 
     Gürtuna, yaptığı yazılı açıklamada, bazı basın organlarında ''ANAP'a katılacağı'' yönünde haberler çıktığını hatırlatarak, şunları kaydetti 
     ''Eski genel başkanı Nesrin Nas'ın istifasıyla boşalan ANAP Genel Başkanlığı için parti yetkilileri bizimle temas kurdu. Partinin başına geçme konusunda görüşmelerimiz oldu. Yaptığımız inceleme neticesinde, ANAP'ın merkezinde, teşkilatlanmasında ve fikri yapısında köklü bir değişikliğe gidilmeden, yeniden halkla buluşması sağlanmadan, mevcut haliyle ayağa kaldırılmasının mümkün olmadığını gördük ve bu yolda taleplerimizi dile getirdik. 
     Ne var ki, ANAP'ın bugünkü yapısı içinde bu köklü değişikliğin gerçekleştirilemeyeceği kanaatine vardık. Partide kıymetli insanların varlığı ile birlikte birçoğu kendi konumunu terk etmek istemiyor. 
     ANAP'ın bu hale gelme süreci içinde oluşmuş mevcut pozisyonları koruyarak, partide bir açılım ve hamle sağlanması ise tarafımızca imkan dahilinde görülmemiştir. Yeniden bir organizasyon ve fikri yapılanma gerçekleşmeden, partinin Türkiye'ye ve dünyaya bakışında yeni bir açılım sağlanmadan, bu partinin imajının düzelmesi, kamuoyunda bir heyecan yaratması ve inandırıcılık kazanması ise asla mümkün değildir. 
     Bu nedenle, Türkiye'nin ihtiyacı olan yeni politik tavrı üretme zemini bulamayacağımı düşündüğüm mevcut yapısıyla ANAP'a katılmamız söz konusu değildir.'' 
     
</TEXT>
</DOC>
