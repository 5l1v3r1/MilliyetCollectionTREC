<DOC>
<DOCNO> 309405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/spor/spo03.html </URL>
<DATE> 2005/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Biraz daha dayanın çocuklar' 
</HEADLINE>
<TEXT>


Tomas ile Song alacaklarının ödenmesini talep etti ve dünkü idmana çıkmadı. Başkan Canaydın, "Kötü durumdayız" diyerek iki oyuncudan süre istedi 

ERHAN TELLİ 


Kriz bitmiyor 
SARI - Kırmızılı takımda kriz bir türlü bitmek bilmedi. Hagi ile yönetim arasında önceki gün geceyarısına kadar süren görüşmeler "mutlu sonla" noktalanırken, bu kez dün Tomas - Song krizi patlak verdi. Cim - Bom defansının iki kilit isminin alacaklarının acil olarak ödenmesini istemeleri ve sabah idmanına çıkmamaları Florya'da gerginlik yarattı. Başkan Özhan Canaydın, kendisine kadar ulaştırılan bu sorunu özellikle Hırvat Tomas ile bire bir görüşerek dondurdu. 

Başkan devrede 
HAGİ, eylül ayından bu yana ödemeleri yapılmayan Tomas ile Song'un sıkıntılarını önceki gece yapılan yönetimde gündeme getirmişti. Rumen hoca yaptığı konuşmada her an bir krizin patlayabileceğini, bu nedenle acilen görüşülmesi gerektiği konusunda uyarıda da bulunmuştu. Bu uyarının ardından Tomas ve Song'un idmana çıkmaması üzerine devreye giren Canaydın'ın, Tomas'a, "Kötü durumdayız. Ama mutlaka çözeceğiz" dediği ve Hırvat oyuncudan biraz daha dayanmasını istediği bildirildi. 

Bir ay süre 
YÖNETİM, sürpriz krizi, "İkisinin de hafif sakatlığı var" diyerek geçiştirmeye çalıştı. Ama Tomas, saha çalışması yerine salonda tek başına idman yapmayı tercih etti. Başkan Özhan Canaydın'a bir süre daha bekleyeceği konusunda söz veren Tomas'ın sıkıntısını paylaştığı yakın çevresine, "Avrupa'da piyasam çok. Eğer böyle gidecekse, bıraksınlar gideyim" dediği öğrenildi. Bu arada hem Tomas'ın, hem de Song'un en fazla bir ay daha bekleyecekleri ve duruma göre hareket edecekleri belirtildi. 

Başkan'ın ricası 

Özhan Canaydın'ın, Pleşan için devreye giren Beşiktaş'ı arayarak, "Paramız yok. Bize bir hafta süre verin. Alamazsak, siz alırsınız" dediği ortaya çıktı 

ORHAN YILDIRIM 

Lucescu'nun tavsiyesi 
SARI - Kırmızılı ekibin yaşadığı maddi sıkıntı konusunda çarpıcı bir örnek daha yaşandı. Beşiktaş'ın eski hocası Lucescu'nun, Shakthar Donetsk ile İstanbul'a geldiğinde Siyah - Beyazlı yöneticilerle yaptığı görüşmede, "Pleşan'ı mutlaka alın" tavsiyesinde bulunduğu ortaya çıktı. Rumen hocanın, bu futbolcuyu göklere çıkarması üzerine Beşiktaş'ın harekete geçtiği bildirildi. 

Kartal pusuda 
KARTAL'IN, Pleşan için devreye girdiğini öğrenen Başkan Özhan Canaydın'ın, Yıldırım Demirören'i aradığı belirtildi. Canaydın'ın, "Pleşan'la biz de ilgileniyoruz. Ancak şu anda paramız yok. Ayrıca karar veremedik. Bir hafta içinde almazsak, devreye girersiniz" ricasında bulunduğu ifade edildi. Pleşan'a sıcak bakmayan Cim - Bom vazgeçerse Beşiktaş harekete geçecek. 

Pleşan iddiası 

ROMANYA basını, Galatasaray'a transferi söz konusu olan ve Beşiktaş'ın da takibe aldığı Pleşan'ın bonservisinin yüzde 50 hakkının, Becali ile Popescu tarafından satın alındığı iddia etti. Gazeteler, bu nedenle Rumen oyuncunun ücretinin artabileceğini de ileri sürdüler. 

Hasan oynamıyor 

Yırtık var 
SARI - Kırmızılı takımın sabah çalışmasında Hasan Şaş ile Orhan Ak sakatlandı. Hasan'ın sağ üst orta adalesinde 2. derecede yırtık tespit edildiği ve Konya'da oynayamayacağı bildirildi. Orhan'da da ödem oluştuğu ve durumunun perşembe günü belli olacağı açıklandı. Almanya'nın Tennis Borussia Berlin takımında forma giyen 18 yaşındaki Ali Avcıoğlu İstanbul'a geldi ve dün sabah PAF takımıyla beraber antrenmana çıktı. Hagi bu oyuncuyu bir süre deneyecek. 

Hagi umutlu 
GALATASARAY'IN Rumen hocası sabah idmanı öncesi oyuncularla kısa bir görüşme yaparak, gelişmeler hakkında bilgi verdi. Hagi, "Başkanımızla toplandık ve sorunları konuştuk. Size şunu söyleyebilirim ki, artık herşeyin farklı olmasını bekliyorum. Görevimin başındayım. Hep birlikte çalışarak sezon sonunda şampiyon olacağız. Buna yürekten inanıyorum" diye konuştu. Ancak çalıştırıcı, alacaklar konusunda oyunculara söz vermedi. 

Sıra Ze Roberto'da 

Bugün geliyor 
YÖNETİMİN, Hakan Yakın'dan sonra Almanya'nın Bayern Münih takımında forma giyen Ze Roberto için de atağa kalktığı belirtildi. Galatasaraylı yöneticiler, Brezilyalı oyuncunun bugün İstanbul'a geleceğini açıkladılar. Yönetimin, Ze Roberto ile bugüne kadar hiçbir temasta bulunmadığı, menajerlerin "İsterseniz, getiririz" teklifine "evet" yanıtı verdikleri öğrenildi. 

Soru işareti 
BREZİLYA Milli Takımı'nda da forma giyen Ze Roberto'nun saat 15.30'da Türkiye'de olacağı bildirildi. Anlaşmanın resmileşmesi halinde Galatasaray'ın 1 milyon Euro bonservis bedeli ödeyeceği, Sambacı'ya ise yıllık 600 bin Euro ve maç başı ücret vereceği belirtildi. Ancak Bayern'de yıllık 2 milyon Euro kazanan Ze Roberto'nun Türkiye'ye gelmesi soru işareti yarattı. 

Ahmet Dursun mu 

HAGİ'NİN transfer listesinde, Beşiktaş ile yeniden anlaşan Ahmet Dursun'un da bulunduğu bildirildi. Ümit Karan'ın takımdan ayrılmasını sağlayan Rumen çalıştırıcının bu isteği yönetimi çok şaşırttı. Sarı - Kırmızılı yöneticiler, gönülsüz de olsa, Ahmet Dursun'un menajerleri ile temasa geçti. Ancak daha sonra Başkan Özhan Canaydın ile Ergun Gürsoy, Ahmet Dursun'a karşı çıkınca, Hagi'nın tüm ısrarına rağmen transfer askıya alındı. 

Yakın Galatasaray'da 

ERHAN TELLİ 

GALATASARAY, ara transferde Hakan Yakın'ı renklerine bağladı. Stuttgart'tan ayrılan futbolcu, dün İstanbul'a geldi ve Sarı - Kırmızılılar ile anlaşma sağladı. 6 aylığına kiralık olarak görev yapacak futbolcunun, sezon sonuna kadar 250 bin Euro alacağı öğrenildi. Alman kulübüne kiralama bedeli ödemeyecek olan Cim - Bom, sezon sonunda anlaşmayı uzatmaya karar verirse, Stuttgart'a 1.5 milyon euro ödeyecek. Hakan Yakın devam ederse her sezon için 500 bin euro alacak. 

Hakan oylaması 

MECİDİYEKÖY'DE önceki gün yapılan toplantı sırasında Hakan Şükür'den kaptanlığın alınmasının da gündeme geldiği ileri sürüldü. Hem Ümit Karan olayı, hem de Kocaeli'de Petre'yi protesto eden tribünleri susturmaya gitmemesi nedeniyle bazı yöneticilerin tecrübeli oyuncuya sinirlendikleri ve "Kaptanlığı bıraksın" dedikleri öğrenildi. Ancak Başkan Özhan Canaydın'ın yeni bir krize neden olmamak için bu öneriyi geri çevirdiği bildirildi. 


</TEXT>
</DOC>
