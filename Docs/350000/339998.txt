<DOC>
<DOCNO> 339998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/dunya/axdun01.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim gününde bile medyada savaş sürdü 
</HEADLINE>
<TEXT>


LONDRA Milliyet 


İngiltere'de partilerin seçim gününde siyasi kampanya yürütmesini yasaklayan herhangi bir yasa olmamasına rağmen, partiler yazılı olmayan kurallar uyarınca bu tür faaliyetlerini halk oy verirken askıya alıyor. Ancak, gazeteler için böyle bağlayıcı kurallar yok. Nitekim dün de, bazı gazeteler halkı, destekledikleri partiye oy vermeye çağıran manşetlerle çıktı. Bazıları da daha ileri giderek, karşı oldukları adayları şekilden şekle soktu. 
İşçi Partisi'ni destekleyen Daily Mirror gazetesi, dünkü kapağında Muhafazak rların lideri Michael Howard'ın, kalbine seçimleri sembolize eden bir kazık çakılmış vampir gibi gösterildiği fotomontajlı bir fotoğrafını yayımladı. Gazete, "İşçi Partisi'ne oy verin. Kaybedecek çok şey var" başlığını attı. Daily Express gazetesi ise Tony Blair'in burnunu bir fotoğraf hilesiyle uzatarak, geçtiğimiz günlerde Irak Savaşı konusunda yalancılıkla suçlanan Başbakan'ı Pinokyo'ya benzetti. Gazetenin manşeti şöyleydi "Tony Blair ile bir 5 yıla daha uyanmak istememizin nedeni bu." İşçi Partisi'ni desteklediğini açıklayan The Sun gazetesi de, baş sayfasından seçmenlere seslenerek, "Haydi Kırmızılar" ifadesini kullandı. Kırmızı, İşçi Partisi'ni simgeleyen renk. İşçi Partisi'ne karşı olan Daily Mail ve Sunday People gazeteleri de önceki günkü sayılarında, açık açık "İşçi Partisi'ni devirin" diye slogan atmışlardı. 



</TEXT>
</DOC>
