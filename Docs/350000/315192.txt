<DOC>
<DOCNO> 315192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sontur28.html </URL>
<DATE> 2005/02/14/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Çalışan "soygun oldu" dedi, dükkan sahibi inanmadı 
</HEADLINE>
<TEXT>

     Eminönü'nde faaliyet gösteren bir ganyan bayiinin çalışanı, silahlı kişilerce 5 bin 200 YTL'nin gasp edildiği iddiasıyla polise başvurdu. 
     Küçükpazar Hacı Kadın Caddesi'nde faaliyet gösteren Tabip Derinbay'a ait 148 No'lu ganyan bayiinde çalışan Ahmet Yusuf Boğatekin, silahlı ve maskeli 2 kişi tarafından el ve ayakları bağlanarak etkisiz hale getirildiği ve kasadaki 5 bin 200 YTL'nin alındığı iddiasıyla polise müracaat etti. 
     Boğatekin, bilgisine başvurulmak üzere Eminönü İlçe Emniyet Müdürlüğü'ne götürüldü. 
     Olayı öğrenen ganyan bayii sahibi Tabip Derinbay ise basın mensuplarına, gündüz gözüyle bu soygunun yapılmasına inanmadığını söyledi. 
     Bu arada çevredeki esnaflar, Küçükpazar'da son 3 ay içinde 15'e yakın işyerinden hırsızlık yapıldığını öne sürdüler. 
     İstanbul Emniyet Müdürlüğü'nün Küçükpazar Karakolu'nu kaldırmasından sonra bölgedeki hırsızlık olaylarının arttığını belirten esnaflar, güvenliğin yeniden sağlanması için imza toplayarak İstanbul Valiliği'ne vereceklerini belirttiler. 
     
</TEXT>
</DOC>
