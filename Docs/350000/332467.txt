<DOC>
<DOCNO> 332467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun24.html </URL>
<DATE> 2005/04/12/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İran'da belirli durumlarda kürtaja onay çıktı... 
</HEADLINE>
<TEXT>

     İran meclisi, belirli durumlarda kürtaja izin veren yasayı onayladı. 
     İRNA'nın haberine göre, meclisin bugün kabul ettiği yasayla 4 ayın altındaki gebeliklerde ceninin fiziki veya beyin gelişiminde anormallik tespit edilmesi ya da annenin hayatının tehlikede olması halinde kürtaja izin veriliyor. 
     Yasaya göre, kürtaj 3 uzman doktorun hazırladığı raporun adli tıp tarafından onaylanması halinde, ayrıca karı ve kocanın oluruyla yapılabilecek. 
     Mevcut İran yasalarına göre, kürtajı yapan ve kürtajı yaptıran anne adayı 3 ila 10 yıl hapis cezası ve kan parası ödemeye mahkum ediliyor. 
     İran medyasında çıkan haberlere göre, her yıl yasadışı olarak 800 bin kürtaj yapılıyor. 
     Meclisin kabul ettiği yasanın, yasaların anayasa ve şeriata uygunluğunu denetleyen Anayasayı Koruyucular Konseyi AKK tarafından da onaylanması gerekiyor. 
     
</TEXT>
</DOC>
