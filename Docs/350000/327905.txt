<DOC>
<DOCNO> 327905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sontur20.html </URL>
<DATE> 2005/03/28/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Yeni boyanan parmaklık, zanlıyı yakalattı 
</HEADLINE>
<TEXT>

     Bursa'nın merkez Yıldırım İlçesi'nde bir kişinin, soymak istediği marketin yeni boyanan demirlerine bıraktığı parmak izinden yakalandığı bildirildi. 
     Alınan bilgiye göre, Şirinevler Mahallesi'nde market işleten Hüsamettin Gülşen, jandarmaya başvurarak, kimliği belirsiz kişi ya da kişiler tarafından kapısı zorlanan işyerinin soyulmak istendiğini bildirdi. 
     Gülşen'in şikayeti üzerine olay yerinde incelemelerde bulunan güvenlik güçleri, marketin yeni boyanan demir parmaklıklarında parmak izlerine rastladı. Soruşturma çerçevesinde, Şirinevler Mahallesi'nde oturan Kudbettin C'nin, elleri boyalı halde yakalandığı öğrenilirken, bu kişinin parmak izlerinin, demir parmaklıkta elde edilen izlerle aynı olduğu belirlendi. 
     Zanlının, ifadesinde, Hüsamettin Gülşen'in işyerini soyma girişiminin ardından arkadaşları Ferhat B. ve Mesut A. ile aynı sokakta bulunan İdris İlter'e ait marketten çok sayıda sigara çaldıklarını söylemesi üzerine, bu kişiler de gözaltına alındı. 
     Zanlıların, sorgulamalarının ardından adliyeye sevk edilecekleri bildirildi. 
     
</TEXT>
</DOC>
