<DOC>
<DOCNO> 329158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/spor/spo07.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekrar ligdeyiz 
</HEADLINE>
<TEXT>


Dünya Kupası eleme grubu maçları için verilen aranın ardından ligler tekrar start alıyor. Süper Lig'de alt sıraları yakından ilgilendiren İstanbulspor-A.Sebat ve Ankaragücü-Sakarya maçları sahne alacak 

Rıdvan DİLMEN 


Türkiye İkinci Ligleri'nde geçtiğimiz haftanın sürpriz sonuçlara açık olduğuna dikkat çekmiştik. Beklentilerimiz doğru çıktı. Birçok karşılaşma berabere bitti... 
Bu hafta programının da pek farklı olduğunu söylemek mümkün değil. Çıkacak ve düşecek takımların son kozlarını oynamaya başlaması, ilginç sonuçların da yaşanmasına neden oluyor. 
Geçen haftayı beraberlikle kapatan Bursaspor, bu haftanın banko takımları arasında yer alıyor. Yeşil - Beyazlılar, evinde Çanakkale Dardanelspor engelini 3 puanla aşacaktır. 
Mersin İdman Yurdu - Türk Telekom karşılaşması da tipik bir beraberlik maçı görüntüsünde. İki takımın, 90 dakikalık mücadelesinde skor eşitliğinin yaşanma ihtimali çok yüksek. 
Beraberlik havası kokan bir diğer maçta B Kategorisi'nde. Eskişehirspor, deplasmanda Karabükspor'dan puan veya puanlar koparmayı planlıyor. Kolay bir maç olmayacak. Ancak iki taraf da bir puana razı olabilir. 
Yine aynı grupta yer alan Orduspor da, deplasmanda Üsküdar Anadolu ile kozlarını paylaşacak. Eyüpspor'u yenerek rahatlayan Ordu, 90 dakikadan üç puanı çıkaracaktır. 
Gaziantepspor Büyükşehir Belediyespor, Aksaray deplasmanından gülerek dönecektir. Hedefe yürüyen Gaziantep ekibinin kaza yapacağını sanmıyorum. 
Süper Lig'de de birbirinden zorlu maçlar var. Samsunspor, evinde Malatyaspor'u ağırlayacak. Malatyaspor'un puana ihtiyacı var. Bu zor deplasmandan beraberlikle dönmesi sürpriz olmaz. 


</TEXT>
</DOC>
