<DOC>
<DOCNO> 318049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonyas17.html </URL>
<DATE> 2005/02/23/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
"Çoğul gebeliği önlemek için hekimlerin etik sorumluluğu var" 
</HEADLINE>
<TEXT>

     Kadın Hastalıkları ve Doğum Uzmanı Prof. Dr. Teksen Çamlıbel, kısırlık tedavileri esnasında çoğul gebeliği önlemenin tüm hekimlerin etik sorumluluğu olduğunu belirterek, ''Tüp bebek tedavisi sırasında fazla embriyo vermemek ve aşılama esnasında çok fazla yumurta üretmemek amacımız olmalı'' dedi. 
     Çamlıbel, Bayrampaşa Belediyesi ile Jinemed Kalamış Tüp Merkezi işbirliğiyle, belediyenin kültür salonunda ''Tüp bebek ve kısırlık'' konulu konferans verdi. 
     Konferanstan önce A.A muhabirine bilgi veren Çamlıbel, Türkiye nüfusunun yüzde 15'inin kendi isteğiyle çocuk sahibi olmadığını, hekime başvuranların yüzde 70'inin tedavi edildiğini, geri kalanında tüp bebek yönteminin uygulandığını ifade etti. 
     Tüp bebek yönteminde yüzde 30-60 arası değişen gebelik oranı olduğunu anlatan Çamlıbel, hala tedavisi olmayan durumlar da bulunduğunu dile getirdi. Bunlardan birinin sperm yokluğu olduğuna işaret eden Çamlıbel, ''İnsanların kemik iliklerindeki kök hücresinden spermi hiç olmayan erkeklerde sperm, menopoza girmiş kadınlarda yumurtaya benzer hücreler üreterek tüp bebek yöntemiyle çocuk sahibi olunması için yaygın çalışmalar var'' dedi. 
     Bu çalışmaların Türkiye'ye yansımasının 5-10 yılı bulabileceğini vurgulayan Çamlıbel, bu çalışmaların sonunda kısırlığın sonunun geleceğini söyledi. 
     
     ÇOĞUL GEBELİK 
     Tüp bebek yönteminin en önemli komplikasyonunun çoğul gebelik olduğunu belirten Çamlıbel, bu durumun madden ve manen aileye büyük yük getirdiğini söyledi. 
     İzmir'de ikinci kez çocuk sahibi olmak isterken uygulanan aşılama yöntemiyle yediz bebek bekleyen Sibel Deniz'in başına gelenlerin talihsizlik olduğunu vurgulayan Çamlıbel, ''Anne açısından bunun bir sonu yok. Hepsini doğuramaz, dolayısıyla üzüntülü işlemlerden geçecek ve belki her şeye rağmen 7'sini de kaybedecek'' dedi. 
     Çamlıbel, Sibel Deniz'in 7 bebeği de doğurmak için ısrar etmesi durumunda gebeliğinin 12. haftada sonlanacağını, ancak yedizlerin 2 ya da 3'e indirilmesi halinde şansı olacağını dile getirdi. 
     Kısırlık tedavilerinin komplikasyonlarının azaltılması için hekimlerin sağduyulu davranması gerektiğini belirten Çamlıbel, ''Çoğul gebeliği önlemek için hekimlerin etik sorumluluğu var. Tüp bebek tedavisi sırasında fazla embriyo vermemek ve aşılama esnasında çok fazla yumurta üretmemek amacımız olmalı'' diye konuştu. 
     
</TEXT>
</DOC>
