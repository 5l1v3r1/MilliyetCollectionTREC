<DOC>
<DOCNO> 315862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur21.html </URL>
<DATE> 2005/02/16/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
"Kaşar peynirinden kıl çıktı" davası .. 
</HEADLINE>
<TEXT>

     Gaziantep'te bir kişi, aldığı kaşar peynirinden kıl çıktığı iddiasıyla, üretici firma ile satan hipermarkete toplam 41 bin YTL'lik 41 milyar TL manevi tazminat davası açtı. 
     Gaziantep Asliye Ticaret Mahkemesi'ne Serpil Eser adına başvuran Avukat Özgür Yılmaz, müvekkilinin küçük çocuğu olması nedeniyle tüketici tarafından çok iyi bilinen bir markanın ürünlerini tercih ettiğini, ancak aldığı peynir içinde gözle görünür şekilde yabancı madde çıktığını söyledi. 
     Böyle bir ürünün içinde menşei belli olmayan bir kıl olmasının, ''bu kılın hangi canlıya ait olabileceği konusunda akla her türlü ihtimalin geldiğini'' ifade eden Yılmaz, müvekkilinin ve ailesinin, bu olayla, süt ve süt ürünlerinden uzaklaşmasına ve tiksinmesine neden olduğunu, müvekkilinin kişilik haklarının ihlal edildiğini savundu. 
     Peynirden çıkan maddenin kıl olduğuna dair tespit yapıldığını da belirten Yılmaz, Türk Gıda Kodeksi Yönetmeliği'ne aykırı davrandıkları gerekçesiyle, üretici firma ile satan hipermarkete, toplam 41 bin YTL'lik manevi tazminat talebiyle dava açtı. 
     
</TEXT>
</DOC>
