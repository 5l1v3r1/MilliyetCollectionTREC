<DOC>
<DOCNO> 304076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonsiy21.html </URL>
<DATE> 2005/01/06/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
CHP'de iki YDK üyesine disiplin yolu... 
</HEADLINE>
<TEXT>

     CHP Genel Başkanı Deniz Baykal, Parti Meclisi'ni PM , 9 Ocak Pazar günü toplantıya çağırdı. Toplantının gündeminde, ''rüşvet'' iddialarında isimleri geçen Yüksek Disiplin Kurulu YDK üyeleri Cafer Dursun ve Engin Baba'nın disipline sevki yer alıyor. 
     CHP'nin 29 Ocak'ta yapılacak olan Olağanüstü Kurultayı öncesinde, YDK'nın son toplantısında gündeme gelen ''rüşvet'' iddialarıyla ilgili tartışmalar devam ederken, konu PM'nin de gündemine taşınacak. 
     CHP Genel Başkanı Baykal, PM'nin 9 Ocak Pazar günü saat 09.30'da toplanması için çağrıda bulundu. Toplantı gündeminde, Genel Başkan'ın sunuşunun ardından, ''YDK üyeleri Cafer Dursun ve Engin Baba'nın parti suçu oluşturan tutum, davranış ve eylemleri nedeniyle PM'nin istemiyle YDK'ya sevklerinin görüşülmesi'' yer aldı. 
     
     YDK BAŞKANI ÇANAKÇI 
     Bu arada, YDK Başkanı İsmet Çanakçı, AA muhabirinin ''rüşvet'' iddialarında ismi geçen kurul üyesi Cafer Dursun'un kendisine yönelik suçlamalarına ilişkin sorularını yanıtladı. 
     Çanakçı, kurul üyesi Dursun'un düzenlediği basın toplantısında, ''YDK Başkanı, Sarıgül'ün ihracının gerçekleşmesi halinde milletvekilliğimin garanti olduğunu söyledi'' iddiasında bulunduğunun anımsatılması üzerine, şunları söyledi 
     ''Cafer Dursun, belirttiği tarihte 2 Ocak 2005 beni telefonla aradı, görüşmek istediğini söyledi. Genel Merkez'de bulunduğumu ve gelirse görüşebileceğimi söyledim, ancak gelmedi. Akşam saatlerinde evden aradı ve Parlamenterler Evi'nde buluştuk. Bazı gazetelerde, Deniz Baykal'ın kendisi aleyhinde sözler söylediğine ilişkin haberler bulunduğunu anlattı, şikayetçi oldu. Ben de, 'Madem böyle bir sıkıntın var, Genel Başkan'la konuş. İstersen ben seni götüreyim' dedim. Olay, bundan ibaret. Milletvekilliği önerisine gelince Sohbet sırasında, konuyu kendisi gündeme getirdi. 'Ben milletvekili olabilir miyim ' diye sorunca, beni konuşturmak istediği hissine kapıldım ve kayıt yaptığından şüphelendim. Ben de ona 'Neden olmayasın. Düzgün çalışırsan, olmaman için bir neden yok' diye cevap verdim. Olay, bundan ibaret.'' 
     
</TEXT>
</DOC>
