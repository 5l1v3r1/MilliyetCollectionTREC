<DOC>
<DOCNO> 310324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sontur03.html </URL>
<DATE> 2005/01/28/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Bodrum'u fırtına vurdu .. 
</HEADLINE>
<TEXT>

     Yaşar ANTER DHA 

BODRUM'da salı günü başlayan şiddetli lodos etkisini artırdı. Kumbahçe sahilindeki restoranların çalışanları, eşya kurtarmak isterken dev dalgalarla zor anlar yaşadı. 
     Şiddetli lodos nedeniyle Bodrum'da sahilde bulunan otel, motel ve restoranların sandalye ve masaları dev dalgalarla denize sürüklendi. Bodrum'un Barlar Caddesi'nde bulunan işletmelerde çalışanlar denize sürüklenen eşyaları kurtarabilmek için dev dalgaların vurduğu sahilde zor anlar yaşadı. Barın halı ve sandalyelerini toplamak isteyen iki görevli, binaları döven dalgalarla ıslandı. Görevliler, dalgalara aldırış etmeden işletmenin denize düşen eşyalarını toplamaya çalıştı. Bitez, Gümbet ve Ortakent-Yahşi sahilinde küçük balıkçı kayıkları battı, ahşap iskeleler parçalandı. Elektrik ve telefon hatlarına zarar veren lodos, kentin uzun süre elektriksiz kalmasına ve iletişimin aksamasına neden oldu. 
     

Bodrum kent merkezinde oturanlar şiddetli lodos nedeniyle sokaklara çıkamadı. Sahildeki bazı ev ve işyerlerinin camları kırıldı. Saateki hızı zaman zaman 80 kilometreyi aşan lodos, Ege ve Akdeniz'de de etkili oldu. Uluslararası denizlerde yük taşıyan dev gemiler Bodrum koylarına sığınmak zorunda kaldı. 12 şilep ve tanker sığındıkları koylarda lodosun etkisini yitirmesini beklemeye başladı. Meteoroloji yetkilileri şiddetli lodosun etkisini 24 saat daha sürdüreceğini belirtti. 
     

     
</TEXT>
</DOC>
