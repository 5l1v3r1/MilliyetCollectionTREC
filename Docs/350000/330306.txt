<DOC>
<DOCNO> 330306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/yazar/bila.html </URL>
<DATE> 2005/04/05/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İncirlik için yanıt olumlu 
</HEADLINE>
<TEXT>


Hükümet, ABD'nin İncirlik'i lojistik ana üs haline getirme yönündeki talebine olumlu yanıt vermeye hazırlanıyor. İlke olarak bu aşama geçilmiş durumda. İşin kuralları, lojistik malzemenin tanımı üzerinde çalışmalar tamamlanmak üzere... 
ABD İncirlik için ne istedi 
"İncirlik'i, lojistik malzeme ve rotasyon dönemlerinde askeri personelin dağıtılması ve toplanması için kullanmak." 
Teknik yetkililerin, bu talebin gerekçeleriyle ilgili olarak verdikleri bilgiler şöyle 
ABD, Irak ve Afganistan'daki ihtiyaçlarını karşılamak için ana bir lojistik merkezine gereksinim duyuyor. Bir yandan bu ülkelere gönderilecek malzemeler, bir yandan da bu ülkelerdeki personelini değiştirmek için dev nakliye uçaklarının inebileceği, malzemelerin ve personelin barındırılabileceği olanaklara sahip bir üsse gereksinimi var. Bölgede bu niteliklere en uygun yer de İncirlik Üssü. Özellikle C-5 gibi dev nakliye uçaklarının inip kalkabileceği havaalanı özelliklerine, İncirlik sahip. Bu uçakların Kuzey Irak'a inmesi mümkün değil. Bu amaçla ABD, İncirlik'ten lojistik üs olarak yararlanmak istiyor. Bu uçaklarla İncirlik'e büyük boyutlarda malzeme gelecek ve buradan daha küçük uçaklarla gereksinim olan yerlere sevk edilecek. Yine rotasyon dönemlerinde ABD askerleri, İncirlik'te toplanıp dağılacaklar. Bir çeşit dağıtma-toplama merkezi olacak. 

Muharip uçak ve malzeme 
ABD'nin İncirlik'e yönelik talebi nakliye uçaklarıyla ilgili. Savaş uçaklarıyla ilgili talebini ise daha önce geri çekmişti. 
Türkiye ile ABD, nakliye uçakları ve malzemeyle ilgili kuralları ve tanımları belirlemeye çalışıyor. Kuralların çoğu ise zaten belli. Çalışmayla daha çok hangi malzemelerin savaş malzemesi sayılacağı, hangisinin sayılmayacağına dönük tarifler geliştiriliyor. Yetkililerin ifadesine göre "muharip uçak-muharip malzeme" dışı kullanım söz konusu olacağı için ileride doğacak tartışmaların önlenmesi açısından detaylı tanımlar yapılıyor. 
Irak savaşı öncesi yaşanan tartışmaların tekrarlanmaması için Ankara, bu tanımları çok önemsiyor. Irak savaşı öncesinde Mersin limanından çıkarılan ABD cipleri ve monte edilmemiş helikopter parçaları, bu açıdan kamuoyunda tartışmalara neden olmuştu. Ankara yeni anlaşmazlıklar ve tartışmalar istemiyor. 
Görüşmeler daha çok Savunma ve Ekonomik İşbirliği Anlaşması SEİA çerçevesinde yürütülüyor. Uçak ve malzemeler konusunda mutabakat zaptı hazırlandıktan sonra, Ankara, İncirlik'in lojistik amaçlı kullanımına izin verecek. 
Ankara, 1 Mart tezkeresi öncesinde olduğu gibi mutabakat konusunda titiz davranıyor. 



</TEXT>
</DOC>
