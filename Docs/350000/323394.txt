<DOC>
<DOCNO> 323394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sondun12.html </URL>
<DATE> 2005/03/13/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Şiiler ve Kürtler arasındaki hükümet görüşmeleri çöktü... 
</HEADLINE>
<TEXT>

     Irak'ta, Kürt liderlerle Şii ittifakı arasında yapılan hükümet kurma çalışmalarıyla ilgili görüşmelerin çöktüğü bildirildi. 
     Şiilerin oluşturduğu Birleşik Arap İttifakı'nın önde gelen üyelerinden Ahmet Çelebi'nin, Kürt-Şii ittifakının sağlanması için kuzeye yaptığı seyahatten eli boş döndüğü belirtildi. 
     Çelebi'nin sözcüsü, Reuters'a yaptığı açıklamada, ''Görüşmeler çöktü. Anlaşma yok'' dedi. 
     Kürtler adına konuşan Başbakan Yardımcısı Berham Salih de, El Arabiya televizyonuna yaptığı açıklamada, Şiilerin siyasi eşitlik konusundaki sorumluluğu tümüyle Kürtlerin üzerine yıkmak istediklerini öne sürerek, ''Şiiler başbakanlığı Sünnilere bırakırlarsa biz de devlet başkanlığını Şiilere bırakmayı kabul ederiz'' diye konuştu. 
     Hükümet kurmak için gereken üçte iki çoğunluğa sahip olan bu iki grubun anlaşmaya varamamasının, Irak'ı siyasi bir belirsizliğin içine sokabileceği, güvenliğin sağlanması ve ülkenin yeniden inşası çalışmalarının daha da ertelenmesine yol açabileceği belirtiliyor. 
     
</TEXT>
</DOC>
