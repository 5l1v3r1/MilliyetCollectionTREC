<DOC>
<DOCNO> 322666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonyas09.html </URL>
<DATE> 2005/03/10/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Dünya ilk kez uzaylılarla doğrudan iletişime geçti 
</HEADLINE>
<TEXT>

     NEW YORK, DHA 

      DÜNYA üzerinde ilk kez ABD'de kurulan bir sistem sayesinde, uzaylılara sesini duyurmak isteyenler, özel bir telefon numarasını arayarak bunu 'zahmetsizce' gerçekleştirebilecek. www.TalkToAliens.com internet sitesi tarafından RF mühendislik firmasına kurdurulan 'Galaksilerarası İletişim Sistemi'ni kullanmak isteyen Amerikalılar, mesajlarını okumak için özel telefon hattını arayacak. Bu sırada telefon bağlantısı 'Galaksilerarası Verici'ye yönlendirilecek ve hattı arayan kişinin sesi, 3.2 metre çapındaki bir çanak anten üzerinden canlı olarak uzayın derinliklerine gönderilecek. 'Geliştirme, işletme ve bakım masraflarını karşılamak için' dakikası 3.99 dolardan hizmet veren sistemin, 5 yıllık bir çalışmanın ürünü olduğu belirtiliyor. 
     Dünyayı 'dinleyen' uzaylılar varsa, kullanılacak frekanstan bu sesleri duyabileceklerini belirten site yetkilileri, antenin tahminen 400 milyar yıldız barındıran Samanyolu'nun en yoğun bölgesine yönlendirildiğini, böylece başka gezegen ve medeniyetlere ulaşmanın da mümkün olabileceğini ifade etti. Şirket bundan sonraki hedeflerinin, uzaya elektronik posta gibi yazılı mesajlar ve dijital görüntüler yollamak olduğunu açıkladı. 
     
</TEXT>
</DOC>
