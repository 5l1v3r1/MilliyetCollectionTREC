<DOC>
<DOCNO> 319574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun54.html </URL>
<DATE> 2005/03/01/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
Tel Aviv'de patlama... 
</HEADLINE>
<TEXT>

     İsrail'in Tel Aviv kentinde patlama sesi duyulduğu bildirildi. 
     Ambulansların olay yerine hareket ettikleri kaydedildi. 
     Tel Aviv'de geçen Cuma günü bir gece kulübünün dışında düzenlenen intihar saldırısında 5 kişi hayatını kaybetmişti. 
     
     RICE ''İSLAMİ CİHAD'IN SALDIRI PLANLARINA DAHİL OLDUĞUNA DAİR KESİN KANIT VAR'' 

     ABD Dışişleri Bakanı Condoleezza Rice, İslami Cihad'ın, Tel Aviv'deki intihar saldırısının planlamasına dahil olduğuna dair kesin kanıt bulunduğunu söyledi. 
     ''ABC News'' programına katılan Rice, geçen Cuma günü Tel Aviv'de 5 kişinin öldüğü intihar saldırısından dolayı İslami Cihad örgütünü suçladı. 
     ''Suriye'de üslenen İslami Cihad'ın, Tel Aviv'deki saldırıların planlanmasına gerçekten dahil olduğuna dair kanıt var. Suriyelilerin yanıtlayacakları çok şey var'' diye konuşan Rice, ''Suriye'nin buna ne derece dahil olduğunu bilmediklerini, ancak Suriye topraklarında ve Şam civarında olanların, şekillendirmeye çalıştıkları Ortadoğu'yu açıkça tehdit ettiğini'' ifade etti. 
     
     POLİS ''TERÖRİST SALDIRI DEĞİL'' 

     İsrail'in Tel-Aviv kentinde bu akşam meydana gelen patlamanın terörist saldırı olmadığı bildirildi. 
     Polis kaynakları, kentin önemli arterlerinden Dizzengof Caddesi'nde bir kişinin motosikletten el bombası attığını, bombanın patlaması sonucu bir kişinin ağır yaralandığını söylediler. 
     Yaralının hastaneye kaldırıldığı kaydedildi. 
     
</TEXT>
</DOC>
