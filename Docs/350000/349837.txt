<DOC>
<DOCNO> 349837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/siyaset/siy00.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray'da kritik buluşma 
</HEADLINE>
<TEXT>


ABD'nin isteğiyle 6'şar kişilik heyetler eşliğinde yapılacak olan Erdoğan - Bush görüşmesi, tarafların farklı önceliklerine karşın "ortak bir pozitif gündem" oluşturma hedefi taşıyor 

YASEMİN ÇONGAR ABDULLAH KARAKUŞ Washington 


Başbakan Recep Tayyip Erdoğan'ın ABD Başkanı George W. Bush ile bugün Beyaz Saray'da yapacağı görüşmede, ABD, "Türk liderlerden ikili ilişkiye kamuoyu önünde sahip çıkma teminatı," Türk tarafı ise, "Washington'dan KKTC'nin izolasyonuna son verme sözü" almak istiyor. Bu farklı önceliklere karşın, iki ülkenin diplomatları da Beyaz Saray buluşmasından "ortak bir pozitif gündem" oluşturma yönünde görüş birliği çıkmasını umuyorlar. 
Türkiye saatiyle 17.30'da başlayacak olan ve yarım saat öngörülmesine karşın 1 saate uzaması olasılığı bulunan görüşmeye, Beyaz Saray'ın belirlediği sayı gereği, Bush ve Erdoğan'ın yanı sıra 6'şar yetkili katılacak. 

Cheney de girebilir 
Türk tarafından görüşmeye Erdoğan'ın yanı sıra Dışişleri Bakanı Abdullah Gül, Devlet Bakanı Ali Babacan, Milli Savunma Bakanı Vecdi Gönül, AKP İstanbul Milletvekili Egemen Bağış, AKP Adana Milletvekili Ömer Çelik ve Washington Büyükelçisi Faruk Loğoğlu'nun katılması bekleniyor. Kaynaklar, Başkan Yardımcısı Dick Cheney'nin de Beyaz Saray'daki teamülün aksine Bush - Erdoğan görüşmesine girebileceğine dikkat çekiyorlar. Bush ve Cheney genellikle yabancı devlet adamlarıyla bir arada görüşmüyorlar ve Cheney'nin bu akşam Erdoğan'la ayrı bir randevusu var. Erdoğan, bugün ayrıca ABD Senatosu Çoğunluk Lideri Bill Frist ile de bir araya gelecek. 
ABD gezisinde Başbakan Erdoğan'a eşlik eden eşi Emine Erdoğan, ABD Başkanı Bush'un eşi Laura Bush'la görüşemeyecek. Her iki liderin hem ABD hem Türkiye ziyaretlerinde ayrı salonlarda bir araya gelen ve kahve içen ikili, Erdoğan'ın ziyaretinin çalışma ziyareti olması nedeniyle bugün bir araya gelemeyecek. Emine Erdoğan'ın randevu talebinde bulunduğu ancak Laura Bush'tan olumlu bir yanıt gelmediği öğrenildi. 


</TEXT>
</DOC>
