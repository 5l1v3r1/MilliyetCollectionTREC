<DOC>
<DOCNO> 328899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko15.html </URL>
<DATE> 2005/03/31/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Turkcell Genel Kurulu 29 Nisan'da toplanacak... 
</HEADLINE>
<TEXT>

     Turkcell İletişim'in 29 Nisan'da toplanacak Genel Kurulu'nda, Çukurova Grubu'nun Turkcell Holding A.Ş.'de sahibi olduğu B grubu hisselerin tamamının Sonera Holding B.V. tarafından iktisabının onaylanması görüşülerek karara bağlanacak. 
     Turkcell İletişim Hizmetleri A.Ş.'den Borsa'ya gönderilen açıklamada, Yönetim Kurulu'nun dünkü toplantısında, şirketin 29 Nisan'da toplanacak Olağan Genel Kurul gündeminin yeniden belirlendiği bildirildi. 
     Buna göre, şirketin kayıtlı sermaye tavanı 1.5 milyar YTL'den 2,2 milyar YTL'ye yükseltilecek. Ana sözleşmenin Şirket Sermayesi başlıklı 6. maddesi değiştirilecek. 
     Sermaye artırımını gerçekleştirebilmek için, Sermaye Piyasası Kurulu ve Sanayi ve Ticaret Bakanlığı nezdinde başvurular yapılarak gerekli izinlerin alınmasını takiben sermaye tavan artırımı ortakların onayına sunulacak. 
     Açıklamaya göre, Olağan Genel Kurul gündemine, Çukurova Grubu'nun Turkcell Holding A.Ş.'de sahibi olduğu B grubu hisselerin tamamının Sonera Holding B.V. tarafından iktisabının onaylanmasının görüşülerek karara bağlanması eklendi. 
     Turkcell'in yabancı ortağı TeliaSonera, dolaylı olarak yüzde 27 oranında hisseyi 3.1 milyar dolar nakit karşılığında alarak şirketteki doğrudan ve dolaylı payını yüzde 64,3'e yükseltme konusunda Çukurova Grubu ile anlaştığını açıklamıştı. 

     
</TEXT>
</DOC>
