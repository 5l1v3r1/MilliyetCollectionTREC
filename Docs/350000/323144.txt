<DOC>
<DOCNO> 323144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sondun06.html </URL>
<DATE> 2005/03/12/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Talat Papadopulos'u izolasyonların kalkması masaya getirir... 
</HEADLINE>
<TEXT>

     KKTC Başbakanı ve cumhurbaşkanı adayı Mehmet Ali Talat, Rum yönetimi lideri Tasos Papadopulos'un müzakere masasına oturmaya henüz hazır olmadığını belirterek, Rum liderini ancak KKTC'ye uygulanan izolasyonların kalkmasının masaya getireceğini söyledi. 
     Talat, Papadopulos'u kendisinin masaya getirmesinin mümkün olmadığını belirterek, "Papadopulos'u ancak izolasyonların kalkması masaya getirir. Bu da dünyaya düşer. Benim çabam, dünyanın izolasyonları kaldırması yönünde olacak" diye konuştu. 
     KKTC'deki cumhurbaşkanlığı seçiminden sonra Kıbrıs müzakerelerinin başlama ihtimali bulunduğunu ifade eden Talat, "bunun Rum tarafının masaya oturmayı kabul etmesiyle başlayacağını" kaydetti. 
     Annan planı müzakerelerinin bütün safhalarında AB'nin yer aldığını belirten Talat, "Rum tarafının, 'AB müktesebatına aykırıdır' dediği Annan planının aykırı olmadığını iddia ediyorum. AB, zaten bütün safhalarında vardı. Bundan sonraki dönemde de belli ölçülerde gerekli olan konularda, -AB'ye üye olacağımıza göre, çözümle birlikte Kıbrıs'ın kuzeyinde de müktesebat geçerli olacağına göre- AB'nin bir şekilde yön gösterici, müktesebatla olan çelişkileri giderici bir rolle görüşmelerde yer almasının bir sakıncası yok. Ama sorunun çözümü BM çerçevesindedir"diye konuştu. 
     Talat, "KKTC Cumhurbaşkanı Rauf Denktaş cumhurbaşkanlığı seçiminde aday olsaydı sonucun ne olacağı" sorusunu yanıtlarken, Denktaş'ın "seçilme şansı olmadığı için" aday olmadığını öne sürdü. 
     Talat, KKTC'de 17 Nisan'da yapılacak cumhurbaşkanlığı seçimini "ilk turda kazanıp işine bakmak istediğini de kaydetti. 
     
</TEXT>
</DOC>
