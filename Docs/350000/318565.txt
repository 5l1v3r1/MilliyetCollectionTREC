<DOC>
<DOCNO> 318565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonsiy09.html </URL>
<DATE> 2005/02/25/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Çelik Üniversite açma konusuna popülist bakmıyoruz 
</HEADLINE>
<TEXT>

     Milli Eğitim Bakanı Hüseyin Çelik, üniversitelerin bina ve tabeladan ibaret olmaması gerektiğini belirterek, ''Üniversite açma konusuna popülist bakmıyor, objektif kriterlerle hareket ediyoruz'' dedi. 
     Bakan Çelik, Osmaniye'de Milli Eğitim Bakanlığı'nca yaptırılan 23 Nisan Anaokulu'nun açılışını yaparak, küçük öğrencilerle sohbet etti. Özel Karanfil Okulları'nı da ziyaret ederek öğrencilerle selamlaşan Çelik, öğrencilere hangi takımı tuttuklarını sordu. Bakan Çelik, Galatasaraylı olan öğrencilerden selamlaşma sırasında daha sert vurmalarını isteyerek espiri yaptı. 
     Osmaniye Valisi İsa Küçük'ü makamında ziyaret ederek, ilin eğitim durumu ile ilgili bilgi alan Bakan Çelik, burada bir gazetecinin açılacak 15 üniversite içinde Osmaniye'nin bulunmayışıyla ilgili sorusunu cevaplandırdı. 
     Bakan Çelik, şunları söyledi 
     ''Üniversite demek bina ve tabela demek değildir. Bir hastane açarken bile orada son derece donanımlı medikal araç ve gereçlerin iyi eğitilmiş doktor kadrosunun, sağlık ekibinin bulunması gerekir. Biz üniversite açarken de son derece önemli kriterleri dikkate alıyoruz. Üniversite açma konusuna popülist bakmıyor, objektif kriterlerle hareket ediyoruz. Sizin kovanınız, peteğiniz olabilir. Ama arı yoksa bal yapamazsınız. Çok iyi bir öğretim kadrosuna sahip olmalısınız.'' Üniversite açılacak 15 ilde en az 3 fakülte bulunduğuna ve buralarda kampüslerin hazır olduğuna dikkati çeken Bakan Çelik, ''Ama Osmaniye'de fakülte yok, kampus yok. Sadece meslek yüksekokulu var. Eğer bizden öncekiler de çalışmış ve buraya fakülteler açmış olsalardı, üniversite açılacak 15 il arasında Osmaniye de yer alırdı'' dedi. 
     
     YÖK'ÜN DENKLİK SINAVI 
     Çelik, daha sonra geçtiği Osmaniye Belediyesi'nde Belediye Başkanı Davut Çuhadar'dan ilin sorunları ile ilgili bilgi aldı. Bakan Çelik, burada kızının Azerbaycan'da uluslararası ilişkiler eğitimi aldığını, ancak Türkiye'de bu diplomanın denk kabul edilmediğini söyleyen bir vatandaşın yakınmada bulunması üzerine şunları kaydetti 
     ''Yurtdışındaki üniversitelerden adeta para basarak diploma getiriliyor. Bunları denk kabul ederseniz bu ülkenin çocuklarına yazık edersiniz. İlk ve orta öğretim kurumlarındaki denklik işlemlerini Milli Eğitim Bakanlığı yürütüyor. Yüksek öğretimden alınan diplomaların denkliğini ise Yüksek Öğretim Kurumu YÖK veriyor. Dünyanın neresinden diploma getirirseniz getirin, onu denk kabul edelim yaklaşımını kabul etmiyorum. Bu diplomayı getirenler, Türkiye'de denklik sınavına girmek zorunda. Eğer kişi ben İngilizce öğretmenliği eğitimi aldım diyorsa, denklik sınavında kendisine sorulacak İngilizce sorularından en az 70 puan almalı.'' Özellikle Sovyetler Birliği'nin dağılmasından sonra bağımsızlıklarını ilan eden ülkelerdeki üniversitelerin ayakta durabilmek için diğer ülkelerden paralı öğrenciler aldığını belirten Bakan Çelik, ''Ben üniversiteleri ve yurtdışındaki bu üniversitelerden diploma getirmiş olan öğrencileri tenzi ederim, ancak bunların denk kabul edilmesi için denklik sınavı zorunludur'' diye konuştu. 
     YÖK'ün yaptığı denklik sınavı uygulamasını son derece doğru bulduğunu ifade eden Bakan Çelik, konuşmasını şöyle sürdürdü 
     ''Şu anda öğretmen okullarını bitiren herkes biz öğretmenlik bölümlerini bitirdik. Bizi neden doğrudan öğretmen atamıyorsunuz diye soruyorlar. Geçen yıl 10 bin öğretmen ataması yapacağımız zaman Kamu Personeli Seçme Sınavı'na KPSS başvuran öğretmen adayı sayısı 173 bin kişiydi. Şimdi siz benim yerimde olsanız bunlar arasında nasıl bir eleme yaparsınız Biz 173 bin başvuruyu KPSS'den aldıkları puanlara göre sıraladık ve objektif olduk.'' Bakan Çelik, ısrarla kızının Azerbaycan'da uluslararası ilişkiler eğitimi aldığını söyleyen ve geçmişte bu diplomaların kabul görmesine güvenerek çocuğunu okuttuğunu ifade eden babaya, ''Geçmişte hatalar yapılmış olabilir. Hukukta bir kural vardır. Yanlış örnek, örnek olmaz. Biz kaliteden taviz vermemeliyiz'' dedi. 
     
</TEXT>
</DOC>
