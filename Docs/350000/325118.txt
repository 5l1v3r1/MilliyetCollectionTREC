<DOC>
<DOCNO> 325118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sontur16.html </URL>
<DATE> 2005/03/19/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Köyde herkesin soyadı aynı... 
</HEADLINE>
<TEXT>

     Adıyaman'da koyunculukla geçimini sağlayan köy halkının tümü ''koyuncu'' soyadını taşıyor. 
     Merkez İlçeye bağlı Ağcin Köyü Muhtarı Osman Koyuncu, yaptığı açıklamada, bu durumun, köyde yaşayanların akraba olmasından kaynaklandığını söyledi. 
     60 haneli köyde 550 kişinin yaşadığını ve geçimlerini koyun besiciliği yaparak sağladığını ifade eden Osman Koyuncu, şöyle konuştu 
     ''Aynı adı ve soyadı taşıyan birden fazla kişi olunca, gelen bir resmi evrakın kime ait olduğunu belirlemede sıkıntı yaşıyoruz. Evrakın kime ait olduğunu, doğum tarihi, anne ya da baba adını da dikkate alarak belirliyoruz'' dedi. 
     Osman Koyuncu, köydeki herkesin aynı soyadı taşımasının köyü ziyaret edenleri şaşırttığını, ancak kendilerinin bu duruma alıştıklarını belirtti. 
     Ağcin İlköğretim Okulu Öğretmeni Halit Yapıcı da köyde göreve başladığında öğrencilerini ad ve soyadlarına göre belirlemede sıkıntı yaşadığını kaydetti. Yapıcı, ''Sınıf yoklama defterine, öğrencilerin ad ve soyadının yanı sıra baba adlarını da yazmak zorunda kaldım'' diye konuştu. 
     
</TEXT>
</DOC>
