<DOC>
<DOCNO> 334614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/dunya/dun01.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş gitti diye sevindiler 
</HEADLINE>
<TEXT>


LEFKOŞA-ATİNA Milliyet 


Mehmet Ali Talat'ın KKTC Cumhurbaşkanlığı'na seçilmesi, Kıbrıs Rum Kesimi ve Yunanistan'da, Rauf Denktaş dönemi sona erdiği için memnuniyetle karşılandı. 
Kıbrıs Rum Yönetimi lideri Tasos Papadopulos, Denktaş'ın siyaset sahnesinden çekilmesini "olumlu bir adım" olarak nitelendirdi. Prag'da açıklama yapan Rum lider, "yeni bir ruhun ve yeni bir ortamın" oluşacağını, bunun da yeni tur görüşmelerin başlaması için gerekli önkoşulların yaratılmasına yardımcı olacağını söyledi. 

Papadopulos ihtiyatlı 
Talat'ın "Kıbrıs Rum halkına bir kez daha barış elimi uzatıyorum, bu elin tutulana kadar uzatılmış olarak kalacağını belirtiyorum" sözlerini memnuniyetle karşıladığını belirten Papadopulos, ancak "Türklerle çabuk bir barış anlaşması olasılığı konusunda ihtiyatlı olduğunu" kaydetti. 
Rum Yönetimi Sözcüsü Kipros Hrisostomidis de, "Rum hükümetinin, yeni Türk liderliğinin Kıbrıs sorununa en kısa zamanda adil ve yaşayabilir bir çözüm bulunması için olumlu katkıda bulunacağını umduğunu" bildirdi. Yunan basını ise, "Talat dostluk eli uzatıyor", "Yeni dönem başlıyor" ve "Denktaş son ana kadar tahrikçi" yorumları yaptı. 


</TEXT>
</DOC>
