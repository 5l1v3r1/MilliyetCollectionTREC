<DOC>
<DOCNO> 314876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/soneko04.html </URL>
<DATE> 2005/02/13/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
ATO'dan kredi kartı kullanma kılavuzu... 
</HEADLINE>
<TEXT>

     Ankara Ticaret Odası ATO , 9 milyon kredi kartı kullanıcısını bilinçlendirmek amacıyla, kredi kartı kullanımının püf noktalarını içeren ''Kredi Kartı Kullanma Kılavuzu'' hazırladı. 
     ATO'dan yapılan yazılı açıklamada, kredi kartı kullanıcılarına, ihtiyaçlarından fazla kart edinmemeleri ve başvuru formlarının ekindeki sözleşmeyi okumadan imzalamamaları konusunda uyarıda bulunuldu. 
     
     DOLANDIRICILIK VE HIRSIZLIĞA KARŞI 
     Açıklamada, dolandırıcılık ve hırsızlığa karşı alınması gereken bazı önlemler şöyle sıralandı 
     ''Kartın arka yüzündeki imza kısmını mutlaka imzalayın ve sliplerde de aynı imzayı kullanın. Kart şifrenizi banka çalışanları da dahil kimseye söylemeyin. 
     İnternet sitelerinden ve posta telefon ile alışverişlerde kredi kartı numarası ve son kullanma tarihi bilgilerinin yeterli olması, sahtecilik riskini de beraberinde getiriyor. Bu yolla satış yapan firmaların güvenilirliğinden emin olun. 
     İletişimi sizin başlatmadığınız durumlarda, telefonda, e-mail mesajlarında ya da internette kim olduğunu bilmediğiniz kişilere, kişisel bilgilerinizi, kart numaranızı vermeyin. 
     Şifrenizi kartın üzerinde, cüzdanda ya da çantada yazılı olarak saklamayın. Aksi halde hırsızların ve kapkaççıların işini kolaylaştırmış olursunuz. Şifrenizi ezberleyin. Doğum tarihi, hesap-müşteri numarası, nüfus cüzdanı no, ardışık sıralı sayılar, telefon numarası ya da işyeri sicil numarası gibi kolay ulaşılabilir şifreleri kullanmayın. 
     Kartın çalınması ya da kaybolması durumunda hemen bankayı arayarak durumu bildirin. Kredi kartlarınıza sağlanan sigorta hizmetlerini bankanızdan öğrenin. 
     ATM kullanımında size yardım etmek amacıyla yaklaşan kişilerin yardım teklifini kabul etmeyin. Bilgi hırsızlarının çöp kutunuzu karıştırması ihtimaline karşı da tedbirli olun. Atacağınız hesap ekstreleri, slipler, ATM fişleri, kredi kartı başvuruları veya kopyaları, sigorta formları, kredi teklifleri gibi kişisel bilgi içeren evraklarınızı iyice yırtarak okunamayacak hale getirin. Süresi dolan kredi kartınızı da numarası okunmayacak ve bir başkası tarafından kullanılamayacak hale getirdikten sonra imha edin. 
     Kredi limiti yüksek olan kartlarınızı internet ortamında kullanmayın. İnternet kafe gibi halka açık ve kalabalık yerlerde bulunan bilgisayarlardan, internet aracılığıyla alışveriş yapmayın. 
     Alışverişlerde kimlik kartınızı sorulmadan gösterin. Kimlik sormayan kasiyerleri uyarın. Kartınızın, POS makinasından geçirilmesi işleminin kasada ve gözönünde yapılmasına dikkat edin. Kredi kartınızın POS makinası dışında bir cihazdan geçirilmediğinden emin olun. 
     Yeni kredi kartınız belirtilen zamana kadar elinize ulaşmadıysa çalınmış olabilir. Hemen bankayı arayıp kartınızın durumunu sorun.'' 
     
     YANLIŞLIKLARA KARŞI 
     ATO'nun açıklamasında, kredi kartı kullanıcıları yanlışlıklara karşı da uyarıldı. Alışveriş slibini imzalamadan önce, kart numarası ve ad-soyad bilgisinden slibin kendilerine ait olup olmadığının ve tutarın doğruluğunun kontrol edilmesi gerektiğine dikkat çekilen açıklamada, sliplerin, hesap ekstresi gelinceye kadar atılmaması ve hesap ekstresi ile karşılaştırılarak fazla yapılmış ya da kendilerine ait olmayan bir işlem varsa en fazla 7 gün içinde bankaya bildirilmesi hatırlatıldı. 
     
     FAİZE DİKKAT 
     Borcun tamamının son ödeme tarihine kadar kapatılmaması durumunda faiz ödemek zorunda kalınacağının altı çizilen açıklamada, ''ödemelerinizi zamanında yapın'' uyarısında bulunuldu. 
     Kredi kartı borcu için otomatik ödeme talimatı verildiyse, son ödeme tarihinden bir gün önce hesaptaki paranın yeterli olup olmadığının kontrol edilmesi gerektiği belirtilen açıklamada, limit aşımı halinde ''limit aşım ücreti'' ödeneceği de hatırlatıldı. 
     
     FIRSATLARDAN YARARLANMAK İÇİN 
     Açıklamada ayrıca, kartın sunduğu fırsatlar, yenilikler, promosyonlar ve ödül uygulamalarından faydalanmak için, uygulamaların takip edilmesi tavsiye edildi. 
     Bu uygulamalardan yararlanabilmek için, kartı çıkaran bankanın POS makinasının kullanılması zorunluluğuna dikkat çekilen açıklamada, kasiyerin, kartı hangi POS cihazından geçirdiğine dikkat edilmesi gerektiği ifade edildi. 
     
     KART DOLANDIRICILIĞININ 12 YOLU 
     ATO'nun açıklamasında polis kayıtlarında 12 çeşit kredi kartı dolandırıcılığının yer aldığı belirtildi. 
     Açıklamaya göre polis kayıtlarında yer alan kart dolandırıcılığı çeşitleri şöyle 
     ''Kayıp çalıntı kart kullanımı, ele geçmeyen kartlar, sahte başvuru, boş plastik yöntemi Boş plastik plakalar üzerine kabartma olarak basılan gerçek kredi kartı numaraları , değiştirilmiş kart Kredi kartları üzerindeki kabartma numaraları kesilerek değiştirilmesi , ''encoder'' manyetik şerit kodlayıcı denilen bir cihaz yardımıyla oluşturulan sahte kartlar, manyetik şerit sahteciliği, kart kopyalama, posta ve telefon ile yapılan mal siparişi dolandırıcılığı, ATM dolandırıcılığı, internet dolandırıcılığı ve hesap yönlendirme'' 
     
     ATO BAŞKANI AYGÜN 
     Öte yandan ATO Başkanı Sinan Aygün de konuyla ilgili yaptığı açıklamada, kredi kartının kayıtdışılığı önlemede çok yararlı bir satın alma aracı olduğunu ve tüketiciye de büyük kolaylıklar sağladığını belirterek, ''Ancak, kredi kartı kullanmanın püf noktalarını bilmiyorsanız, cebinizdeki kart bir bombaya dönüşebilir. Uyarılara kulak verin'' dedi. 
     Bankalara da çağrıda bulunan Aygün, şunları kaydetti 
     ''İnsanlar yüksek faizler nedeniyle evini satıyor, arabasını elden çıkarıyor. Bu da yetmedi yıllardır biriktirdiği nemasını rehin bırakarak kredi alıp kredi kartı borcunu yatırıyor. Kredi kartı borcu için birikimlerini rehin bırakan bu halkı görün.Mağdur profili, milletvekili, asker, polis, hakim, savcı, tüccara kadar genişledi. Faizleri indirin. Kredi kartını doğru kullanmaları için tüketiciyi bilgilendirin.'' 
     
</TEXT>
</DOC>
