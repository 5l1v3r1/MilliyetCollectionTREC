<DOC>
<DOCNO> 339848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/soneko21.html </URL>
<DATE> 2005/05/05/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Krueger Aynı kararlılıkla devam edin 
</HEADLINE>
<TEXT>

     IMF Birinci Başkan Yardımcısı Anne Krueger, en iyimserlerin bile Türkiye’deki reformların bu kadar başarılı olacağını tahmin edemediğini belirterek, "Ancak aynı kararlılıkta devam edilmesi ve hassas noktaların ortadan kaldırılması gerektiğini hatırlatmak istiyorum" dedi. Krueger, Türkiye’nin, borçlanmada düşüş sağlayabilmek için faiz dışı bütçe fazlasını koruması ve bazı alanlarda reformlara devam etmesi gerektiğini vurguladı. 
     Krueger, Forum İstanbul toplantılarının açılışında yaptığı konuşmada, yapılan reformların Türkiye’yi AB üyeliğine hazırlamak açısından son derece önemli olduğunu bildirdi. Reformların en önemli amacının Türk vatandaşlarının hayatını iyileştirmek olduğunu belirten Krueger, "Makro ekonomik istikrar, uygulanan reform programıyla büyük ölçüde başarıldı. Ancak hala yapılması gereken şeyler var" dedi. Vatandaşların ekonomik gelişmelerden kısa sürede etkilenebilmesi ve yoksulluğun azaltılabilmesi için uzun dönemli bir büyüme hızına gereksinim olduğunu anlatan Krueger, belirli alanlarda potansiyel büyüme oranlarını yakalamanın son derece önemli olduğunu vurguladı. 
     
     KRİZ DÖNÜM NOKTASI OLDU 
     Türkiye ekonomisinde 1990’lı yıllarda yaşanan kriz ve sorunları anlatan Krueger, 2000-2001 krizinin Türkiye için bir dönüm noktası haline geldiğini bildirdi. Krueger "Türk vatandaşları ekonomik istikrarsızlık yüzünden sabırlarını kaybettiler. Geçici sonuçlarla ortadan kaldırılan krizlerden sıkıldıklarını dile getirdiler. Ülkenizin sorunlarıyla etkin bir şekilde mücadele edilmesi gerektiği ortaya çıktı. Ancak en iyimser kişiler bile gerçekten bu reformların, özellikle son bir kaç yıldaki uygulamaların bu kadar başarılı olacağını tahmin edemezdi" diye konuştu. 
     Uygulanan reform programıyla poliktikalarda ve ekonomide büyük bir değişim yaşandığını ve bunun sonuçlarını herkesin hissetmeye başladığını anlatan Krueger şunları söyledi 
     "GSMH’de büyüme yüzde 8’lere ulaştı. Geçen yıl yüzde 10’luk büyüme oranları görüldü. Enflasyon üç yıl önce yüzde 
     70 iken şimdi nerdeyse yüzde 8’den az. 35 yıldan bu yana en 
     düşük düzeyde. Faiz dışı bütçe fazlası geçen yıl neredeyse yüzde 7’lere ulaştı. GSMH iç borç oranı geçmişte çok yüksekti ancak zamanla düştü. Ancak aynı kararlılıkta devam edilmesi gerektiğini ve bu hasas noktaların ortadan kaldırılması gerektiğini hatırlatmak istiyorum. Bunlar gerçekten çok önemli başarılar. Bütün bunlar Türkiye ekonomisinin potansiyelini yansıtıyor. Reform sürecinin uygulanması, zaten uygulanmış olan reformların sonuçlarını göstermesi açısından çok önemli olacaktır. Reformların kümülatif bir etkisi vardır. Her reform başka reformların etkisini daha da artırır. Daha başarılı hale gelmesini sağlar. Bu reformlar ne kadar başarılı olursa çok küçük grupların bile bunların sonuçlarını hissetmesi mümkün olur." 
     
     "DAHA FAZLA İLERLEME SAĞLANMASI GEREKEN ALANLAR VAR" 
     Krueger, Türkiye’de daha fazla ilerleme kaydedilmesi gereken başka alanlar bulunduğuna dikkat çekti. Krueger, bu alanları "enflasyon, mali politikalar ve yapısal reformlar" olarak sıraladı. 
     Türkiye’de enflasyonda büyük bir düşüş yaşandığını ve bunun bazı mali politikalar kapsamında gerçekleştirildiğini belirten Krueger, "Türkiye’deki enflasyon oranları çok daha fazla düşürülebilir. Yüzde 4 oranına düşürülebilir. Makro ekonomik alanda ilerlemeler sağlanabilir. Kaynaklar daha iyi kullanılabilir. İş çevresinde kararlar verilmesi kolay hale gelir" dedi. 
     Türkiye’de mali dengesizliklerin enflasyon sorununun temelini oluşturduğunu hatırlatan Krueger şunları söyledi 
     "Enflasyonun düşürülmesi ve makro ekonomik istikrar için mali kontrol kritik önem taşıyordu. Bunun yapılması gerekiyordu. Büyük mali düzenlemeler kısa bir sürede yapıldı. Bu sayede Türkiye’nin iç borcunda çok önemli düşüş sağlandı. Türkiye’nin risk priminde önemli düşüşler oldu. 
     Ancak faiz dışı bütçe fazlalarının korunması gerekiyor. 
     Böylece iç borçlanmada düşüş sağlanacak. Dış borçlanmanın GSMH’ye oranında düşüş sağlandı. Ancak bunların hala yüksek olduğunu görüyoruz. Bu Türkiye’nin zayıf noktalarının ortadan kaldırılmasına yardımcı olacak böylece faiz oranları konusundaki hassasiyetler ortadan kaldırılmış olacak." Büyüme oranlarının devam ettirilmesi için kamu harcamaları ve daha bir çok alanda reformların devam ettirilmesi gerektiğini kaydeden Krueger, "Reformlar ne kadar hızlı uygulanırsa sonuçları da erken görülür. Daha fazla yapısal reformlar bu alanlarda yapılabilir ve Türkiye’nin potansiyelini artırır" dedi. Krueger, çok güvenli bir bankacılık sektörünün kurulmasının da büyüyen ekonomiler açısından önemli olduğuna dikkat çekerek, Hükümetin de bu nedenle bankacılıkla ilgili bir yasa tasarısını TBMM’ye gönderdiğini anlattı. 
     Reformların bütçenin şeffaflığını da sağlaması gerektiğini belirten Krueger, vergi sisteminde yapılacak düzenlemelerin de ekonomi açısından önemli olduğunu bildirdi. Krueger, "Vergi sisteminde bazı düzenlemeler yapılması ekonomideki zorlukları ortadan kaldıracak, kayıt dışı ekonominin kontrol altına alınmasına alınmasına yardımıcı olacaktır" dedi. 
     Harcama alanında da bazı konularda reform yapılmasının söz konusu olduğunu belirten Krueger, "Emeklilik sistemindeki reformlar 1999’da hayata geçirildi. Buna rağmen bu alanda bazı açıklar oluduğunu gördük. GSMH’nin yüzde 2.5’i oranında önemli bir açık söz konusu. Daha fazla reform 
     yapılmazsa GSMH’nin yüzde 7’si oranlarına yükselmesi söz konusu olabilir. Sağlık harcamaları alanına baktığımız zaman tabii ki GSMH’ye oranları açısından bunlar son derece önemli. Bu tarz açıkların azaltılması son derece önemli. Aksi takdirde bütün bunlar eğitime başka alanlara kaynak aktardılmasına engel olabilir" diye konuştu. Krueger, kamu varlıklarının özelleştirilmesinin de ekonomik gelişmeye katkı sağlayacağını söyledi. Krueger, iş gücü piyasasının daha esnek hale getirilmesinin de yatırımları ve istihdamı artıracağını, kayıt dışı ekonominin kontrolünde, vergi sisteminde, ihracat ve ithalatta ilerlemeler sağlanmasına yardımcı olacağını anlattı. Anne Krueger Türkiye’nin işgücü piyasasıyla ilgili bazı düzenlemeler yapabileceğini vurguladı. Yapısal reformların her zaman talep edilen bir durum olduğunu ve gelişmiş ülkelerin de küresel ekonomik şartlara uyum için reformlar yaptıklarını bildiren Krueger, "Modern ekonominin bir parçası olmak için uyum şart. Değişime uyum sağlayamayanlar geride kalıyor" dedi. 
     
</TEXT>
</DOC>
