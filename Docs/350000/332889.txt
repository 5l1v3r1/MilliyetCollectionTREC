<DOC>
<DOCNO> 332889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun42.html </URL>
<DATE> 2005/04/13/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Molivyatis'in Türkiye ziyareti Yunan basınında... 
</HEADLINE>
<TEXT>

     Molivyatis ile Dışişleri Bakanı ve Başbakan Yardımcısı Abdullah Gül'ün ortak basın toplantısına geniş yer ayıran Yunan basını, Ege'deki ''İhlallerin'' ziyareti gölgelediğini öne sürdü. 
     ''Ankara'daki mutabakat havasının, Ege'de Yunan hava sahasını ve karasularını ihlal eden Türk savaş uçakları ve gemileri nedeniyle cehenneme döndüğünü'' savunan Yunan basın-yayın organları, Ege'deki gelişmeleri ''tahrik'' olarak nitelediler. 
     Ankara'daki temaslarda ikili ilişkilerin tatmin edici düzeyinin vurgulandığını, ancak ''hassas'' sorunlara değinmekten kaçınıldığı yorumunu yapan gazeteler, Batı Trakya ve Patrikhane konularına da değinildiğini, ancak ''Casus belli'' kararının geri çekilmesi, Kıbrıs'ın Rum gümrük birliğine dahil edilmesi ve Ege'deki ''ihlaller'' konularının ortada kaldığını savundular. 
     Öte yandan, Elefterotipiya gazetesi, Eskişehir-Larissa arasında doğrudan iletişim hattı kurulmasının pratikte Atina'nın Ege'deki Yunan hava sahasını 10 milden 6 mile çekmesi sonucunu doğuracağını iddia etti. 
     
     İHLALLER 
     Bu arada, Yunanistan Hükümeti Sözcü Yardımcısı Evangelos Andonaros, ''Türkiye'nin Ege'deki ihlallerine ilişkin olarak tüm gerekli girişimlerde bulunulduğunu'' söyledi. 
     Andonaros yaptığı basın toplantısında, gazetecilerin Ege'deki Yunan karasuları ve hava sahası ihlali iddialarına ilişkin sorularını yanıtladı. 
     Andonaros, ''Hükümetimiz Ege'deki gelişmeleri yakından ve sürekli olarak izlemekte ve egemenlik haklarımızı korumak ve gerginliği gidermek için tüm gerekli girişimlerde bulunmuş ve önlemleri almıştır'' dedi. 
     Sözcü Yardımcısı, Kardak çevresinde bulunan Türk ve Yunan gemilerinin aynı anda bölgeden ayrılmaları için Türk tarafıyla bir anlaşma yapılıp yapılmadığı sorusunu ise ''Gerekli temaslar yapıldı'' şeklinde yanıtladı. 
     Ankara'da bulunan Yunanistan Dışişleri Bakanı Petros Molivyatis'in ''ihlallerden'' dolayı gezisini yarıda keserek geri dönmesi olasılığına ilişkin ısrarlı soruları da yanıtlayan Andonaros, ''Hayır, böyle bir olasılık değerlendirilmedi. Hükümetimiz gelişmeleri yakından izliyor ve bildiğiniz gibi diplomasi kamuoyuna açık bir biçimde yapılmıyor. Sayın Molivyatis ulusal çıkarlarımızın korunması için gerekenleri yaptı'' diye konuştu. 
     Türk ve Yunan dışişleri bakanlarının Ege'de güven artırıcı önlemleri ilan ettikleri saatlerde Ege'de ''ihlaller' yaşanmasına ilişkin sorulara ''Bu konuda yorum yapmak istemiyorum'' yanıtını veren Andonaros, ''Bu tür girişimlerin'' iki ülke arasındaki ilişkilerin gelişmesine katkısı olmadığına da dikkat çekti. 
     Sorular üzerine Yunanistan Başbakanı Kostas Karamanlis'in Ankara ziyaretine ilişkin bir tarih belirlenmediğini açıklayan Andonaros, yine sorular üzerine Atina'nın Kardak bölgesini ulusal egemenlik bölgesi saydığını belirtti. 
     Andonaros, Kardak bölgesine giren Türk savaş gemisinin bu eyleminin ''işgal'' anlamına gelip gelmediği sorusuna ise ''Herkes arzu ettiği izlenimi yaratmak için kelimeyi seçebilir. Ben size, söz konusu bölgedeki egemenliğimizi sorgulayan bir girişim olduğunu söyledim. Yaşamda yalnızca siyah ve beyaz renkler yok, arada gri tonlar da var'' yanıtı verdi. 
     Sorular üzerine Larissa ve Eskişehir hava üsleri arasında kurulacak doğrudan iletişim hattının ''ihlallerin'' ikili düzeyde ele alınıp alınmamasıyla bağlantısı olmadığını da söyleyen Andonaros, bu hattın gerektiğinde gerginliğin giderilmesi için alınan bir önlem olduğunu söyledi. 
     Andonaros, ilgili soru üzerine Yunanistan'ın hava sahasını 10 milden 6 mile çekmesinin ise söz konusu olmadığını belirtti. 
     
</TEXT>
</DOC>
