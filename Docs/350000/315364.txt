<DOC>
<DOCNO> 315364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sondun44.html </URL>
<DATE> 2005/02/15/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Erdoğan Arnavutluk'ta... Türk şirketlerine turizm tesisi daveti... 
</HEADLINE>
<TEXT>

     Arnavutluk'a resmi ziyarette bulunan Başbakan Recep Tayyip Erdoğan, Başbakanı Fatos Nano ile görüştü. 
     Basına kapalı olarak yapılan ve yarım saat süren görüşmede, iki ülke arasındaki ilişkilerin değerlendirildiği ve ilişkilerin geliştirilmesi konusunun ele alındığı öğrenildi. 
     İki Başbakan arasındaki baş başa görüşmenin ardından heyetler arası görüşmelere geçildi. Erdoğan ve Nano başkanlığında yapılan görüşmelere Arnavutluk Ulaşım ve Telekomünikasyon Bakanı Spartak Poçi, Devlet Bakanı Marco Bello ve Türkiye'nin Tiran Büyükelçisi Süphan Erkula da katıldı. 
     Görüşmelerde, iki ülke arasındaki ilişkilerin düzeyi ele alındı ve gelecekte bütün alanlarda ilişkilerin yoğunlaştırılmasına karar verildi. Türkiye ile Arnavutluk arasında ortak tarihi, insani ve kültürel mirastan kaynaklanan ilişkilerin gelişmekte olduğu vurgulandı. İkili ilişkilerin en önemli alanlarından birinin askeri ilişkiler olduğu kaydedildi ve ekonomik ilişkilerin geliştirilmesi isteği dile getirildi. 
     Türk heyeti, Arnavutluk'un Avrupa-Atlantik kurumlarıyla bütünleşme sürecinde kaydettiği ilerlemeden duyduğu memnuniyeti dile getirdi ve bu konuda Arnavutluk'a destek verdi. 
     Görüşmelerde Arnavutluk'taki Türk girişimcilerinin yatırımlarının artırılması ve Arnavutluk ekonomisinin stratejik sektörlerinin özelleştirilmesinde Türk şirketlerinin yer alması istendi. 
     Erdoğan, görüşmelerden sonra, Türkiye'nin Arnavutluk'un NATO'ya üye olmasına katkıda bulunacağını, Arnavutluk'un NATO'ya üye olmasının Balkan ülkeleri için çok önemli olacağını söyledi. 
     Başbakan Erdoğan, ekonomi alanında işbirliğinin ve Arnavutluk'taki Türk yatırımlarının da artırılmasını istedi. 
     Başkent Tiran'da bir Türk üniversitesinin açılacağını belirten Erdoğan, Arnavutluk tarih kitaplarında iki ülke ilişkileri hakkındaki bilgilerin doğru olarak yansıtılmasını ve bunların ilişkilere zarar vermemesini istedi. 
     Başbakan Erdoğan, Arnavutluk ziyaretini ''çok önemli'' olarak değerlendirerek, bu ziyaretin iki ülke arasındaki ilişkileri hissedilir düzeyde iyileştireceğini belirtti. 
     Arnavutluk Başbakanı Nano da, iki ülke arasında siyasi ve askeri alanda mükemmel ilişkiler olduğunu belirtti ve bu ilişkilerin ekonomi alanında da geliştirilmesini istedi. 
     Nano, Türkiye'nin turizm alanındaki deneyiminden yararlanmak istediklerini belirtti ve Arnavutluk'un 400 kilometrelik sahil şeridinde yapılacak turistik inşaatlara Türk yatırımcılarının da katkıda bulunmasını talep etti. 
     Başbakan Nano, iki ülke arasında askeri alanda daha uzun süreli bir işbirliğinin yürütülmesini ve motorlu gemiler üretecek Türk-Arnavut ortak bir merkezin kurulmasını istedi. 
     Nano, Eximbank'ın Arnavutluk'taki Türk tüccarlarına desteğini de değerlendirdi ve Türk şirketlerini Arnavutluk Telekomu'nun özelleştirilmesine katılmaya çağırdı. 
     Görüşmeden sonra Ulaştırma Bakanı Binali Yıldırım ile Arnavutluk Ulaştırma Bakanı Spartak Poçi arasında denizcilik alanında işbirliği anlaşması imzalandı. 
     
</TEXT>
</DOC>
