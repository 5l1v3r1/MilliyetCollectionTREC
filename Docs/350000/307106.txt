<DOC>
<DOCNO> 307106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sondun05.html </URL>
<DATE> 2005/01/17/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Bush'un yemin törenine 25 milyon dolar para aktı 
</HEADLINE>
<TEXT>

     Deniz Arslan bildiriyor 

      ABD Başkanı George W. Bush'un Irak'ta devam eden sıkıntılara karşın sadece güvenlik önlemleri 40 milyon dolara mal olacak bir yemin töreniyle ikinci dönem yönetimine başlaması, kendisine siyasi olarak destek sağlayan çevrelerin ''gönlünü almak'' için atılması zorunlu bir adım olarak değerlendiriliyor. 
     Bush'un 20 Ocak'taki yemin töreniyle birlikte Washington'da yeni lobicilik ve nüfuz yarışı da başlamış olacak. Henüz yeni hükümetin kendi alanlarına etkisi konusunda bir fikir sahibi olmadan ''şirketler Amerikası'nın'' belli başlı şirketlerinden, Bush'un yemin törenini organize etmek için oluşturulan komiteye 25.5 milyon dolar bağış yağdı. Bu para, bu hafta boyunca Washington'da Bush'un yemin töreni şerefine düzenlenecek parti, balo, resepsiyon gibi faaliyetlere harcanacak. 
     Yönetimin politikalarından en çok etkilenen sektörler olan finans, enerji, tütün, ilaç ve iletişim sektörleri, en fazla bağışta bulunanlar arasında yer aldı. Exxon Mobil, Chevron Texaco, Cinergy, Occidental Petroleum ve Nuclear Energy Institute, uzun zamandır geçmesi beklenen enerji yasasının geçişini bekliyor. Finansal hizmetler şirketleri de, vergi kesintisi olasılığı ve sosyal güvenlik konusundaki çıkarlarına bakıyor. İlaç şirketleri, zararlı oldukları ortaya çıkan piyasadaki bazı ilaçlara karşı kongrenin nasıl yanıt vereceği konusunda endişeli bekliyor. 
     ABD'de, siyasi partilere büyük bağışlar yapılması, iki yıl önce devreye giren bir yasayla engellendi. Ancak parti kongreleri ve yemin törenleri, bu yasanın kapsamı dışında kaldığı için, şirketlerin nüfuz yarışının arenası işlevi görüyor. 
     Bu hafta Bush'un binlerce siyasi destekçisi, ülkenin dört bir yanından Washington'a gelecek. Washington lobicilerinin büyük kısmının yer aldığı Pennsylvania Caddesi ve K Caddesi boyunca lobi şirketleri Bush'un yemin töreni şerefine partiler düzenleyecek. Bu faaliyetlerin sponsorları arasında MCI gibi telekomünikasyon şirketleri, Pfizer gibi ilaç şirketleri, sigara devi R. J. Reynolds, yiyecek sanayii devi Altria Group gibi şirketler bulunuyor. 
     Amerikan basınında, yeniden seçilmesine destek sağlayan grupların gönlünü almak için Bush'un, ''savaş zamanı Başkanı'' olmasına karşın, gösterişli bir yemin töreni düzenlemesinin gerekli olduğu yorumu yapılıyor. 
     Bush'un yemin töreni için, bugüne kadar görülmemiş güvenlik önlemleri alınıyor. Güvenlik önlemlerinin toplam maliyeti 40 milyon doları bulurken, bu rakamın bir kısmını ABD İç Güvenlik Bakanlığı, bir kısmını ise Washington Belediyesi karşılayacak. Washington Belediyesi, bu tür büyük olaylarda güvenlik önlemleri için kendilerine ayrılan fonları tükettiği gerekçesiyle, Bush'un yemin töreni maliyetinin ABD İç Güvenlik Bakanlığı tarafından karşılanmasını talep etmiş ancak reddedilmişti. 
     
</TEXT>
</DOC>
