<DOC>
<DOCNO> 300957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sonyas07.html </URL>
<DATE> 2004/12/25/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Zehirlenerek öldürülen ünlüler... 
</HEADLINE>
<TEXT>

     Organizmaya girince kimyasal etkisiyle fizyolojik görevleri bozan ve miktarına göre canlıyı öldürebilen madde olarak tanımlanan zehir, tarih boyunca düşmanların yok edilmesi için kullanılmış. Sevilen devlet adamları ve sanatçıların ani ölümleri karşısında çoğu zaman ''zehirlenerek öldürüldü'' iddialarının ortaya atılması, geçmişte olduğu gibi günümüzde de sürüyor. 
     Filistin lideri Yaser Arafat'ın zehirlenerek öldürüldüğü iddiaları tartışılırken, Ukrayna muhalefet lideri Viktor Yuşçenko'nun yavaş yavaş zehirlendiği ise bilim adamları tarafından ispatlanmış durumda. 
     Padişah, imparator, kralın veya büyük komutanların beklenmedik ölümleri karşısında da hep zehirlenme ihtimali üzerinde durulmuştu. Resmi tarihçilerin kabul etmemesine rağmen bazı devlet adamlarının zehirlenerek öldürüldüğü inancını taşıyan araştırmacılar, bu konular üzerine birçok araştırma yaptılar. 
     
     CEM SULTAN 

     Taht kavgası nedeniyle yurdunu terk eden Cem Sultan'ın, zehirlenerek öldüğü inancı yaygın. 29 Temmuz 1482'de Rodos'a giden Cem Sultan'ı kullanmak isteyenlerden birisi de Papa 8. Innocent'di. O dönem Papa, Cem Sultan'ı bahane ederek Osmanlılara karşı bir haçlı seferi düzenlenmesini planlıyordu. 
     13 yıl esir hayatı yaşayan Cem Sultan, Fransız Kralı tarafından kurtarılmış, ancak büyük ihtimalle zehirlendiği için bir hafta içinde yolda ölmüştü. 
     
     FATİH SULTAN MEHMET ÖLDÜRÜLDÜ MÜ 

     İstanbul'un fethi ile bir devri kapatıp, yeni bir devrin açılmasına neden olan Osmanlı hükümdarı Fatih Sultan Mehmet'in ölümü de hep merak edilen hükümdarlar arasında. 
     Birçok suikast girişimine maruz kalan Fatih Sultan Mehmet, özel doktoru olan Yakup Paşa tarafından zehirlenerek öldürüldüğü iddiaları halen günümüzde geçerliliğini koruyor. 
     1481 ilkbaharında sefere çıkmak üzere 300 bin askerle Üsküdar'a geçen, fakat Hünkar Çayırı'na ulaştığı sırada yatağa düşen Fatih Sultan Mehmet'in 3 Mayıs'ta öldüğü biliniyor. 
     
     BİLGE KAĞAN 

     Dünya medeniyetinin sahip olduğu en değerli miraslardan birini bırakan Göktürk İmparatorluğu'nun ünlü hükümdarı Bilge Kağan'ın da zehirlenerek öldürüldüğüne inanılıyor. 
     Bilge Kağan'ın 25 Ekim 734'te, 50 yaşında iken nazırlarından Buyruk Çor tarafından zehirlenerek öldürüldüğü çeşitli kaynaklarda yer alıyor. 
     
     BÜYÜK İSKENDER'İN ÖLÜMÜ 

     Persler'in İran ve Anadolu'daki egemenliklerine son vererek Yunanistan'dan Hindistan'a uzanan topraklarda, kısa sürecek de olsa, geniş bir imparatorluk kuran Büyük İskender'in 33 yaşında ölümünün ardındaki sis perdesi halen merak konusu. 
     12 yıl 8 ay süren hükümdarlık dönemi süren İskender'in M.Ö. 323 yılında, Hindistan Seferi'nden döndüğünde, iki hafta süren ateşli bir hastalığın ardından, Eski Mezopotamya'nın Babil kentinde 13 Haziran günü, 33 yaşında ölür. Ölüm nedeni, açıklığa kavuşmaz. O günden bu yana, İskender'in ölümü birçok araştırma ve yayının konusu olmuştur. İskender'in ölümü hakkında yapılan tahminlerde, özellikle üç olasılık üzerinde durulmaktadır zehirlenme, enfeksiyon ya da cinayet. 
     
     KUYUCU MURAD PAŞA 

     Yemen Savaşı'ndaki büyük başarısı nedeniyle Yemen'e beylerbeyi olarak atanan Kuyucu Murad Paşa, çeşitli sancakbeyliklerinde bulundu. Kıbrıs, Diyarbakır ve Halep valiliklerinde bulunan ve İran seferinde esir düştükten sonra kaçıp İstanbul'a gelmeyi başaran Murad Paşa, Macaristan seferinden sonra da, bu ülkenin serdarı ve sadrazamı oldu. 
     Sadrazamlığında olumlu işler yapan Murad Paşa, bir söylentiye göre düşmanları tarafından zehirlendi. Murad Paşa, Anadolu'daki isyanlarla uğraştığı sırada çok kan döktüğü ve öldürttüğü insanları kuyulara attırdığı için ''kuyucu'' lakabı almıştı. 
     
     NAPOLYON 

     Dünyaca ünlü Fransız Komutan Napolyon Bonapart, gönderildiği Elbe Adası'nda bir süre sürgünde kaldıktan sonra 7 Mart 1815'te kaçıp Paris'e döndü. 
     İkinci kez tahttan indirilen Napolyon, son yıllarını geçirdiği Atlantik'teki St. Helena anılarını yazdırdı. Napolyon 5 Mayıs 1821'de öldü, ancak cenazesi 1840 yılında Paris'e getirilebildi. Napolyon'un, uşağı tarafından zehirlendi ileri sürülmüştü. 
     
     MOZART'IN ANİ ÖLÜMÜ 

     Dünyanın en büyük müzik dahilerinden Wolfgang Amedeus Mozart, 28 Ocak 1756 yılında doğup, 1791 mayısında öldüğünde tam 35 yaşında idi. Ancak ölümü de yaşamı gibi hep tartışıldı. 
     Tıp literatüründe ölüm nedeni hakkında değişik iddialar ortaya atılan Mozart'ın 100'ü aşkın nedenden öldüğü varsayılmıştır. 
     Mozart'ın ölümü ile ilgili ilk akla gelen 18. Yüzyıl'ın son çeyreğinde çok sık görülen bulaşıcı mikrobik salgın olmasına rağmen, zehirlenme olasılığı da hep akıllarda kalmıştır. 

     
</TEXT>
</DOC>
