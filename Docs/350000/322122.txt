<DOC>
<DOCNO> 322122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun18.html </URL>
<DATE> 2005/03/09/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İstanbul'daki dayak Brüksel'de Türkiye karşıtı sesleri yükseltti 
</HEADLINE>
<TEXT>

     8 Mart Dünya Kadınlar Günü vesilesi ile Türkiye’de düzenlenen gösterilere polisin sert müdahalesi Avrupa Parlamentosu AP'de Türkiye karşıtı seslerin yeniden yükselmesine neden oldu. 
     Brüksel kaynaklı ABhaber sitesinin haberine göre, İstanbul'da polisin kadınlara karşı ortaya koyduğu müdahaleyi sert bir şekilde eleştiren Hıristiyan Demokrat Birlik Partili AP Dışişleri Komisyonu Başkanı Elmar Brok, 3 Ekim’de başlaması öngörülen müzakerelere belki de başlanamayacağını söyledi. 
     Bu arada A.A'nın haberine göre, Avrupa Parlamentosu Genel Kurul oturumunda yarın oylanacak bir tasarıda, Dünya Kadınlar Günü dolayısıyla İstanbul'da düzenlenen gösterilerde çıkan olaylara ilişkin olarak, AB Komisyonu'ndan kapsamlı bir rapor hazırlaması isteniyor. 
     
     BROK'DAN SERT ÇIKIŞ 

     Gösteride güvenlik güçlerinin bayanlara karşı kullandığı şiddetin kabul edilemez olduğuna dikkati çeken Brok ,Türkiye'nin AB normlarına uymayan davranışları bırakması gerektiğini kaydetti. Kadınların dövülmesinin AB adayı bir ülkeye yakışmadığının altını çizen Brok,eğer Türkiye AB normlarına uymayacaksa o zaman AB Ankara ile neyi müzakere edecek diye konuştu. 
     Öte yandan,Avrupa Parlamentosu Sosyalist Parti Grup Başkanı Martin Schulz da, Ankara’nın reformları bir an önce yürürlüğe koyup, hukuk devleti olma çabasını sağlamlaştırması gerektiğine dikkat çekti. Schulz, bu tür hazırlıkların tamamlanması halinde Türkiye-Avrupa Birliği görüşmelerine gölge düşmeyeceğini belirti. 
     
     AP'DEN POLİSE KINAMA 

     ''Pekin'de düzenlenen 4. Dünya Kadınlar Konferansı'nın sonuçlarının takibine'' ilişkin tavsiye karar tasarısının içinde İstanbul'da çıkan olaylara da atıfta bulunuluyor. 
     Siyasi grupların, İstanbul'daki olaylarla ilgili tek tavsiye karar tasarısı hazırlayıp oylamaya sunmak istedikleri, ancak tüzükle ilgili teknik sorunlar yüzünden bunun mümkün olmaması üzerine, bu tür bir yaklaşım konusunda görüş birliğine vardıkları bildirildi. 
     Tavsiye karar tasarısının Türkiye ile ilgili bölümünde, ''İstanbul'da çıkan olaylarda polisin davranışı şiddetle kınanıyor ve AB Komisyonu'ndan olaylarla ilgili olarak AP'ye kapsamlı bir rapor sunması'' isteniyor. 
     ''Türkiye'de gerçekleştirilen yasal reformların memnuniyetle karşılandığı'' ifade edilen tasarıda, ''bununla birlikte kadınların hala şiddete ve töre cinayetlerine hedef olmasının endişeyle karşılandığı'' belirtiliyor. 
     Tasarıda, AB Komisyonu ve Konseyi'ne çağrıda bulunularak, Türk yetkililerle işbirliği içinde Türkiye'deki kadın haklarının yakından takip edilmesi isteniyor. 
     
</TEXT>
</DOC>
