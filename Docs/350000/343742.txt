<DOC>
<DOCNO> 343742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonspo35.html </URL>
<DATE> 2005/05/18/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Beşiktaş'ta antremanda sakatlanan Koray ve Okan çalışmayı yarım bıraktı 
</HEADLINE>
<TEXT>

     Beşiktaş, Kayserispor ile yapacağı lig maçının hazırlıklarını, akşam antrenmanıyla sürdürdü. 
     Teknik direktör Rıza Çalımbay yönetiminde BJK Nevzat Demir Tesisleri’nde gerçekleştirilen antrenmanda siyah-beyazlı futbolcular, pas çalışmasının ardından çift kale maç yaptı. 
     Antrenmana, sakatlıkları süren Mustafa, Ramazan, Juanfran, İbrahim Üzülmez, Tayfun, Ahmet Dursun, Berkant ve Sergen katılmadı. Berkant’ın yarın takımla birlikte çalışmalara çıkacağı, öteki oyuncuların ise Kayserispor maçında forma giyemeyecekleri açıklandı. 
     
     KORAY VE OKAN ÇALIŞMAYI TAMAMLAYAMADI 
     Antrenmanın başında pas çalışması sonrası Okan, sağ dizindeki ağrıları nedeniyle idmanı yarıda bıraktı. Çift kale maç sırasında Emre ile girdiği ikili mücadelede ayağından sakatlanan Koray da çalışmayı bırakmak zorunda kaldı. 
     Kulüp doktoru Yalçın Yavuzer, her iki oyuncunun sakatlığının da önemli olmadığını ve önlem amacıyla çalışmayı bıraktıklarını söyledi. 
     Bu arada çift kale maç oldukça sert geçti. Koray’ın sakatlığının ardından teknik direktör Rıza Çalımbay, futbolcuları uyararak sert oynamamalarını istedi. 
     Beşiktaş, yarın yapacağı tek antrenmanla Kayserispor maçı hazırlıklarını sürdürecek. 
     Teknik direktör Rıza Çalımbay da saat 11.00’de tesislerde basın toplantısı düzenleyecek. 
     
     ÇOBANOĞLU DA ANTRENMANDAYDI 
     A Milli Futbol Takımı Menajeri Can Çobanoğlu da Beşiktaş’ın antrenmanını izledi. 
     Asbaşkan Kıvanç Oktay ve teknik direktör Rıza Çalımbay ile bir süre sohbet eden ve futbolcularla hasret gideren Çobanoğlu, 4 Haziran’daki Yunanistan maçı için 2 Haziran’dan itibaren BJK Nevzat Demir Tesisleri’nde kamp yapacaklarını söyledi. 
     Çobanoğlu, A Milli Takım’ın, 30 Mayıs’ta Polat Renaissance Otel’de toplanacağını bildirdi. 
     
</TEXT>
</DOC>
