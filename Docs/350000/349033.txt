<DOC>
<DOCNO> 349033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/spor/axspo02.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şükür sesleri 
</HEADLINE>
<TEXT>


Milli Takımımız'ın kazanmak zorunda olduğu maçta golsüz eşitliği bozamaması tribünlerin tepkisini çekti. Taraftarlar mücadelenin son anlarında, "Hakan Şükür" şeklinde tempo tuttu 


Türkiye ile Yunanistan arasındaki kritik karşılaşmanın golsüz bitmesi Ay - Yıldızlı ekibin galibiyetini görmek için İnönü Stadı tribünlerini tıklım tıklım dolduran taraftarlara çok büyük hayal kırıklığı yaşattı. Milli Takımımız bu sonuçla, 2006 Dünya Kupası finalerine katılma yolunda ağır bir yara daha alırken, taraftarlar maçın son dakikalarında uzun süre hep bir ağızdan "Hakan Şükür" diye bağırdı. 
Taraftarlar, Ay - Yıldızlı ekibin gol silahlarının suskun kalması üzerine Teknik Direktör Ersun Yanal'ın deplasmandaki Yunanistan maçı ardından Milli Takım kapılarını kapattığı tecrübeli golcü Hakan Şükür lehine tempo tuttu. Bir grup taraftarın Ersun Yanal ve futbolcuları protesto ettiği de gözlendi. 

Artık bıçak sırtında 

Tribünlerin istifaya davet ettiği Teknik Direktör Ersun Yanal zor durumda kaldı. Milli Takım hocasının, Kazakistan karşılaşması sonrası görevden alınabileceği ileri sürüldü 


Yunanistan beraberliği sonrası İnönü Stadı'nı dolduran taraftarlar A Milli Takım Teknik Direktörü Ersun Yanal'ı istifaya davet ettiler. 
Seyircinin bu çıkışı nedeniyle zor durumda kalan Yanal'a karşılaşma bitiminde soyunma odasında Ay - Yıldızlı futbolcular destek çıktı. Tüm takım tecrübeli hocaya moral vermeye çalıştı. 
Bu arada Ersun Yanal'ın Yunanistan ile Kazakistan'ı yenmeleri halinde bile önümüzdeki hafta takımı bırakmayı düşündüğü ileri sürüldü. Futbol Federasyonu'nun da eleştirilerin odak noktasını oluşturan Yanal'ın durumunu Yunanistan - Ukrayna maçının sonuca göre masaya yatıracağı öğrenildi. Yunanistan sahasında oynayacağı bu karşılaşmada puan kaybederse, Yanal ile devam edileceği, aksi taktirde görevinden alınacağı bildirildi. 

Rüştü de çileden çıktı 

Milli Takım'ın tecrübeli kalecisi, "Bu takıma destek verilmeli. Hocasına da saygı duyulmalı. Yapılanlar çok ayıp, anlam veremedim. Dünyanın hiçbir takımında böyle şeyler yaşanmıyor " ifadesini kullandı 


İnönü Stadı'nda doksan dakika Ay - Yıldızlı ekibe büyük destek veren ancak beraberlik sonrası takımı protesto eden seyircilerin tepkisi, Milli Takım kalecisi Rüştü Reçber'i çileden çıkardı. 
Tecrübeli file bekçisi maç sonrası, "Kazanmak için elimizden geleni yaptık. Bütün futbolcular milli duygularla oynadı. Ne yazık ki gol atamadık. Ancak futbolun içinde böyle şeyler var. Seyircinin maç sonunda yaptığı kötü tezüharata anlam veremedim. Bu takıma sahip çıkılmalı. Bu takımın bir hocası var ve ona saygı duyulmalı. Üç dört kişiyi çıkarırsanız geri kalanlar geleceğin milli takımını oluşturuyor. Dünyanın hiçbir takımında böyle bir şey yok. Herkesin destek olması gerekir. Son ana kadar Dünya Kupası için mücadele edeceğiz. Daha dört maç var. Yapılanlar ayıp" dedi. 

İnönü'de protokol krizi 

Türkiye - Yunanistan maçı öncesinde Şeref Tribünü'nde oturma planı konusunda bazı sıkıntılar yaşandı. Protokolün oturduğu ilk iki sıraya koltuk yerine normal sandalyelerin yerleştirilmesi dikkat çekti. 
Yunan misafirlerin yanısıra üst düzey konuklar gelişmeyi şaşkınlıkla izledi. Futbol Federasyonu Başkanı Levent Bıçakcı, tribüne geldikten sonra Yunanlılar'ın oturma düzenini tekrar gözden geçirdi ve arkada kalan misafirlerin öne alınmasını istedi. 


</TEXT>
</DOC>
