<DOC>
<DOCNO> 346081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonspo06.html </URL>
<DATE> 2005/05/26/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
Erzik ''Fenerbahçe'nin Şampiyonlar Ligi'nde ön eleme oynaması net değil'' 
</HEADLINE>
<TEXT>

     Asbaşkanı Şenes Erzik, Fenerbahçe’nin önümüzdeki sezon Şampiyonlar Ligi’nde ön eleme oynama konusunun netlik kazanmadığını söyledi. 
     Erzik, İngiltere Premier Ligi’nde ilk 4’ün dışında kalan Liverpool’un İstanbul’da Şampiyonlar Ligi şampiyonu olması sonrası, Fenerbahçe’nin Şampiyonlar Ligi’ne direkt katılma hakkını kaybedip kaybetmediğiyle ilgili olarak, şunları söyledi 
     "Yönetmelikler açık. Fenerbahçe’nin ön eleme oynama konusu net değil. İngiltere’den Şampiyonlar Ligi’ne en fazla 4 takım katılabilir ve Liverpool ligde ilk 4’ün dışında. O zaman İngiltere Federasyonu, lig 4.’sünü Şampiyonlar Ligi yerine UEFA’ya gönderecek. Böyle bir şey olması için de yönetmelikte değişiklikler gerekiyor. Eğer İngiltere Federasyonu bir başvuruda bulunursa UEFA oturur ve konuyu tekrar konuşur." 
     
     "EN MUHTEŞEM FİNAL" 

     Şenes Erzik, İstanbul’da AC Milan ile Liverpool’u karşı karşıya getiren Şampiyonlar Ligi finalini, "En muhteşem final" olarak nitelendirdi. 
     Avrupa Şampiyonlar Ligi’nin 13 sezondur oynandığını ve tüm finallerde kendisinin de bulunduğunu ifade eden Erzik, "Bu 13 yılın içinde böyle muhteşem bir final yaşamadım. Gerçekten muhteşem bir maç oldu. Bu kadar gollü bir finale kimse şahit olmamıştı" şeklinde konuştu. 
     Diğer yandan, Futbol Federasyonu Başkanı Levent Bıçakcı da, liginde ilk 4 sıraya girememesine karşın Avrupa Şampiyonlar Ligi kupasını kazanan Liverpool’un, gelecek sezon Şampiyonlar Ligi’ne katılması kararının alınması durumunda, ön eleme maçları yapmak durumunda kalacak Fenerbahçe için, federasyon olarak yapacak bir şeyleri olmadığını söyledi. 
     Bıçakcı, İngiliz kulübünün başvurması halinde, konuyu UEFA Yönetim Kurulu’nun görüşerek karara bağlayacağını belirtirken, "Ön eleme oynamak, Fenerbahçe için kötü bir sonuç değil. Belki bir fazla maç yapacak, gelir elde edecek. Ama kararı UEFA Yönetim Kurlu karara bağlayacak. Bizim doğrudan etki yapma yetkimiz yok" dedi. 
     
</TEXT>
</DOC>
