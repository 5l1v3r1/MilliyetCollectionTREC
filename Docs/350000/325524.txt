<DOC>
<DOCNO> 325524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/soneko08.html </URL>
<DATE> 2005/03/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Borsa'da haftaya bakış.. FED'in açıklaması yakından takip edilecek 
</HEADLINE>
<TEXT>

     Borsa'da bu hafta, Amerikan Merkez Bankası'ndan FED gelecek faiz açıklaması, IMF ile imzalanacak stand-by konusundaki gelişmeler ve Hazine ihaleleri, piyasalar tarafından yakından takip edilecek. 
     Gedik Yatırım'ın haftalık değerlendirmesinde, geçen hafta İMKB'de, 17 Aralık'tan bu yana satın alınan beklentilerin, gerek uluslararası piyasalarda gelişmekte olan piyasalar aleyhine oluşan beklentiler, gerekse IMF anlaşması ile ilgili yasalarda bir gelişme sağlanamamış olması bahanesiyle satış baskısına dönüştüğü belirtilerek, İMKB Ulusal 100 endeksinin haftayı yüzde 8.1 gibi bir düşüşle, 25,348.51 puan seviyesinde kapattığı hatırlatıldı. 
     Bu hafta, geçen haftadaki tedirginliğin önemli faktörlerinden sayılabilecek FED'in faiz kararı ile ilgili yarın yapacağı açıklamanın piyasanın yönünde etkili olacağı ifade edilen değerlendirmede, ''ABD'de beklenenden hızlı, yarım puanlık bir faiz artışı gelişmekte olan ülke piyasaları fon çıkışı nedeniyle olumsuz etkileyebilecektir'' denildi. 
     Değerlendirmede, bu noktada Türkiye piyasasının, diğer gelişmekte olan piyasalara göre gerek AB süreci içerisinde olması, gerekse IMF ile yeni bir anlaşma arifesinde olması nedeniyle daha az etkileneceği görüşü dile getirildi. 
     Doğrudan yabancı sermaye girişinin artarak devam etmesinin beklendiği bir ortamda, sermaye piyasasından ciddi anlamda bir fon çıkışının mümkün görünmediği belirtilen açıklamada, şunlar kaydedildi 
     ''IMF ile yeni bir stand-by anlaşmasının Nisan ayında daha fazla geciktirilmeden imzalanacağı ve bu yönde hükümetin açıklamaları göz önüne alındığında ve AB ile imzalanacağı yine hükümet tarafından açıklanan Ankara Protokolü sonrasında piyasalardaki olumlu havanın devam edeceği görüşündeyiz. Bu hafta, geçtiğimiz hafta faiz piyasasında da yaşanan kar realizasyonu sonrasında Hazine'nin düzenleyeceği ihalenin sonuçları da yakından izlenecektir.'' 
     
</TEXT>
</DOC>
