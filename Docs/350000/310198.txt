<DOC>
<DOCNO> 310198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun38.html </URL>
<DATE> 2005/01/28/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Alman vatandaşlığını kaybeden Türkler ne yapmalı 
</HEADLINE>
<TEXT>

     Alman Sosyal Demokrat Partili SPD federal meclis milletvekili Lale Akgün, Alman vatandaşlığını kaybeden Türklerin endişe duymasına gerek olmadığını söyledi. 
     Berlin Türk Cemaati TGB tarafından düzenlenen ''Göç Yasası ve Çifte Vatandaşlık'' konulu panelde konuşan Akgün, 1 Ocak 2000 tarihinden sonra yeniden Türk vatandaşlığına geçen Alman vatandaşı Türklerin ''yasadışı bir şey yapmadığını'' belirterek şunları söyledi 
     ''Yürürlükte olan Alman vatandaşlık yasasına göre, yeniden Türk vatandaşlığına geçenler, yasal olarak Alman vatandaşlığını kaybetmiş durumdalar. Ancak Alman makamları tarafından bu kişilere, Alman vatandaşlığını almadan önce sahip oldukları oturum hakkı verilecek ve böylece Alman vatandaşlığı için yeniden başvuruda bulunabilecekler. Bundan dolayı Alman vatandaşlığını kaybeden Türklerin endişe duymalarına gerek yok.'' İktidara geldiklerinde çifte vatandaşlığı tanımak istediklerini, ancak federal eyalet temsilciler meclisinde Bundesrat Birlik partilerinin muhalefetiyle karşılaştıklarını ifade eden Akgün, ''2000 yılından sonra Almanya'da doğan yabancı çocukların 18 yaşına kadar çifte vatandaş olmaları konusunda uzlaşma sağlayabildik. Bu da çocukların uyumu ve gelişmesi için çok önemli'' diye konuştu. 
     Göç yasasıyla ilgili düşüncelerini dile getiren Akgün, hükümet olarak ABD, Kanada gibi ülkelerde uygulanan puan sistemini içeren bir göç yasası istemelerine rağmen, bunu birlik partilerinin muhalefeti nedeniyle yasalaştıramadıklarını, yürürlükteki göç yasasıyla oturum konularında kolaylıklar ve yabancıların uyumu konusunda ilerlemeler sağladıklarını belirtti. 
     Aile birleşimi kapsamında Almanya'ya gelen kadınların sayısının söylendiği kadar yüksek olmadığını ve bu kadınların eğitimleri yüzünden uyum sağlayamadıkları yolundaki söylentilerin doğru olmadığını ifade eden Akgün, ''Almanya'da yaşanan sorunları bu genç kadınların üzerine atmak yanlış olur. Evlilik yoluyla Almanya'ya gelen genç kadınlar, Almanya'da yaşayan eşlerinden bile daha fazla eğitimli oluyorlar. Almanya'ya geldiklerinde hayal kırıklığı yaşıyorlar'' dedi. 
     
     ''50 BİN YABANCI VATANDAŞLIĞINI KAYBETTİ'' 
     Berlin göç ve uyum sorumlusu Günter Piening de, 2000 yılından sonra Alman vatandaşlığını kaybeden yabancıların sayısının 50 bin civarında olduğunu, bunların yasal olarak doğrudan Alman vatandaşlığına geçmesinin mümkün olmadığını, bu nedenle sorunun hızlı bir şekilde çözülmesi gerektiğini söyledi. 
     Federal İçişleri Bakanlığı yetkilisi Josef Stein da, 1999 yılına kadar Alman vatandaşlığına geçen yabancıların Alman vatandaşlığını kaybetmeden yeniden eski vatandaşlığını alarak çifte vatandaş olduğunu, 2000 yılından sonra yürürlüğe giren yasayla bu boşluğun doldurulduğunu söyledi. 
     Alman vatandaşlığını kaybeden yabancıların yabancı dairesine giderek durumları hakkında bilgi vermesini öneren Stein, ''Alman makamları kimin Alman vatandaşlığını kaybettiği konusunda bir araştırmaya girmeyecek. Ancak pasaport ve hüviyet cüzdanının uzatılması durumunda, bu kişilere başka bir vatandaşlığa geçip geçmedikleri sorulacak. Alman vatandaşlığı bulunmasına rağmen 2000 yılından sonra başka bir vatandaşlığa geçenlerin bunu belirtmemeleri durumunda suç işlemiş olurlar. Bu tarihten sonra başka bir vatandaşlık alan yabancılar, Alman pasaportu sahibi oldukları halde yasal olarak Alman vatandaşlığını kaybetmişler demektir'' dedi. 
     Yasal olarak 2000 yılından sonra eski vatandaşlıklarını alan kişilerin yasadışı bir iş yapmadığının altını çizen Stein, bu kişilerin sadece Alman vatandaşlığını kaybettiğini belirtti. 
     
</TEXT>
</DOC>
