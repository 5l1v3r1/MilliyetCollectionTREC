<DOC>
<DOCNO> 332433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/yazar/bila.html </URL>
<DATE> 2005/04/12/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Aydıner Tavuk-yumurta tartışması yersiz 
</HEADLINE>
<TEXT>


Trabzon'da son günlerde yaşanan olaylar dikkatleri bu ilimize çevirdi. TAYAD'lı dört gencin bildiri dağıtmasıyla başlayan, kentte bayrak yakılacağı söylentileriyle büyüyen olaylar sırasında bazı grupların linç girişiminde bulunmasından birkaç gün sonra, yine TAYAD'lı bir grubun basın açıklaması yaparken benzer olayların tekrarlanması, kaygı ve kuşkulara yol açtı... 
Trabzon'da yaşananları uzun süre Diyarbakır'da Olağanüstü Hal bölge Valisi olarak görev yapan, toplumsal olaylarda büyük deneyim sahibi olan Emniyet Genel Müdürü Gökhan Aydıner'le konuştuk. 
Aydıner, Trabzon'da "endişe verici bir durum olmadığını" vurguladıktan sonra şu değerlendirmeyi yaptı 

Tavuk-yumurta sarmalı 
"Olayları yakından izledim. Emniyet Müdürümüz Ramazan Akyürek, bu toplumsal olaylar karşısında başarılı bir yönetim sergilemiştir. Valimiz Hüseyin Yavuzdemir de öyle. Emniyet Müdürümüz, bu ve muhtemel olaylara karşı kolluk güçleri açısından gerekli önlemi başarıyla almıştır. Kolluk güçlerimiz tarafsız davranmışlardır. Bu tür olaylarda önemli olan paniğe yol açmadan, tansiyonu düşürebilmektir. Yoksa nedeni üzerinde tartışırken, yumurta mı tavuktan, tavuk mu yumurtadan çıkmıştır yaklaşımı yanlış olur. Bu bir sarmaldır ve sonuca götürmez. Önemli olan tansiyonu düşürmek, sakin olmak ve aklıselimi h kim kılmaktır. Bu yönleriyle de polisimiz başarılı olmuştur." 
Emniyet Genel Müdürü Gökhan Aydıner, "Neden Trabzon " sorumuza ise şu karşılığı verdi 
"Bu tür olaylarda neden orası veya burası diye sormak ve bunun üzerinde yoğunlaşmak da doğru değildir. Bu tür toplumsal olaylar çeşitli nedenlerle her yerde olabilir. Önemli olan nasıl geliştiğidir. Onun için, neden Trabzon, diye sormanın ve bunda yoğunlaşmanın faydası yok." 

"Provokasyona gelmeyin" 
Aydıner, yaşananları dikkate alarak şu çağrıyı yaptı 
"Ben her kesime şu çağrıda bulunuyorum Karşılıklı olarak provokasyona gelmeyin. Sağduyuyu elden bırakmayın. Bu tür olaylarda provokasyona yönelenler veya yönelecekler olabilir. Bu nedenle herkes ve her kesim dikkatli olmalıdır. Galeyana gelmemelidir. Sakin olmalıdır. Bu olaylarda önemli olan gelişmelerin kendiliğinden mi yoksa önceden hazırlanarak mı gerçekleştiğidir. Buna dikkat etmek ve ona göre davranmak gerekir. Önceki günkü olayların başlangıcında da bildiri açıklamak isteyenlere laf atma durumu olduğu ve olayların ondan sonra kendiliğinden geliştiği anlaşılıyor. Olanlar her yönüyle inceleniyor." 

Gözaltı tartışması 
Aydıner, her iki olayda da TAYAD'lıların gözaltına alınmasına karşın müdahale eden gruplardan kimsenin gözaltına alınmadığına ilişkin eleştiriyi ise şöyle yanıtladı 
"Bu tip toplumsal olaylarda öncelikli olan can güvenliğini sağlamaktır. İki olayda da polis bunu sağlamıştır. Önceki günkü olaylarda da yine bildiri açıklamak isteyenler araç temin edilerek oradan uzaklaştırılmış ve can güvenlikleri sağlanmıştır. Bu tip olaylarda toplum psikolojisi de önemlidir ve dikkate alınır. Olaylar kamerayla da tespit edildiği için sorumlular, kışkırtıcılar bu yolla saptanır. Şimdi kamera görüntüleri inceleniyor. Bu incelemeye göre durum savcılığa bildirilecektir. Kolluk güçlerimiz bu yönüyle de görevlerini yapmışlardır." 

Yerel basın kışkırttı mı 
Aydıner, Trabzon'daki olayların kendiliğinden başladığının anlaşıldığını, ancak Trabzon'daki yerel televizyon ve basının olayları tahrik eden, kışkırtan bir işlev görüp görmediğinin de incelendiğini belirtti. Aydıner, yerel basınla ilgili şu yorumu yaptı 
"Bu tür değerlendirmeler oldu. Hemen gereği yapılmıştır. Basınla ilgili olarak da ilgili mercilere başvurular yapılmıştır. Bu yayınlar da incelenip değerlendiriliyor. Bir sorumluluk saptanırsa onun da gereği yapılacaktır. Bence bu tür olayları yatıştırmanın yöntemlerinden biri de kışkırtmamak, üzerine gitmemek, gündemden düşürmektir." 
Aydıner, sadece Trabzon halkının değil, tüm Türkiye'nin provokasyonlara karşı dikkatli olması, sağduyu ve aklıselimle hareket etmesi gerektiğini tekrar vurguladı. 



</TEXT>
</DOC>
