<DOC>
<DOCNO> 316108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonsiy17.html </URL>
<DATE> 2005/02/17/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
AB çevreleri Mumcu'nun istifasından dolayı kaygılı... 
</HEADLINE>
<TEXT>

     Erkan Mumcu'nun hükümetten ve AKP'den istifası, Ankara'daki AB çevrelerinde kaygı yarattı. Üst düzey bir AB diplomatı, hükümetin "en Batılılaşmış" üyesini yitirmesi ve AB yolunda ciddi bir adım atılmamasının kaygı verici olduğunu söyledi. 
     AB çevrelerinde Erkan Mumcu'nun istifası yankı yarattı. Üst düzey bir AB diplomatı, Mumcu'nun istifasını değerlendirirken, bu gelişmenin "kaygı verici" olduğunu söyledi. Diplomat, Türkiye'ye müzakere tarihinin verildiği 17 Aralık Zirvesi'nden bu yana AB sürecinde kayda değer bir ilerleme sağlanmazken, AB'de soru işaretleri yaratan gelişmeler olduğunu ifade etti. 
     Aynı diplomat, bu çerçevede enerji skandalı, Başbakan Tayyip Erdoğan'ın tsumani bölgesi ziyareti öncesi misyonerlere ilişkin ifadeleri, Alman gazetecisiyle yaptığı söyleşiyi inkar etmesi ve ABD Dışişleri Bakanı Condoleezza Rice'ın ziyareti öncesi yapılan açıklamaları ve Mumcu'nun istifasını saydı. 
     17 Aralık Zirvesi'nden büyük güven kazanan hükümetin "hatalar" 
     yapmaya başladığını öne süren diplomat, AB sürecinde atılması gereken bazı önemli adımların henüz gerçekleşmediğini belirtirken, buna örnek olarak Baş Müzakereci'nin henüz atanmaması, müzakerelerin yapısının belirlenmemesini verdi. 

ANKA 

     
</TEXT>
</DOC>
