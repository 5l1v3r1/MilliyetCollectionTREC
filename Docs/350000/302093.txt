<DOC>
<DOCNO> 302093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/yazar/uras.html </URL>
<DATE> 2004/12/30/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Dolar kaybettirse de halkımız vazgeçmiyor 
</HEADLINE>
<TEXT>


Halkımızın bankalardaki "döviz hesaplarındaki birikimleri" yılbaşından 10 Aralık'a kadar geçen sürede, 6.5 milyar dolar arttı. Halkımızın yurtiçinde satılan döviz cinsi bonolara ve yurtdışı için çıkarılan eurobondlara bağladıkları paralar da hesaba eklendiğinde, döviz tasarruflarındaki artış 7.8 milyar dolara ulaşıyor. 
Parasını dolara bağlayanlar kaybediyor. Doların ne olacağı belli değil. TL devamlı değer kazanıyor. Türk lirasının reel faizi enflasyondan arındırılmış getirisi fena sayılmaz... Buna rağmen halkın döviz aşkı sürüyor. Halbuki biz ne bekliyorduk Enflasyonun gerilemesiyle, istikrarın gelmesiyle, TL'nin değer kazanmasıyla, halkın dövizden TL'ye geçmesini bekliyorduk... Rakamlar bu beklentilerin gerçekleşmediğini gösteriyor. 
Yılbaşında 53.5 milyar dolar olan bankalardaki döviz mevduatı toplamı 10 Aralık'ta 6.5 milyar dolar artışla, 60.1 milyar dolara ulaştı. Halkımızın döviz mevduatı 60 milyar dolar. Bankalardaki döviz mevduat hesaplarındaki artışın 4.2 milyar dolarlık bölümü halkımızın tasarruf hesaplarına yatırdıkları dövizlerden oluşuyor. Halkımızın tasarruf hesaplarındaki döviz toplamı 39.7 milyar dolardan 43.9 milyar dolara yükseldi. Ülke içinde Hazine tarafından satılan döviz cinsi bonolara halkımız 1.8 milyar dolar bağladı. Hazine'nin yurtdışında yabancılara satmak için çıkardığı 'eurobond' adı verilen döviz cinsi tahvillerini şimdilerde bankalarımız yurtiçinde isteyenlere de satıyor. Eurobondlara bağlanan tasarruflar bu yıl 1.0 milyar dolar artarak, 4.1 milyar dolara yükseldi. Halkımızın dövize bağlı tasarruflarının toplamı 10 Aralık itibariyle 66.1 milyar dolar. Bir yılda döviz cinsi tasarruflardaki artış 7.8 milyar dolar. 
Geliniz de bu gelişmeleri anlayınız... 2004 yılının Ocak - Ekim ayları arasını kapsayan döneminde ülkenin döviz açığı 10.7 milyar dolardı. Bu açığı finanse etmek için ülke yurtdışından 8.5 milyar dolar para buldu. Kaynağı belirsiz yerlerden de ülkeye 2.1 milyar dolar döviz girdi. Bu sayede ülkenin döviz açığı kapatılabildi. Öte yanda, hemen hemen aynı dönemde bizim "fakir" halkımız 7.8 milyar doları cebinden çıkararak tasarruf araçlarına bağladı... Ne demişler "Burası Türkiye A'bicim... Burada olmaz olmaz... Burada olanları akıl almaz " 

Döviz cinsinden tasarruflar Milyon dolar 2003 2004 Fark I- Toplam döviz mevduatı 53.552 60.123 6.570 1 Tasarruf mevduatı 39.755 43.985 4.230 2 Ticari mevduat 12.569 15.265 2.696 3 Diğer mevduat 1.229 873 -356 II- Dövizli Hazine bonosu 1.624 1.864 240 III- Eurobond 3.092 4.149 1.057 IV- Toplam 58.268 66.136 7.867 
10 Aralık 2004 tarihi itibariyle. 



</TEXT>
</DOC>
