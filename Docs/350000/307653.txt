<DOC>
<DOCNO> 307653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/ekonomi/eko01.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar 118 bin kişilik kadro istedi 
</HEADLINE>
<TEXT>


2005 için bakanlıklardan 118 bin 520 kadro talebi geldi. Başbakan, sadece 48 bin kadro tahsis edilebileceğini söyledi 

ELÇİN ERGÜN Ankara 

Kamuya bu yıl açıktan yapılacak atamalar için verilen 48 bin kadronun kurumlara nasıl dağıtılacağı tartışılırken, kabine üyeleri Başbakan Tayyip Erdoğan'dan, "AB müzakere süresi için uzman elemana ihtiyacımız var" diyerek ek kadro talebinde bulundu. 48 bin kadro tahsisinin Kurban Bayramı'ndan sonra kesinleşeceği bildirildi. 
Önceki gün yapılan Bakanlar Kurulu toplantısında kamuya açıktan yapılacak atamalar değerlendirildi. 2005 bütçesinde açıktan atama için belirlenen 48 bin kadronun kurumlar arasında nasıl dağıtılacağını değerlendiren bakanlar müzakere sürecinde tüm kurumlarda AB müktesabatını bilen uzman kişilere ihtiyaç olduğunu vurguladılar. Bakanlar, açıktan atama kadro sayısının artırılmasını istediler. Erdoğan da 48 bin rakamının artırılamayacağını fakat kurumların talepleri doğrultusunda dağıtımına ilişkin çalışma yapılacağını ifade etti. 

En çok kadro MEB'e 
Devlet Personel Başkanlığı verilerine göre, 2005 için tüm bakanlıklardan toplam 118 bin 520 kadro talebi geldi. En çok kadro talebinde 20 bin kişiyle Milli Eğitim Bakanlığı MEB bulunurken, Emniyet Genel Müdürlüğü 7 bin, Sağlık Bakanlığı 5 bin, Adalet Bakanlığı 7 bin 773 kadro istedi. 
Talepleri değerlendiren Maliye Bakanlığı Devlet Personel Başkanlığı'nın MEB, Sağlık Bakanlığı ve Emniyet Genel Müdürlüğü'nün kadrolarını "zorunlu" görerek gerekli atamayı yapacağı bildirildi. Adalet Bakanlığı'nın talebinin ise fazla bulunduğu dile getirildi. 


</TEXT>
</DOC>
