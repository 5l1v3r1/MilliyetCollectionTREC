<DOC>
<DOCNO> 327330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/soneko10.html </URL>
<DATE> 2005/03/26/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Formula 1'de bankalar kontrolü ele geçirdi iddiası... 
</HEADLINE>
<TEXT>

     Milyonlarca izleyiciyi ekran başına kilitleyen popüler motor sporu organizasyonu Formula 1'de uzun süredir tek patron olan İngiliz yatırımcı Bernie Ecclestone'un kontrolü bankalara devretmek zorunda kaldığı iddia ediliyor. 
     BBC televizyonunun haberine göre, Formula 1 yarışlarının ticari hakkını elinde bulunduran Ecclestone Alman eyalet bankası Bayern LB ve ABD'li yatırım bankaları JP Morgan ve Lehman Brothers ile sürdürdüğü pazarlıklarda, yasal sürece gerek duymadan kontrolü devretmeyi kabul etti. 
     Söz konusu 3 banka uzun süredir Formula 1'in holding şirketi SLEC'teki yüzde 75 hisselerinin organizasyonun ticari kısmıyla ilgilenen operasyonel şirketler üzerinde de etkin hale getirilmesini talep ediyorlardı. 
     Reuters ajansı ise Ecclestone ile bankaların uzlaşmaya varmasının ardından otomobil şirketlerinin çekilmesiyle Formula 1 yarışlarının kesintiye uğraması ihtimalinin azaldığını bildirdi. 
     Ortak hareket eden DaimlerChrysler, Renault, BMW, Honda ve Toyota gibi yarışlarda temsil edilen otomobil şirketleri, Formula 1 ticari gelirlerinden kendilerine daha fazla pay verilmemesi durumunda mevcut anlaşma sona erdiğinde organizasyondan çekilecekleri tehdidinde bulunmuşlardı. 
     Otomobil şirketleriyle uzlaşmak konusunda fazla adım atma taraftarı olmayan Ecclestone'un aksine, iddia edildiği gibi kontrolü ellerine aldılarsa bankaların Formula 1 yarışlarının kesintiye uğramaması için daha yapıcı bir tutum takınmaları bekleniyor. 
     
     KİRCH GRUBU BATINCA HİSSELER BANKALARA GEÇTİ 
     ProSiebenSat ve EM.TV televizyonları başta olmak üzere Almanya'nın en büyük medya gruplarından birine sahipken 2001 yılında Formula 1'in holdingi SLEC'in yüzde 51 hissesini 1.54 milyar dolara satın alan Leo Kirch, bir yıl sonra girdiği finansal krizden kurtulamayarak iflas edince hisseleri kreditör bankalar tarafından satılmaya başlandı. 
     Bayern LB, JP Morgan ve Lehman Brothers bu dönemde SLEC'teki hisselerin yüzde 75'ini kontrol eder duruma gelse de, İngiliz yatırımcı Ecclestone, tartışmalara rağmen Formula 1'in yönetim ve işletmesini üstlenmeyi sürdürdü. 
     Bankaların kurduğu Speed Investment şirketi, Ecclestone'a karşı uzun süren hukuk mücadelesi yürüterek Formula 1'in kontrolünü sağlamaya çalıştı. 
     Bayern LB sözcüsü tarafından yapılan son açıklamada, iki tarafın uzlaştığı ve bankaların tüm taleplerinin Ecclestone tarafından karşılandığı kaydedildi. 
     Sözcü, Formula 1'in kontrolünü eline geçiren Speed Investment şirketinin yapıcı ve sorumlu şekilde çalışacağını ve tüm tarafların çıkarını koruyacağını ifade etti. 
     
</TEXT>
</DOC>
