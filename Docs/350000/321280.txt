<DOC>
<DOCNO> 321280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sonspo15.html </URL>
<DATE> 2005/03/06/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Gökşen Anelka'nın bonusunu herkes gördü, Ribery en iyi transfer 
</HEADLINE>
<TEXT>

     Galatasaray Kulübü Futbol Şubesi Sorumlusu Fatih Gökşen, Beşiktaş maçında ortaya koyduğu futbolla göz dolduran Franck Ribery'ye övgüler yağdırırak, ''Anelka'nın bonusunu herkes gördü, Ribery, fiyatı da gözönüne alındığında Türkiye'nin en iyi transferi'' dedi. 
     Fatih Gökşen, yeni transfer olduğunda Ribery'nin çok eleştirildiğini, hatta bu oyuncu için ''Anelka'nın bonusu'' denildiğini vurgulayarak, ''Allah herkese Ribery gibi bir bonus nasip etsin. Adam daha ne yapsın, koşuyor, mücadele ediyor. Her şutu kaleyi buluyor. Fiyatı da gözönüne alındığında Türkiye'nin en iyi transferi Ribery'dir'' diye konuştu. Ribery'nin maçta sık sık faule durdurulması konusunda hakemlerden yardım isteyen Gökşen, hakemlerin bundan sonraki maçlarda daha dikkatli olmaları ve top oynatmamaya yönelik davranışları daha iyi görmeleri gerektiğini kaydetti. 
     
     ''RAKİBİ SAHADAN SİLDİK'' 

     Gökşen, çok stratejik bir maçta Beşiktaş'ı yendiklerini ifade ederek, ''Rakibimizi sahadan sildik, aynı Fenerbahçe'yi ilk yarıda yendiğimiz gibi'' dedi. 
     Derbi maçın kendileri için çok memnun edici sonuçlandığını anlatan Gökşen, ''Artık kendi yolumuzu kendimiz açacağız. Yine bir derbiyi kayıpsız geçtik. İnşallah son iki derbiyi de kazanıp şampiyon olacağız, Türkiye Kupası'nı da kazanacağız. Hedefimiz çifte kupayı müzemize götürmek'' diye konuştu. 
     
     ''HAKEM MAÇI SOĞUTTU'' 

     Gökşen, maçın hakemi Fırat Aydunus'un sahaya atılan şişeleri toplamakla oyunu soğuttuğunu ileri sürdü. 
     Necati'nin gördüğü kırmızı kartın haklı olduğunu dile getiren Gökşen, ''Ancak bir hakem şişe toplamaya başladıysa, 90 dakika toplaması lazım. Ayrıca, şişe toplayarak maçı soğutması doğru değildi'' ifadelerini kullandı. 
     Gökşen, sarı-kırmızılı taraftarlara da mesaj göndererek, ''Taraftarlarımızdan bize destek verirken daha dikkatli ve akılcı davranmalarını bekliyoruz'' dedi. 

     
</TEXT>
</DOC>
