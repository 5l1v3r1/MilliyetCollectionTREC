<DOC>
<DOCNO> 349433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sontur01.html </URL>
<DATE> 2005/06/06/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Silah çekti, kendini de vurdu 
</HEADLINE>
<TEXT>

     DHA 

      İZMİR'in Karşıyaka İlçesi'nde, bir barda çıkan tartışmada tabancasını çeken Vedat Balkaya, eski ortağı Arslan Kılıç'ın ağabeyi Erdoğan Kılıç'ı ayağından vurdu. Bar çalışanlarının engelleme çalıştığı Balkaya, silahının ateş almasıyla kendisi de ayağından yaralandı. 
     Olay bugün saat 03.00 sıralarında Yalı Caddesi'ndeki Mesken Bar'da meydana geldi. İddaya göre, 35 yaşındaki Vedat Balkaya, arkadaşlarıyla birlikte, daha önce ortağı olan Arslan Kılıç'ın işlettiği bara gitti. Burada Arslan Kılıç ile alacak yüzünden tartıştığı ileri sürülen Vedat Balkaya, tabancasını çekerek Arslan Kılıç'ın barda bulunan ağabeyi Erdoğan Kılıç'ı sol ayağından vurdu. Bar çalışanlarının engellemeye çalıştığı Balkaya'nın elinde bulunan tabanca bu sırada yeniden ateş aldı. Bu kez tabancadan çıkan kurşun, Vedat Balkaya'nın sağ ayağına isabet etti. 
     Ambulansla Karşıyaka Devlet Hastanesi'ne kaldırılan yaralılar, tedaviye alındı. Polis olayla ilgili soruşturma başlattı. 
     
</TEXT>
</DOC>
