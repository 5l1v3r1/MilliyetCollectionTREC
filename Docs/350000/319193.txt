<DOC>
<DOCNO> 319193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun08.html </URL>
<DATE> 2005/02/28/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Suriye "Saldırıda bizim değil İsrail'in parmağı olabilir" 
</HEADLINE>
<TEXT>

     KAHİRE, DHA 

      SURİYE Dışişleri Bakanı Faruk El Şara, İsrail'in, Tel Aviv'de önceki gün düzenlenen saldırıda Şam'ın parmağı olduğu yönündeki suçlamalarını reddetti. 
     Mısır'ın başkenti Kahire'deki temasları çerçevesinde Faruk El Şara, Mısır Cumhurbaşkanı Hüsnü Mübarek tarafından Cumhurbaşkanlığı Konutu'nda kabul edildi. El Şara, Mübarek'e, Suriye Devlet Başkanı Beşşar Esad'ın mektubunu iletti. Mektubun, Suriye'nin Lübnan'da bulunan askerlerini çekme konusunu içerdiği bildiriliyor. Dünya basının yoğun ilgi gösterdiği görüşmede, Mısır Dışişleri Bakanı Ahmed Ebul Geyt de hazır bulundu. 
     
     "İSRAİL'İN PARMAĞI OLABİLİR'' 
     Kahire'de Arap Birliği Genel Sekreteri Amr Musa ile de bir araya gelen El Şara temaslarının ardından yaptığı açıklamada, İsrail'in, Tel Aviv'de düzenlenen saldırıda Şam'ın parmağı olduğu yönündeki suçlamalarını reddederek, saldırıyla ilgilerinin olmadığını söyledi. Saldırıya İsrail'in karışmış olabileceğini ima eden El Şara, "İsrail'in suçlaması asılsız ve hiçbir kanıta dayanmıyor. Düzenlenen saldırıda İsrail'in parmağı olduğu ihtimalini de ben gözardı etmiyorum" dedi. 
     Mübarek geçen hafta, Mısır Haber Alma Teşkilatı Başkanı Ömer Süleyman ile Beşşar Esad'a mektup göndermişti. 
     
</TEXT>
</DOC>
