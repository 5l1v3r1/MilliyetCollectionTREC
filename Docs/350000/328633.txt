<DOC>
<DOCNO> 328633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonspo42.html </URL>
<DATE> 2005/03/30/ </DATE>
<TIME> 22.42 </TIME>
<AUTHOR>  </AUTHOR>
<HEADLINE>
Efes Pilsen Play-Off'a yükseldi Efes Pilsen 69 - AEK 62 
</HEADLINE>
<TEXT>

     Basketbolda ULEB Erkekler Avrupa Ligi 2. tur G Grubu son hafta maçında Efes Pilsen, Yunanistan'ın AEK takımını 69-62 yenerek play-off oynamaya hak kazandı. Lacivert-beyazlılar play-off'ta Yunanistan ekibi Panathinaikos ile eşleşti. 
     Karşılaşmaya adam adama savunma ile başlayan Efes Pilsen, Prkacin ve Nikolic ile pota altından basketler bularak rakibine üstünlüğünü kabul ettirdi. Lacivert-beyazlılılar, Domercant'ın maçın ilk 3 sayılık basketini bulmasıyla 5. dakikada farkı 9 sayıya 13-4 çıkardı. Ev sahibi ekip, AEK'in aldığı mola sonrasında kısa bir süre zorlanırken, hemen kendini toparlayıp Prkacin ile basketler buldu ve 1. periyodu 17-10 önde geçti. 
     2. Periyotun başında kötü şut seçimleri yapıp, ribaundları almakta zorlanan Efes Pilsen, buna rağmen Ermal'in pota altından zorlayarak bulduğu basketlerle oyundaki üstünlüğünü sürdürdü. Efes Pilsen'de bu periyotta ilk 5'ten sadece Solomon sahada yer alırken, lacivert-beyazlılar rakibin iki kısa oyuncusu Zisis ve Chatzis'in sayılarına engel olamadı. 15. dakika 30-24 ev sahibi ekibin üstünlüğü ile geçildi. Savunmasını oturtamayan ve rakibin boş atışlarına engel olamayan Efes Pilsen, 17. dakikada farkın 2 sayıya 30-28 inmesine engel olamadı. Rakip pota altında kurduğu üstünlüğünü ilk yarının son dakikalarında da sürdüren Efes Pilsen, Prkacin, Nikolic ve Ender ile bulduğu basketlerle devreyi 38-33 önde kapattı. 
     İkinci yarıya Domercant ile bulduğu basketlerle başlayan Efes Pilsen, iyi de savunma yapıp rakibine sayı imkanı tanımayınca 23. dakikada farkı 11 sayıya 44-33 çıkardı. Bu dakikadan sonra hücumlardan boş dönen Efes Pilsen, rakibinin 25. dakikada farkı 7 sayıya 44-37 düşürmesine engel olamadı. Daha sonra savunmasını sertleştiren lacivert-beyazlılar, oyuna yeniden ağırlıklarını koymayı başardı. Domercant ile üst üste sayılar bulan Efes Pilsen, 27. dakikada maçtaki en yüksek farka ulaşırken skoru 50-37 yaptı. Efes Pilsen, son dakikalarında zaman zaman basit top kayıpları yaptığı bu periyodu, Ender ve Ermal'in sayılarıyla 54-46 önde tamamladı. 
     Son periyotta yine hücumda sıkıntı yaşayan ve üst üste hatalar yapmaya başlayan Efes Pilsen karşısında AEK, 37. dakikada farkı 3 sayıya 59-56 indirdi. Son dakikaları büyük heyecan içinde geçen maçın bitimine 1,5 dakika kala Domercant'ın basketiyle skoru 63-56 yapan ve biraz olsun rahatlayan Efes Pilsen, kalan sürede iyi savunma yapıp, maçtan 69-62 galip ayrıldı. 
     
     
     TRİBÜNLER DOLDU 

     Efes Pilsen'i destekleyen taraftarlar, Abdi İpekçi Spor Salonu'nun büyük bir bölümünü doldurdu. 
     Maçı ücretsiz izleyen yaklaşık 10 bin taraftar, karşılaşma boyunca ellerindeki Türk ve Efes Pilsen bayraklarını sallayarak, lacivert-beyazlı takımı destekledi. 
     Karşılaşma öncesinde, başlangıncında ve sonunda salonda muhteşem ışık ve konfeti şovları yapılarak taraftarlar coşturuldu. 
     Maçın 3. periyodunda, A Milli Futbol Takımı'nın, Gürcistan'ı 5-2 yendiği salonda anons edilence, taraftarlar sevinç çığlıkları attı. 
     Karşılaşmaya ilk 5'te başlayan Alper, ilk dakikalarda sakatlanınca, maçın ilerleyen dakikalarında fazla forma şansı bulamadı. 
     Efes Pilsen'in, AEK'i yenmesinde, pota altından Prkacin ve Ermal'ın bulduğu basketlerin yanı sıra Ender'in kritik anlarda yaptığı iyi savunma sonrası rakibe verdirdiği hücum fauller ile Domercant'ın 3 sayılık sayıları büyük etken oldu. 
     Az sayıda AEK taraftarı da kendilerine ayrılan yerden takımlarını destekledi. 
     
     İNCE HESAPLAR 

     Efes Pilsen'in maçtan önceki planı, grupta birincilik için hem AEK'i yenmek, hem de 18 sayı fark bulmaktı. 
     Maç boyunca en fazla 13 sayı farkı yakalayabilen lacivert-beyazlılar, tüm çabalarına rağmen rakibinin iyi hücum etmesi nedeniyle amacına ulaşamadı. Efes Pilsen, gruptaki diğer maçta Prokom Trefl'i deplasmanda farklı yenen 85-51 Benetten Treviso'nun ardından grubu ikinci sırada tamamladı. 
     Maça grup lideri başlayan AEK, aldığı mağlubiyetle 3. sıraya gerileyerek play-off dışında kaldı. 

     
</TEXT>
</DOC>
