<DOC>
<DOCNO> 314085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun46.html </URL>
<DATE> 2005/02/10/ </DATE>
<TIME> 19.39 </TIME>
<AUTHOR>  </AUTHOR>
<HEADLINE>
Lavrov "Rusya'nın yeni bir soğuk savaşa ihtiyaçı yok" 
</HEADLINE>
<TEXT>

     Rusya Dışişleri Bakanı Sergey Lavrov, Rusya ile Batı veya Bağımsız Devletler Topluluğu BDT arasında yeni bir çatışma için geçerli neden bulunmadığını söyledi. 
     Lavrov, İzvestiya gazetesine yaptığı açıklamada, BDT ülkelerinin Batı ile Rusya arasında tercih yapma pozisyonuna sokulması gibi bir durumun yaratılmasına karşı olduğunu belirterek, ''Biz onların dış dünyayla ilişkilerini ulusal istekleri çerçevesinde geliştirme konusundaki egemenliğini tanıyoruz. Ancak aynı zamanda tarihi, ekonomik ve insani bağların sürdürülmesi ve teşvik edilmesi, bölgesel entegrasyonların kolaylaştırılmasını hakkı da destekliyoruz'' dedi. 
     Sergey Lavrov, Rusya'nın ABD, AB ve NATO ile ilişkilerinin dinamik bir şekilde gelişmesinin teşvik edilmesinin birçok sorunun çözümüne yardımcı olacağını belirterek, ''Asıl önemli olan şey, çatışmanın bugün karşı karşıya bulunduğumuz sorunların hiçbirinin çözümüne yardımcı olmayacağını bilmemizdir'' diye konuştu. 
     ''Rusya'nın yeni bir soğuk savaşa ihtiyacı bulunmadığını'' ifade eden Lavrov, önceliklerinin ülke içindeki sosyal-ekonomik sorunları halletmek, sürdürülebilir kalkınmayı sağlamak ve küresel siyasete entegre olmak olduğunu söyledi. 
     Lavrov, Batılı liderlerin Rusya'yı terörle mücadelede ve bölgesel sorunların çözümünde önemli bir ortak olarak gördüğünü belirterek, ''sorumlu Amerikalı ve AB'li'' politikacıların, Rusya ile yeni bir çatışma ortamı yaratmayı ''aptallık'' olarak gördüğünü sözlerine ekledi. 
     
</TEXT>
</DOC>
