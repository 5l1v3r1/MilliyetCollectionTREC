<DOC>
<DOCNO> 321107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonyas06.html </URL>
<DATE> 2005/03/05/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İşaret parmağı kısa olan erkekler daha saldırgan 
</HEADLINE>
<TEXT>

     LONDRA, DHA 

      KANADALI bilim adamları tarafından yapılan bir araştırmada, işaret parmağı kısa olan erkeklerin daha saldırgan oldukları ortaya çıktı. Alberta Üniversitesi uzmanlarına göre, erkeklerde işaret parmağı yüzük parmağından ne kadar kısaysa fiziksel saldırganlık ihtimali de o kadar artıyor. Ancak bu durum sözlü iletişimde saldırganlığa neden olmuyor. 300 erkeğin parmak boyları ölçülerek yapılan araştırmanın sonuçları kadınlar için geçerli değil. BBC'nin haberine göre, parmak boyu ve saldırganlık arasındaki ilişkinin, bebeğin, ana rahmindeyken erkeklik hormonu testosterona maruz kalmasıyla bağlantılı olduğu düşünülüyor. 
     Kadınlarda işaret ve yüzük parmakları, avuç içine en yakın kıvrımlardan parmak ucuna kadar ölçüldüğünde genelde birbirine eşit çıkıyor. Erkeklerde ise yüzük parmağı genel olarak işaret parmağından daha uzun oluyor. Yapılan bazı araştırmalarda, uzun yüzük parmağı ve simetrik ellerin erkeklerde çocuk yapma potansiyelinin yüksekliğini gösterdiği anlaşılırken, işaret parmağının uzun olması da kadınlarda yüksek doğurganlık göstergesi olarak nitelendirilmişti. 
     
</TEXT>
</DOC>
