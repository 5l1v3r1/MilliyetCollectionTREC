<DOC>
<DOCNO> 319289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonsiy15.html </URL>
<DATE> 2005/02/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Anayasa Mahkemesi. Belediye Yasası'nın kısmi iptali için kararını verdi 
</HEADLINE>
<TEXT>

     Anayasa Mahkemesi, Belediye Yasası'nın bazı maddelerinin iptali istemiyle açılan davada, ''karar vermeye yer olmadığına'' karar verdi. Yüksek Mahkeme, kararına, yasanın daha önce şekil yönünden iptal edilmesini gerekçe gösterdi. 
     Anayasa Mahkemesi Başkanvekili Haşim Kılıç, gazetecilere yaptığı açıklamada, bugünkü toplantıda, anamuhalefet partisi CHP'nin 5272 sayılı Belediye Yasası'nın bazı maddelerinin iptali ve yürürlüğünün durdurulması istemiyle açılan davada ilk inceleme yapıldığını söyledi. 
     Yasanın daha önce şekil yönünden iptal edildiğini anımsatan Kılıç, bu nedenle, bazı maddelerinin esas yönünden iptal edilmesi istemiyle açılan davada, ''karar vermeye yer olmadığına'' karar verdiklerini bildirdi. 
     Anayasa Mahkemesi, CHP'nin açtığı davada Belediye Yasası'nı şekil yönünden iptal etmiş ve bu kararın Resmi Gazete'de yayımlanmasından 6 ay sonra yürürlüğe girmesine karar vermişti. 
     
</TEXT>
</DOC>
