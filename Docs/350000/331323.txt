<DOC>
<DOCNO> 331323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/spor/spo30.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



İSTANBUL 

Kritik zirve 
Futbol Federasyonu, bugün Levent Bıçakcı başkanlığında toplanacak. Levent'teki toplantıda havuz sisteminin yanı sıra milli takımlar sorumlusu Osman Çağlıkoç ve aynı komitede yer alan Zekariya Alp'in durumları da netlik kazanacak. Serdar Güzelaydın'ın da A Milli Takım Sorumluluğu'na getirilip getirilmeyeceği karara bağlanacak. 

İZMİT 

Alarm verildi 
2. Lig A Kategorisi'nde Kocaelispor ile Bursaspor arasında oynanacak haftanın en önemli maçı için geniş güvenlik önlemleri alınacak. Bursasporlu çok sayıda taraftarın da İzmit'e gelecek olması nedeniyle Kocaeli Emniyet Müdürlüğü bileti olmayanı şehre sokmayacak. Otobüsler de kent girişinde kontrol edilecek. 

SAMSUN 

Taraftardan tam destek 
Murat Sandıkçı DHA 

Samsunspor'un son haftalarda aldığı kötü sonuçlarla tehlike çemberi içine girmesi şehir ile takımı bütünleştirdi. Taraftarlar, kenti kırmızı beyaz bayraklarla süslemeye başladı. Ankara'da oynanacak olan Gençlerbirliği maçına da çıkartma yapmaya hazırlanan taraftarlar, takımlarını içeride ve dışarıda yalnız bırakmama kararı aldı. 

GAZİANTEP 

Büyük hegomonya 
Hasan Kırmızıtaş DHA 

Gaziantepspor Teknik Direktörü Nurullah Sağlam, Süper Lig'in dört büyük takımın hegemonyası altında olduğunu savundu. Sağlam, katıldığı bir panelde dört büyüklere sarı ve kırmızı kartların çok zor çıktığını, bunun sebebinin takımların büyüklüğünün beyinlere kazınmış olmasından kaynaklandığını kaydetti. 

KAYSERİ 

Umutlu seyahat 
Oktay Ensari DHA 

Akçaabat Sebatspor'la yarın deplasmanda kümede kalma yolunda hayati bir maç oynayacak Kayserispor, hazırlıklarını tamamlayarak Trabzon'a gitti. Bu arada yönetimin maç öncesinde Galatasaray beraberliğinin primlerini dağıtarak, moral vereceği bildirildi. Sarı - Kırmızılı takımda sakatlığı süren Ali Turan dışında eksik bulunmuyor. 

İTÜ 

Milliyet panelde 
İstanbul Teknik Üniversitesi İTÜ , bugün düzenlenecek "Sporda Gündem" platformunda Milliyet ekibini ağırlayacak. Necil Ülgen, Cem Dizdar, Mehmet Demirkol ve Bilgin Gökberk, konuşmacı olarak katılacakları panelde öğrencilerin sorularını yanıtlayacak. Ayazağa Kampüsü'ndeki panel saat 15.00'te başlayacak. 

SAKARYA 

Sağduyu çağrısı 
Sakaryaspor Başkanı Selahattin Aydın, Fenerbahçe maçında taraftardan sağduyulu destek beklediklerini söyledi. Aydın "Tribünlerimiz geçmişle kıyaslanamayacak kadar güzel. Bunu Fenerbahçe maçında da devam ettirmeliyiz. Taraftarımıza bu olumlu güzellik için teşekkür ediyorum. Fenerbahçe maçında da taraftarın desteğine ihtiyacımız var" diye konuştu. 

UEFA KUPASI 

CSKA şov yaptı 
UEFA Kupası çeyrek final ilk maçları dün gece oynanırken, en farklı galibiyeti CSKA Moskova aldı. Rus ekibi, Fransız Auxerre'i kendi evinde 4 - 0 mağlup etti. Diğer karşılaşmalarda şu sonuçlar alındı A.Vienne Avusturya - Parma İtalya 1 - 1, Newcastle United. İngiltere - Sporting Lizbon Portekiz 1 - 0, Villarreal İspanya - AZ Alkmaar Hollanda 1 - 2. Bu müsabakaların rövanşları 14 Nisan tarihinde yapılacak. 

FUTBOL 

Mourinho kurtuldu 
UEFA, Bayern Münih maçında yardımcısı Faria'ya telefonla talimat verdiği iddia edilen Chelsea Teknik Direktörü Mourinho için soruşturma başlatılmayacağını açıkladı. Barcelona karşılaşması sonrasındaki sözleri nedeniyle 2 maç ceza alan Portekizli çalıştırıcının yedek kulübesiyle telefon veya benzeri araçlarla temas kurması da yasaklanmıştı. UEFA Basın Sözcüsü Ahlstrom, "Bize böyle bir olay rapor edilmedi" dedi. 

RALLİ 

Y.Zelanda'da start günü 
Dünya Ralli Şampiyonası'nın dördüncü ayağı bugün Yeni Zelanda'da başlıyor. Genel klasmanda 20 puanla lider durumda bulunan Subaru pilotu Petter Solberg, Yeni Zelanda Rallisi'ne de iddialı giriyor. Son test sürüşlerinde arabası takla atan Ford takımında Kresta'nın ise yarıştan çekildiği açıklandı. 


</TEXT>
</DOC>
