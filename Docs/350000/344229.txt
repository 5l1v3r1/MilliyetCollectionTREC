<DOC>
<DOCNO> 344229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/soneko09.html </URL>
<DATE> 2005/05/20/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
İşçiler hükümetten enflasyon oranında zam istedi 
</HEADLINE>
<TEXT>

     370 bin kamu işçisini ilgilendiren toplu sözleşme görüşmelerinde kritik gün aşıldı. Türk-İş hükümetten ilk altı ay için enflasyon oranında zam ve büyümeden pay istedi. 
     İşçiler ile hükümet arasında başlayan ve 370 bin kamu işçisini ilgilendiren toplu sözleşme görüşmelerinde hükümetle Türk İş aynı masa etrafında buluştu. 
     Hükümetin IMF'nin çalışma koşulları esnek hale getirilsin önerisine uygun bir düzenleme yapılmasından endişe eden işçiler, kazanılmış haklardan taviz verilmesine karşı. 
     Başbakan Yardımcısı Mehmet Ali Şahin, Türk-İş yöneticileriyle yemekte biraraya geldi. Türk-İş ücret artışı ile ilgili istekleri rakamları hükümeti sundu. 
     
     Türk-İş'in ücret artış talebi 

     İlk altı ay enflasyon artı büyümeden pay . 
     İkinci altı ay yüzde 5. 
     Üçüncü altı ay yüzde 5. 
     Dördüncü altı ay yüzde 5. 
     Ancak Türk-İş yönetimi bu defa rakamın değil istihdam garantisinin öncelikli konu olduğunu da toplantıda belirtti. Hükümetin işi de bu defa zor çünkü IMF'nin hem ücret konusunda baskısı var hem de istihdam garantisi konusunda. 
     Kısa bir süre önce Türkiye'ye gelen IMF Birinci Başkan Yardımcısı Anne Krueger, "Türkiye'de işçi kolay çıkarılamıyor, asgari ücret yüksek. Çalışma yaşamı esnekleşitirilmek üzere yeniden gözden geçirilsin" demişti. 
     Ancak işçiler kararlı. Türk-İş Başkanı Salih Kılıç, toplantıda bunu Başbakan Yardımcısı Mehmet Ali Şahin'e de aktardı. 
     İşçilerin 10 başlık halindeki isteklerine Bakan Şahin'in yanıtı ise, "ücret taleplerini aldık. İlgili birimlerle görüşmelerden sonra mesafe almayı umut ediyoruz" oldu. 
     Görüşmelerde bir sonraki randevu ay sonunda. Ancak Türk-İş bakanla ilk görüşmesinde anlaşmazlık halinde grev yapacakları sinyalini de verdi. 
     
     Şahin "Çalışmalar gözden geçirildi" 

     Bakan Şahin, toplantıda bu yılın başından beri kamu işyerlerinde çalışan işçiler kapsayan toplu iş sözleşmesi görüşmeleri ve çalışmalarını gözden geçirme fırsatı bulduklarını söyledi. 
     Türk-İş'in önerilerinin idari maddeler ve ücret başlıkları altında toplandığını belirten Şahin, idari maddelerle ilgili talep ve karşı görüşlerin işçi ve işveren sendikaları arasında devam eden görüşmelerde ele alınacağını bildirdi. 
     Görüşmede, idari maddeler ile ücret ve sosyal haklar başlıkları altında temel isteklerini sunduklarını kaydeden Kılıç, hükümet ve Kamu İşveren Sendikası'nın bu önerileri değerlendirerek önümüzdeki günlerde kendilerine karşı önerilerini sunacaklarını bildirdi. 
     Gerçekleşecek enflasyon oranının bu talepleri aşması halinde ücretlerde aynı oranda iyileştirme yapılmasını istediklerini ifade eden Kılıç, sosyal haklardaki artış taleplerinin de ücret artış oranlarıyla aynı oranlarda söyledi. 

     
</TEXT>
</DOC>
