<DOC>
<DOCNO> 323959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun19.html </URL>
<DATE> 2005/03/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İtalyan askerlerin yerini kim dolduracak 
</HEADLINE>
<TEXT>

     İtalya Başbakanı Silvio Berlusconi'nin, dün, ülkesinin Irak'taki askerlerinin sayısını eylül ayından itibaren azaltmaya başlayacağını söylemesinin ardından, bu boşluğun kimin tarafından doldurulacağı tartışılmaya başladı. 
     Savunma konularında uzmanlaşmış İngiliz Jane's Information Group analisti Charles Heyman, İtalyan askerlerinin sayısının azaltılmasıyla ortaya çıkacak boşluğun büyük olasılıkla Irak'a gönderilecek İngiliz birlikleriyle doldurulacağını söyledi. 
     Irak'a 6 aylığına ek İngiliz birlikleri gönderilmesinin maliyetinin 10 milyon sterlin civarında olduğunu belirten Heyman, Irak'ın güneyinde, Nasıriye bölgesinde İngiliz komutası altında önemli sayıda İtalyan askerinin görev yaptığını, sayılarının azaltılmasının, İngilizler için olduğu kadar Amerikalılar için de sorun yaratacağını kaydetti. 
     Heyman, Şiilerin çoğunlukta olduğu ve Irak'ın diğer bölgelerine göre daha sakin olan bu bölgede durumun değişebileceğine işaret ederek, daha çok yeni kurulan Irak güvenlik güçlerinin bölgeyi kontrol etmesinin şu an için mümkün olmadığının ortada olduğunu ve koalisyonun desteğine ihtiyaç duyduğunu söyledi. 
     İtalyan askerlerinin sayısının azalmasının önemli bir boşluk yaratacağının kesin olduğunu belirten Heyman, İtalyan askerlerinin yerine geçecek birlik bulmanın da zor olduğuna işaret etti ve Amerikalıların 3 bin ek asker temin etmesinin hemen hemen imkansız olduğunu düşündüğünü belirtti. 
     Heyman, ''Büyük olasılıkla bu boşluğu bizim doldurmamız istenecek'' dedi. 
     Irak'ta halen 8 bin kadar İngiliz askeri görev yapıyor. 
     
     AVUSTRALYA 
     Bu arada, geçen ay muharip olmayan Japon askerlerinin güvenliğinin sağlanması ve Hollandalı askerlerin çekilmesinden sonra Irak askerlerine eğitim vereceğini açıklayan Avustralya Dışişleri Bakanı Alexander Downer, İtalyan askerlerinin boşluğunun kendileri tarafından doldurulmasının söz konusu olmadığını belirtti. 
     Downer, bu aşamada Irak'a kuvvet göndermek gibi bir niyetleri olmadığını söyledi. Ancak Avustralya Başbakanı John Howard, İtalyan askerlerinin sayı azaltmasından sonra Irak'a kuvvet gönderme ihtimalinin göz ardı edilmediğini söyledi ve böylece, Downer'ın açıklamalarını yalanlamış oldu. 
     Howard, ''Şu anda Irak'taki asker sayısını artırmak gibi bir planımız yok, ancak gelecekteki değişiklikleri göz ardı edemem'' dedi ve şu anda birliklerinin sayısının artırılması için talep gelmediğini sözlerine ekledi. 
     
     JAPONYA 
     Öte yandan Japonya Başbakanı Juniçiro Koizumi, İtalya'nın kararının, Tokyo yönetiminin Irak'a 550 asker konuşlandırma kararını etkilemeyeceğini söyledi. 
     Koizumi, gazetecilerin, ''İtalya'nın kararının Tokyo'nun da benzer bir karara varmasına yol açıp açmayacağına'' ilişkin sorusuna, ''İtalya İtalya, Japonya Japonya'dır'' yanıtını vererek, bu kararın Irak'a asker konuşlandırmalarını etkilemeyeceğini belirtti. 
     
</TEXT>
</DOC>
