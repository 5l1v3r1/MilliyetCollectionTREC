<DOC>
<DOCNO> 327354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonsiy20.html </URL>
<DATE> 2005/03/26/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Başbakan Erdoğan Milli takımın galibiyetinden memnun... 
</HEADLINE>
<TEXT>

     Başbakan Recep Tayyip Erdoğan, A Milli Futbol Takımı'nın Arnavutluk karşısında net bir galibiyet aldığını, bundan dolayı mutlu olduklarını söyledi. 
     Erdoğan, Türkiye ile Arnavutluk A Milli takımları arasında oynanan 18. Dünya Kupası Avrupa Elemeleri 2. Grup 6. maçını, Arnavutluk Başbakanı Fatos Nano ile birlikte izledi. Maçın ardından gazetecilere açıklama yapan Erdoğan, her şeyden önce maçın kardeşlik içinde geçtiğini, bundan dolayı mutlu olduklarını kaydetti. Erdoğan, şöyle devam etti 
     ''Dost ve kardeş iki ülke futbol takımının sportmence, kardeşlik anlayışı içinde maçı sonuçlandırmış olmaları mutluluk nedenidir. Bundan sonraki süreç içinde Arnavutluk Milli Takımı'na başarılar diliyorum. Ayrıca, değerli dostum Fatos Nano ile beraber maçı izlemek benim için bir onur. Futbolda zaman zaman bir tarafın hataları, noksanlarıyla neticeye gidilir. Bazen de hataların yanında başarı galibiyeti getirir. Bugün burada ikisi de vardı. Her şeyden önce net bir galibiyet. Bundan dolayı mutluyuz.'' Başbakan Erdoğan, bugün Yunanistan'ın deplasmanda 3-1 galip geldiğini, Danimarka'nın da şu an önde olduğunu hatırlatarak, Arnavutluk ile Türkiye arasındaki puan farkının açıldığını, ancak Gürcistan ile deplasmanda yapılacak maçın kazanılması gerektiğini söyledi. 
     Türk Milli Takımı'nın rakiplerinin Çarşamba günü nasıl bir netice alacaklarını bilemediklerini ifade eden Erdoğan, ''Dolayısıyla Milli Takımımızın her maçı bir final havasında. Temennimiz odur ki gruptan inşallah çıkarız'' diye konuştu. 
     Stattaki atmosferin sorulması üzerine Erdoğan, ''Atmosfer gayet güzeldi'' yanıtını verdi. 
     Başbakan Erdoğan, ''Milli Takım iyi oynadı mı '' şeklindeki soru üzerine de ''Çok çok iyi değildi'' dedi. 
     
</TEXT>
</DOC>
