<DOC>
<DOCNO> 304299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun31.html </URL>
<DATE> 2005/01/07/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
KKTC'de seçmen sayısı 3 bin arttı 
</HEADLINE>
<TEXT>

     KKTC Yüksek Seçim Kurulu YSK Başkanı Taner Erginel, 20 Şubat'ta yapılacak milletvekilliği erken genel seçiminde, kesin olmayan rakamlara göre, 146 bin 971 kişinin oy kullanacağını açıkladı. 
     Erginel, düzenlediği basın toplantısında, bu rakamın, seçmen sandık listelerinin askıya alınması ve yapılacak başvurularla son halini alacağını söyledi. 
     Taner Erginel, tüm iyi niyet ve titizliklerine rağmen kütük ve seçmen listelerinde kendilerinden kaynaklanmayan eksiklikler olabileceğini ifade ederek, bunların düzeltilmesi ve kusursuz bir seçimin yapılabilmesi için siyasi partilerden ve halktan katkıda bulunmalarını istedi. 
     ''Yasaklarla değil, ilgili tüm tarafların görüşlerini alarak seçimlerle ilgili düzenlemeler yapmak istediklerini'' kaydeden Erginel, bu amaçla, gelecek hafta içinde siyasi parti ve medya temsilcileriyle ayrı ayrı bir araya geleceğini bildirdi. 
     Seçim hazırlıkları hakkında bilgi veren Erginel, şeffaflık ilkesiyle çalıştıklarını, halkta seçimlere ilişkin en küçük tereddüt kalmasını istemediklerini kaydetti. 
     Taner Erginer, 24 Nisan 2004 referandumunda KKTC'nin kesinleşmiş seçmen sayısının 143 bin 639 olduğuna işaret ederek, 24 Nisan 2004 tarihinden sonra seçmen sayısının 3332 kişi arttığını bildirdi. 
     Erginel, bu sürede 2 bin 484 kişinin 18 yaşını doldurarak, 1429 kişinin Nüfus Başyazmanlığı'nın kayıtlarıyla, 180 kişinin ilçe seçim kurullarına bildirilen yeni kayıtlarla ve 6 kişinin de hatalı kayıtların düzeltilmesiyle seçmen listesine eklendiğini, toplam eklemenin 4 bin 99 kişi olduğunu belirtti. Erginel, vefat nedeniyle 762, hatalı kayıtların düzeltilmesi sonucu da 5 olmak üzere toplam 767 kişinin listeden çıkarıldığını ve seçmen sayısındaki artışın 3 bin 332 kişi olduğunu anlattı. 
     
</TEXT>
</DOC>
