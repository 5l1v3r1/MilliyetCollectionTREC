<DOC>
<DOCNO> 334111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/siyaset/siy01.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu nasıl seçim 
</HEADLINE>
<TEXT>


Küçükali'nin genel başkan seçildiği Kızılay Kurultayı'nda, delegeler açıkta zarfladıkları pusulaları birbirlerine uzatarak sandığa attılar 

AYDIN HASAN Ankara 


Türkiye Kızılay Derneği'nin olağan kongresinde, "seçim komedisi" yaşandı. Gizli yapılması gereken oylamada, delegeler, görevlilerin gözleri önünde pusulaları zarfa koyarak oyunu kullandı. 
Genel Merkez Kurulu GMK üyeliklerinin üçte biri için yenileme seçimi yapıldı. Muhaliflere delege olmadıkları gerekçesiyle liste çıkarma izni verilmeyen kongrede, 2003'te Cumhurbaşkanı Sezer'in kayyum heyeti başkanı olarak atanmasına onay vermediği Tekin Küçükali'nin listesi oylandı. 

2 yeni isim 
Küçükali, görevi sona eren 10 üyeden 8'ine yeniden listede yer verdi. Listede, sadece Ali Ulvi Bakır ile Hakkı Özsoy yönetime giren 2 yeni isim oldu. 30 üyeli GMK'da, 28 eski isim yerini korudu. Eski Genel Başkan Talat Yılmaz ile arkadaşlarının istifa etmeleri bekleniyor. 
GMK'da da, Küçükali yeniden genel başkanlığa seçildi. Genel başkan vekilliklerine Ahmet Lütfü Akar ile Servet Rüştü Karahan getirilirken, Muzaffer Komit genel sekreter oldu. Mehmet Kaan Kırali, Cihanser Erel ve Metin Altuğ da, yönetim kurulu üyeliklerine seçildi. 

Delegelerin tansiyonu düştü 

Fotoğraflar SERDAR ÖZSOY 

Kongrenin ikinci gününde, renkli görüntüler yaşandı. Geniş güvenlik önlemleri alındı. Üstleri aranan delegeler, polis kordonu içinden geçerek salona ulaşabildi. Kalabalık salonda bunalan yaşlı delegeler de, dışarı çıkarak Kızılay hemşirelerine tansiyonlarını ölçtürdü. 


</TEXT>
</DOC>
