<DOC>
<DOCNO> 330888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonyas17.html </URL>
<DATE> 2005/04/06/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
ABD'de Kızılderililere 'sigara satmayın' baskısı 
</HEADLINE>
<TEXT>

     Can KAMİLOĞLU DHA 

ABD'de başta New York olmak üzere çeşitli eyaletlerde sigaraya uygulanan vergi oranları artırılınca sigara tiryakileri de çareyi internet ve telefon aracılığıyla sigaranın daha ucuz olduğu Kızılderili özel bölgelerine yönelmekte buldu. Bu nedenle vergi gelirleri düşen eyaletler ise Kızılderililerin satışlarını engellemek için her türlü yola başvuruyor. 
     ABD'de her eyaletin ayrı olarak vergilendirildiği sigaraya Kızılderililere ait özel bölgelerde vergi uygulanmıyor. Vergi oranlarının iyice artmasının ardından, Kızılderililer kurdukları internet siteleri aracılıyla ucuz sigara sağlamaya başlamışlardı. Bunun ardından başta New York olmak üzere büyük oranda vergi geliri kaybı yaşayan eyaletler Kızılderilelere sigara satmamaları için baskı yapmaya başladı. Kızılderililerin müşterilerinden paralarını tahsil etmek için kullandıkları kredi kartı terminalleri birer birer iptal ettirilirken, kredi kartı şirketleri de Kızılderili bölgelerinde sigara satışı yapan işletmelere kredi kartı ile satış izni vermemeye başladı. 
     Eyalet hükümetleri bu bölgelerde sigara satışının Kızılderililerden çok organize suç çetelerinin ve karaborsacıların eline geçtiğini iddia ediyor. 
     
     KIZILDERİLİLERİ TEHDİT EDİYORLAR 

     Yasal olarak vergisiz ucuz sigara satan Kızılderililer birer birer işletmelerini kapatmak durumunda kalırken, firma sahipleri sayısız tehdit aldıklarını belirterek, "Bizim bir çok konuda yasaları çiğnediğimizi iddia edip kendilerini haklı göstermeye çalışıyorlar, tehdit mektupları gönderip vergilerimizi ödemediğimizi iddia ediyorlar, mektupların üslup ve tarzı da giderek sertleşiyor" dedi. Zararlarının giderek arttığından yakınan Kızılderililer söz konusu baskılar nedeniyle 1500 kişinin işsiz kaldığını belirtiyor. 
     Seneca özel bölgesinde birer birer kapanan firmalar 2003 yılında, internet ve telefon yolu ile sigara satışından yaptığı 347 milyon dolar ciro ile bu yolla yapılan sigara satışlarının yüzde 90'ına ulaşmıştı. New York şehrinde kartonu 60- 90 dolar arasında değişen sigara fiyatları Seneca Kızılderili bölgesinde 9- 15 dolara satılıyor. 
     
</TEXT>
</DOC>
