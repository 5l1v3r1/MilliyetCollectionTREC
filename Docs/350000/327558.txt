<DOC>
<DOCNO> 327558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sondun25.html </URL>
<DATE> 2005/03/27/ </DATE>
<TIME> 20.28 </TIME>
<AUTHOR>  </AUTHOR>
<HEADLINE>
Marburg virüsünden ölenlerin sayısı 121'e yükseldi 
</HEADLINE>
<TEXT>

     Angola'nın kuzeyinde, Marburg virüsünden ölenlerin sayısının 121'e yükseldiği bildirildi. 
     Resmi kaynaklar, Luanda'nın kuzeyindeki Uige Hastanesi'ne dün getirilen 19 yaşındaki bir kadının öldüğünü belirttiler. 
     Sağlık Bakanlığı Sözcüsü Carlos Alberto, ''Bugün hastaneye biri çocuk 3 hastanın daha getirildiğini'' söyledi. 
     Bölge Sağlık Müdürü Vita Mvemba de Uige'de yaşayan bir Portekizlinin bugün askeri hastaneye getirildiğini, Cacuaco mahallesindeki sağlık merkezine yüksek ateş sebebiyle 2 gün önce getirilen ancak bugün kan kaybetmeye başlayan 12 yaşındaki bir çocuğun da Americo Boa Vida Hastanesi'ne nakledildiğini belirtti. 
     Ebola'ya benzer bir virüs olan öldürücü Marburg virüsü, ilk defa 1967 yılında Uganda'dan Almanya ve Yugoslavya'ya ithal edilen hastalıklı maymunlardan insanlara bulaşmasıyla ortaya çıkmıştı. 
     
</TEXT>
</DOC>
