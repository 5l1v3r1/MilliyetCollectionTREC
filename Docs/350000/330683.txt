<DOC>
<DOCNO> 330683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sondun27.html </URL>
<DATE> 2005/04/06/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Fuhuş ve dilencilik yapanlara 2 yıl pasaport yok 
</HEADLINE>
<TEXT>

     Bulgaristan İçişleri Bakanlığı, yurtdışında fuhuş ve dilencilik yaptığı veya porno filmlerde rol aldığı belirlenen 18 yaşından küçük Bulgar vatandaşlarının pasaportlarına el konulacağını ve 2 yıl süreyle pasaport verilmeyeceğini açıkladı. 
     Başbakan Yardımcısı Plamen Panayotov ile İçişleri Bakanı Georgi Petkanov tarafından hazırlanan ve kimlik belgeleri yasasından değişiklik öngören tasarı, yarın bakanlar kurulu tarafından onaylanarak parlamentoya gönderilecek. 
     İçişleri Bakanı Georgi Petkanov, tasarının amacının reşit olmayan kişileri uluslararası fuhuş ve dilencilik mafyasının tuzağına düşmekten kurtarmak olduğunu belirterek, parlamentonun tasarıyı aynen kabul etmesini beklediklerini söyledi. 
     Tasarıya göre, yurt dışında fuhuş ve dilencilik yaptığı veya porno filmlerde rol aldığı belirlenen 18 yaşından küçük Bulgar vatandaşları Bulgaristan'a giriş yaptıklarında pasaportlarına el konulacak. Bu kişilere, ailelerinin onayı dahi olsa en az 2 yıl yeni pasaport verilmeyecek ve yurt dışına çıkışları yasaklanacak. 
     Pasaportlarına bu sebeplerle el konulan kişiler için ilgili makam tarafından detaylı bir rapor hazırlanacak ve bu raporlar İçişleri Bakanlığı ile çocuk esirgeme kurumlarında uzmanlar tarafından incelenecek. 
     
</TEXT>
</DOC>
