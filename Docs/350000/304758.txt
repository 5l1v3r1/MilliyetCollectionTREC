<DOC>
<DOCNO> 304758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/dunya/dun02.html </URL>
<DATE> 2005/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
BM 'cinsel taciz gücü' 
</HEADLINE>
<TEXT>


NEW YORK Milliyet 


Birleşmiş Milletler BM İç Denetim Şubesi'nce hazırlanan bir rapor, açılan tüm soruşturmalara ve yapılan ifşaatlara rağmen, Kongo'daki BM barış gücü askerlerinin, 12 - 13 yaşındaki kız çocuklarını cinsel açıdan istismar etmeyi sürdürdüklerini bildirdi. 
Raporu hazırlayan BM yetkililerinden Barbara Dixon, "Bizim görüşümüze göre sorun daha önce de geniş çaplıydı şimdi de geniş çaplı olmaya devam ediyor" dedi. 
Kongo'nun doğusundaki Bunia bölgesinde bulunan BM barış gücü askerlerinin, küçük kızlara süt, yumurta ve birkaç dolar karşılığında cinsel taciz ve toplu tecavüzde bulunduklarına ilişkin iddialar, geçen yıl boyunca gündemde kalmıştı. 
BM'nin Kongo'daki askeri ve sivil personeline karşı yapılan 72 seks istismarı suçlamasını soruşturan BM şubesi, 7 vakaya ilişkin iddiaların tümüyle doğrulandığını bildirdi. 20 asker hakkındaki iddianın incelendiği, bunlardan 6 askerle ilgili soruşturmanın tamamlandığını ve bu askerlerin cezalandırılmak üzere ait oldukları ülkelere geri gönderildikleri kaydedildi. Barbara Dixon, Kongo'daki pek çok kızın hem savaş, hem de cinsel taciz yüzünden travmaya uğradığını belirterek, "Yemek yemek istiyorlarsa, bu onlar için yemek bulmanın bir yoluydu" dedi. 
İç savaş geçiren Kongo'da 11 bin mavi bereli BM askeri, barış gücü olarak görev yapıyor. 


</TEXT>
</DOC>
