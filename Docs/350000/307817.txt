<DOC>
<DOCNO> 307817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sonsiy08.html </URL>
<DATE> 2005/01/19/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
YTL yargıda hesapları karıştırdı 
</HEADLINE>
<TEXT>

     Yeni Türk Lirası'nın uygulama alanındaki karışıklık yargıyı da etkiledi. Yargıçlar, para cezalarını hesaplarken, TL'yi Yeni Türk Lirası'na hangi aşamada çevireceklerine karar veremeyince, yargıda hesaplar karıştı. 
     Yasalarda TL cinsinden ifade edilen para cezasının YTL'ye çevrilerek, ardından buna artırım ya da indirim uygulaması ile önce artırım-indirim uygulanan ceza tutarının daha sonra YTL'ye çevrilmesi durumlarında, verilecek para cezası tutarları farklı çıkıyor. Bu yüzden para cezası uygulayacak yargıçlar, ceza hesabının hangi aşamasında Türk Lirası'nı YTL'ye çevirecekleri konusunda sıkıntıya düştü. 
     Para cezalarını YTL'ye uyumlu hale getiren yeni Türk Ceza Yasası'nın nisanda yürürlüğe girecek olmasına karşın, TL'den altı sıfır atılmasına ilişkin yasanın 1 Ocak'ta yürürlüğe girmesi, yasalarda TL olarak yer alan para cezalarının YTL'ye dönüştürülmesinde karışıklığa neden oldu. 
     Hakimlerin, TL'yi YTL'ye dönüştürmelerinde ortaya bir sürü farklı hesap çıktı. Bu durum yargıda bir belirsizliğe yol açtı. 
     
     HESAP KAFA KARIŞTIRDI 
     Yargıçlar, mahkumiyetlerde, yasanın öngördüğü hapis ya da para cezalarında, "iyi hal, tahrik, mahkemenin takdiri" gibi nedenlerle, kimi zaman arttırım ve indirim uygulama yetkisine sahip bulunuyor. Bu gibi hallerde, önce TCK'nın öngördüğü para cezası, günümüz koşullarına uyarlanıyor ardından artırım veya indirim unsurları uyarınca hesaplama yapılarak, sonuca ulaşılıyor. 
     Yeni Türk Lirası'nın ocak ayında yürürlüğe girmesi nedeniyle, yasalardaki para miktarlarını YTL'ye çevirmek de hakimlere kaldı. Ancak, bu indirim ve artırım hesapları yapılarak, nihai para cezasına ulaşma konusunda, TL olarak öngörülen ceza miktarının hangi aşamada YTL'ye çevrilmesi gerektiği hakimlerin kafasını karıştırdı. Hakimlerin, farklı aşamalarda TL'yi YTL'ye çevirmesi farklı para cezalarına ulaşılmasına neden oldu. 
     
     YTL İŞLEMİ PARA FARKINI DOĞURUYOR 
     Türk Ceza Yasası'nın, yaralama suçunu işleyen ve para cezası alan bir sanığın durumu da YTL'nin doğurduğu çelişkiyi gözler önüne serdi. Hakimlerin, örneklerle gittiği bu hesaplarda ortaya çeşitli sonuçlar çıktı. 
     1 Ocak 2004 tarihinde, Türk Ceza Yasası'nın 456'ncı 
     maddesinde düzenlenen "yaralama" suçunu işleyen kişi, bu maddenin "200 liradan 2 bin 500 liraya kadar ağır para cezası"na hükmeden 4'üncü fıkrası uyarınca ceza alıyor. Mahkumun cezası 457'nci madde uyarınca ise yarısı kadar yükseltiliyor. Ardından ceza, "tahrik" unsurunu düzenleyen 51'inci madde uyarınca 3'te 2 ve 59'uncu madde uyarınca da 6'da 1 oranında indiriliyor. Yargıcın önünde, bu durumda iki seçenek bulunuyor. Önce söz konusu yaralama suçunu düzenleyen para cezasını YTL'ye çevirip sonra arttırım ve indirim uygulayacak ya da önce para cezası üzerinde indirim veya arttırıma gidip sonra YTL'ye dönüşüm yapacak. 
     
     ÖNCE YTL SONRA İNDİRİM HESABI 
     Yargıç, böyle bir mahkeme kararı üzerinden, para cezasını önce YTL'ye çevirip, daha sonra indirim ve arttırma maddelerini uygularsa, adım adım şu yolu izleyecek 
     ".Para cezasının güncelleştirilme hesabı yapıldığında ortaya çıkan sonuç TCK 456 4 uyarınca 445 milyon 616 bin lira para cezası olarak hesaplanacak, bu 445 YTL 62 kuruşa karşılık geliyor. 
     .TCK'nın 457 2'ye göre yaptırılan artırma sonucunda, ceza 668,43 YTL'ye yükseliyor. 
     .51 3 maddesi uyarınca yapılan indirim sonucunda ceza 222,81 YTL'ye iniyor, 
     .59'uncu madde uyarınca yapılan indirim sonucunda ise 187,675 YTL'ye ulaşılıyor. 
     .Ykr ve üzerindeki değerlerin 1 Ykr'ye tamamlanması sonucunda, mahkum 187,68 YTL para cezasına çarptırılmış oluyor." 
     
     ÖNCE İNDİRİM SONRA YTL HESABI 
     Yargıç, aynı mahkeme kararı üzerinden, para cezası üzerinden önce TCK'nın uygulanacağı arttırım ve indirim işlemlerini yapıp, ardından YTL'ye çevirmesi halinde ise şu yolu izleyecek 
     ".Para cezasının güncelleştirme hesabında 445 milyon 616 bin Lira bulunuyor. 
     .TCK'nın 457 2'nci maddesi uyarınca yapılan arttırım sonucu 668 milyon 424 bin liraya ceza yükseliyor. 
     .TCK 51 3 uyarınca yapılan indirim sonucu ceza 222 bilyon 808 bin liraya iniyor, .59'uncu madde uyarınca bu ceza 185 milyon 673 bin 333 liraya ulaşıyor. 
     .TCK'nın 30 2 maddesi uyarınca 1000 Lira'nın altındaki küsur atılınca sonuç 185 milyon 673 bin lira oluyor. 
     .Bu rakam YTL'ye dönüştürüldüğünde ise para miktarı 185,67 YTL oluyor." 
     
     2 YTL FARK 
     Yargıcın, aynı mahkeme kararı üzerinden, "önce indirim ve arttırım hesabı yapıp sonra YTL'ye dönüş işlemi yapması" ile "önce YTL'ye dönüş işlemi yapıp ardından indirim ve arttırım hesaplarını yapması" sonucunda ortaya 2 milyon 10 Türk Lirası yani 2,01 YTL fark ortaya çıkıyor. 
     
</TEXT>
</DOC>
