<DOC>
<DOCNO> 338589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/spor/spo11.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarım asırlık zafer 
</HEADLINE>
<TEXT>


Chelsea dün deplasmanda Bolton Wanderers'ı 2-0 yenerek, İngiltere Premier Ligi'nde 50 yıl sonra şampiyon oldu. Mavi-Beyazlılar'ı bitime 3 hafta kala mutlu sona ulaştıran golleri Frank Lampard attı 


İngiltere Premier Ligi'nde Chelsea bitime 3 hafta kala şampiyonluğunu ilan etti. Mavi - Beyazlılar, Bolton Wanderers'i deplasmanda 2-0 mağlup ederek, en yakın rakibi Arsenal ile aradaki puan farkını 14'e çıkarıp, takipçisinin bir maç eksiğine rağmen zafere uzandı. Londra ekibini 1954-1955 sezonundan sonraki ilk şampiyonluğuna götüren golleri Lampard kaydetti. 
Rus dolar milyarderi Roman Abramovich'in kulübü satın aldıktan sonra yaptığı transferlerle dikkat çeken Chelsea'nin Teknik Direktör Jose Mourinho da tarihi başarıda önemli rol oynadı. Porto ile UEFA Kupası ve Şampiyonlar Ligi'ni kazanıp, bir ilke imza atan Portekizli çalıştırıcı müthiş performansını Ada'da da devam ettirip, perçinledi. Mourinho, "Biz çok özel bir ekibiz. Daha fazlasını hak ediyoruz. Oyuncularım, taraftar ve herkes muhteşem. Kalbim Chelsea ile. Kalabileceğim kadar burada kalacağım" dedi. 
Chelseali oyuncular ve teknik heyet şampiyonluğu saha içinde dans ederek, kutlarken, Reebok Stadı'na gelen taraftarlarını da şampanya ile ıslattı. 


</TEXT>
</DOC>
