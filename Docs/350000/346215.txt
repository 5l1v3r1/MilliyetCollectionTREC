<DOC>
<DOCNO> 346215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/magazin/amag.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dünyaya gerek yok bana Avrupa da yeter' 
</HEADLINE>
<TEXT>


Almanya'da büyük ilgi gören Mustafa Sandal, "Burası benim için bir sıçrama tahtası. Ama ABD'ye gidip Türkiye'yi unutmak istemiyorum" diyor 

Deniz Altuntaş 

Mustafa Sandal, Avrupa'daki konser maratonuna devam ediyor. Konserlerinde Avrupalılar ve gurbetçi Türklerin yoğun ilgisiyle karşılaşan Sandal, geçtiğimiz hafta Friedrichshafen'de kick box dövüşlerinin yapıldığı Arena Halle'de konser verdi. Yaklaşık 2 bin 500 kişinin izlediği konserde Sandal şarkılarıyla çoğunluğu genç kızlardan oluşan Türk ve Alman hayranlarını yaklaşık 2 saat boyunca eğlendirdi. Sandal'la hedeflerini ve yeni projelerini konuştuk... 

"Wetten Das" adlı programdan sonra hayatınızda ne gibi gelişmeler oldu 
Shakira ve Paris Hilton'la birlikte katıldığımız programdan sonra, Avrupa'da popülaritem daha da arttı. Bu yaz İngilizce bir albüm hazırlığında olacağız. Albümde 2 tane de Türkçe şarkı olacak. Yaz boyunca çalışacağım. 2 ay stüdyoya kapanacağım. Sonbaharda ise Emina'yla evlenmeyi planlıyoruz. 

Almanya'da çok seviliyorsunuz, buradaki müzik piyasasının sizin için önemi nedir 
Almanya benim için sıçrama tahtası. Buradan sonra Hollanda, Avusturya, Belçika, İsviçre ve Kuzey Avrupa'ya doğru yayılma söz konusu oldu. İsveç'te radyolarda şarkılarım çalınıyor. Almanya çok büyük bir pazar. Burada başarılı olmak için çok ama çok çalışmak, istikrarlı olmak lazım. 'Dünyada star oluyor' taklidi yapmak yetmiyor. 

Amerika'yla ilgili planlarınız var mı 
Dünya aslında küçük ama bir o kadar da büyük bir yer. Amerika'da star olmak için Amerika'ya gidip 3 sene boyunca orada promosyonlar yapmak gerek. Bunun için de Türkiye'yi ve Avrupa'yı unutmam gerekir. Benim 'Bütün dünya beni tanısın ve dünya çapında star olayım' gibi bir derdim yok. O yola girersem epeyce bir vakit Türkiye'yi unutmam lazım. Türkiye'yi unutmak istemiyorum. Avrupa bana yeter. 

Rol aldığınız reklam filmi beğenildikten sonra film teklifleri gelmeye başlamış. Bir filmde rol alacak mısınız 
Reklamlardaki başarı benim film yapmamı gerektirmiyor. Görenler performansımı beğeniyor. Ben oradaki başarıdan ötürü, 'Hadi film yapayım' demem. Hatta stand up teklifi bile geldi. Benim kalbim müzikte. Ben müzik yapmak istiyorum. 

Alman gençler onu çok sevdi 

Geçen hafta Friedrichshafen'de Türklerin yanı sıra Alman gençlerin de izlediği bir konser veren Sandal, daha sonra Almanya'da büyük ilgi gören "The Dome 34" isimli müzik programına konuk oldu. RTL II binasının önünde Alman hayranlarının sevgi gösterileriyle karşılanan Sandal'ın "İsyank r" şarkısını seslendirdiği program yarın ekrana gelecek. 


</TEXT>
</DOC>
