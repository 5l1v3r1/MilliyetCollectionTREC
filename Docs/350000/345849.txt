<DOC>
<DOCNO> 345849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonyas34.html </URL>
<DATE> 2005/05/25/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Egzersiz, meme kanserine yakalanmış kadınların yaşam süresini uzatıyor 
</HEADLINE>
<TEXT>

     ABD’de yapılan bir araştırma, egzersiz yapmanın, meme kanserine yakalanmış kadınların hayatta kalma şansını artırdığını ortaya koydu. 
     Journal of the American Medical Association JAMA adlı tıp dergisinin yaptığı araştırmada, haftada 3-5 saat orta hızla düzenli yapılan yürüyüşün ölüm oranını yaklaşık yüzde 50 oranında azalttığı belirtildi. 
     Kansere 1994-1998 yılları arasında yakalanmış yaklaşık 3000 hemşireyi 2002’ye kadar inceleyen araştırmacılar, düzenli yürüyüş yapan bu kadınların yaşama şanslarının, hastalığa yakalanmış ve "hayatını evde oturarak geçiren" kadınlara oranla iki kat daha fazla olduğunu söylediler. 
     Araştırmayı yürütenlerin başındaki Harvard Üniversitesi Tıp Fakültesi’nden Dr. Michelle Holmes, "bunun en mantıksal açıklamasının, fiziksel aktivitenin kandaki hormon seviyesini düşürmesi olduğunu belirterek, hormon sayısındaki düşüşün kanser tümörlerinin yeniden oluşmasını azalttığını" söyledi. 
     Holmes, "kansere yakalanan kadınların kaybedecek hiçbir şeyi olmadığını, hatta egzersiz yaparak kazanacak çok şeyleri olduğunu" da kaydetti. 
     Düzenli egzersiz yapmanın, meme kanserine yakalanmış kadınların ölüm oranını azalttığını ilk kez ortaya koyan bu araştırma ayrıca, Akdeniz tipi beslenme alışkanlığına sahip olunan ve düzenli egzersizin yapıldığı sağlıklı bir hayat biçiminin farklılık yaratacağını gösteren önceki araştırmaları da doğrulamış oldu. 
     Araştırmacılar, bu tip hayat tarzının, kemoterapi, hormon ve ilaçlarla tedavi edilen kanserin yeniden ortaya çıkmasını da engelleyebildiğini kaydettiler. 
     "American Society of Clinical Oncology" kuruluşunun yıllık kongresinde geçen hafta açıklanan araştırma da, az yağlı beslenme şeklinin 48 ila 79 yaş arasındaki kadınlarda tümörlerin yeniden ortaya çıkma ihtimalini yüzde 20’den fazla azalttığını ortaya koymuştu. 
     ABD’de her yıl yaklaşık 211 bin kadına meme kanseri teşhisi koyuluyor, bunlardan 40 bini hayatını kaybediyor. 
     
</TEXT>
</DOC>
