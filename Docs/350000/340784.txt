<DOC>
<DOCNO> 340784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/siyaset/siy03.html </URL>
<DATE> 2005/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Koçaryan'la karşılaşırsak tokalaşırım' 
</HEADLINE>
<TEXT>


ANKARA Milliyet 


Başbakan Recep Tayyip Erdoğan, Rusya'da, Ermenistan Devlet Başkanı Robert Koçaryan ile planlanmış bir görüşmelerinin olmadığını belirterek, "Karşılaşırsam tabii ki tokalaşırım. Görüşmememiz için herhangi bir sebep yok" dedi. 
Erdoğan dün, 2. Dünya Savaşı'nın bitişinin 60. yıldönümü dolayısıyla yapılacak törenlere katılmak üzere Moskova'ya gitti. Esenboğa Havaalanı'nda gazetecilerin sorularını yanıtlayan Erdoğan, "Koçaryan'la yarın bugün görüşecek misiniz " sorusu üzerine, bu konuda herhangi bir talep ya da Türkiye tarafından herhangi bir girişimin söz konusu olmadığını belirterek, "Planlanmış bir şey yok. Ben de bununla ilgili haberleri televizyonlardan, gazetelerden öğreniyorum" dedi. 

Çocuklara hediye 
Erdoğan, ASKİ Spor Salonu 'ndaki AKP Kadın Kolları 1. Olağan Büyük Kongresi'ne katıldıktan sonra dün parti genel merkezine geldi. Erdoğan, partiye gelişinde, çocukların el sallamaları üzerine Balgat'ta arabasını durdurarak indi. Çocuklarla sohbet eden Erdoğan, kız çocuklara bebek, erkek çocuklara araba hediye etti. Erdoğan, çocukların annelerinin de Anneler Günü'nü kutladı. 



</TEXT>
</DOC>
