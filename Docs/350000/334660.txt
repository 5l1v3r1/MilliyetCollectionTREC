<DOC>
<DOCNO> 334660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/spor/axspo03.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kafesten çıktı 
</HEADLINE>
<TEXT>


Fenerbahçe'nin yenilmesi Aslan'ın iştahını kabarttı. Ergun Gürsoy, "Beşiktaş'ı kutluyoruz" derken Fatih Gökşen, "Kadıköy'de biz de kazanırız" diye konuştu 

ERHAN TELLİ 


Beşiktaş'ın, Fenerbahçe'yi devirmesi Galatasaray'ı ayağa kaldırdı. Liderle puan farkını yeniden 4'e indirerek 100. yılda şampiyonluk umutlarını yeşerten Cim Bom'da büyük mutluluk yaşanıyor. İkinci Başkan Ergun Gürsoy, "Beşiktaş onur savaşı yaptı ve kazandı. Onları tebrik ediyoruz. Bu sonuç bizi sevindirdi. Artık bu hızla yürümemiz lazım. Şampiyonluğu sonuna kadar kovalayacağız" dedi. 

'Belki de son şans' 
Futbol şube sorumlularından Fatih Gökşen ise Galatasaray için ligin yeniden başladığını söyledi. Gökşen, "Beşiktaş'ın galibiyeti inancından kaynaklandı. Onları hakikaten tebrik etmek lazım. İnanmak kazanmanın yarısıdır. Bu belki de şampiyonluk için bize verilen son şans" diye konuştu. Fatih Gökşen, Fenerbahçe ile 33. haftada rakip sahada oynayacakları derbiye de değindi. Sarı - Kırmızılı yönetici, "Her zaman söylüyorum, Fenerbahçe'yi Kadıköy'de de yeneceğiz. Şampiyon olmak istiyorsak bunu başarmak zorundayız. Taraftarımız bize destek versin yeter" diyerek ezeli rakiplerine gözdağı verdi. 

Mondragon İlk ve son 

Akçaabat Sebatspor maçında gole neden olan büyük hatası ve yaptığı kritik kurtarışlarla karşılaşmaya damgasını vuran kaleci Mondragon, Sarı-Kırmızılı taraftarlardan özür diledi. Kolombiyalı file bekçisi, "Kariyerim boyunca ne milli takımda ne de Avrupa'da böyle bir hata yapmamıştım. Rakibin baskı yaptığı o pozisyonda topu hemen şutlamam gerekirdi. Ancak hatalı davrandım. Herkesten özür dilerim. Umarım bu hata ilk ve son olur" diye konuştu. n HALİL ÖZER 

UltrAslan teşekkürü 

Beşiktaş'ın, Fenerbahçe karşısında aldığı tarihi galibiyet Galatasaraylı taraftarları mest etti. Sarı - Kırmızılılar'ın internetteki buluşma adresi, "www.ultrAslan.com" açılış sayfasına üzerinde, "Eyvallah" yazan bir mesaj koyarak Siyah - Beyazlı takıma kritik galibiyet için teşekkür etti. Forum bölümündeki yazılarda ise şampiyonluk şansının bu sonuçla arttığına dikkat çekilerek taraftarlardan lig sonuna kadar takıma destek olması istendi. 

Sami Yen süsleniyor 

Galatasaray Yönetimi, takımı ateşleyip, taraftarları yeniden coşturmak için Trabzonspor maçı öncesi Ali Sami Yen Stadı'nı baştan aşağıya süsleme kararı aldı. İdarecilerin bütün stadı sarı - kırmızı bayraklarla donatacağı ifade edildi. Yönetici Fatih Gökşen, camianın şampiyonluk havasına girmesi adına stadı görkemli bir şekilde süsleyeceklerini açıkladı. 

Aslan'da alarm 

Cim Bom, Türkiye Kupası'nda yarın oynayacağı Trabzonspor maçı öncesi dış dünyaya kapılarını kapadı. Sarı - Kırmızılı takım, Teknik Direktör Gheorghe Hagi yönetiminde sabah basına kapalı yaptığı idmanla hazırlıklarını sürdürdü. Fenerbahçe'nin, Beşiktaş'a yenilmesiyle moral bulan futbolcuların antrenman boyunca çok hırslı oldukları bildirildi. 

Biletler satışta 

Galatasaray'ın yarın saat 20.00'de Ali Sami Yen Stadı'nda Trabzonspor'la oynayacağı Türkiye Kupası Yarı Final maçının bilet fiyatları belli oldu. Karşılaşmanın biletleri bugün Biletix bayilerinde satışa sunulacak. VIP 77 YTL, numaralı üst 55 YTL, kapalı üst - alt 28 YTL, yeni açık üst 17.5 YTL, yeni açık alt 15 YTL. 


</TEXT>
</DOC>
