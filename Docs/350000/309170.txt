<DOC>
<DOCNO> 309170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/soneko05.html </URL>
<DATE> 2005/01/25/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Türkiye'nin risk potansiyeli azalıyor 
</HEADLINE>
<TEXT>

     Amerikan araştırma kuruluşu Eurasia Grup, Türkiye'nin risk potansiyelinin azalma eğilimi içine girdiğini belirledi. 
     Dünyadaki potansiyel olumsuz gelişme senaryoları, bunların süresi ve etki derecesine göre, ülkeler arasında olası riskler bakımından bir sıralama yapan Euarsia Grup, Risk İzleme endeksinde Türkiye'yi olası riskler bakımından hayli güvenli ülkeler arasında gösterdi. 
     
     Uzun vadede risk yaşanabilir öngörüsü 
     Analize göre, Türkiye'yi uzun vadede yüzde 10'luk olasılık olumsuz etkileyebilecek tek risk potansiyeli, yabancı yatırımlar konusunda güven tesis edememenin tetikleyeceği bir mali kriz oluşturuyor. 
     Türkiye'nin ise uzun vadede 12-24 ay yatırımcılar üzerinde gerekli güvenin oluşturulamamasına bağlı olarak bir mali kriz yaşanma olasılığının bulunduğu ifade ediliyor. 
     Bu risk ihtimalinin gerçekleşme olasılığının sadece yüzde 10 olduğuna dikkat çekilen analizde, bu riski artıracak unsurlar arasında AB ile ilişkilerin kötüye gitmesi, uluslararası ortamın istikrarsızlaşması sonucu Türkiye'den büyük bir sermaye kaçışı olması olasılığı gösteriliyor ve bunun da bir mali krize yol açacağı varsayımında bulunuluyor. 
     Analizde, bu krizle yatırımcı güveninin önemli ölçüde azalması sonucu faizlerin yükseleceği, Türk parasının değer yitireceği ve IMF destekli istikrar programının tehlikeye gireceği varsayımları dile getiriliyor. 
     Euroasia'nın 'Risk İzleme Küresel Siyasi Risklerin Görünümü' başlıklı analizde, en riskli ülkeler arasında ise Nijerya, Irak, Rusya, Kolombiya, Fildişi Sahili ve Libya yer alıyor. 
     
</TEXT>
</DOC>
