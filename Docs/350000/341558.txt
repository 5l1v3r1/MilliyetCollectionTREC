<DOC>
<DOCNO> 341558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonsiy24.html </URL>
<DATE> 2005/05/11/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Org. Tolon Öcalan'ın cezası halkımızın vicdanında verilmiştir 
</HEADLINE>
<TEXT>

     1. Ordu Komutanı Orgeneral Hurşit Tolon, "Teröristbaşının cezası, 70 milyonluk Türk halkının vicdanında yerini bulmuştur" dedi. 
     Orgeneral Tolon, 2. Zırhlı Tugay Komutanlığı’nda TEMA Vakfı ile birlikte düzenledikleri ağaç dikme töreninde basın mensuplarının terör örgütü elebaşısı Abdullah Öcalan’ın yeniden yargılanmasının gündeme gelmesiyle ilgili soruları üzerine şunları söyledi 
     "Bu ceza halkımızın vicdanında verilmiştir. Anayasamızda, yasalarımızda belirtilen şekilde duruşmaları yapılmış ve karşısında ceza verilmiştir. Halkın vicdanının daha üstünde bir merci olup olmadığını ben bilmiyorum. Ama esas cezayı veren halkın vicdanıdır. 
     Onun yerine kayyım olan Anayasamızda ve yasalarımızda yerini bulan bağımsız Türk mahkemesi, bu cezayı vermiştir. Bu ceza infaz edilmiştir. Teröristbaşının cezası, 70 milyonluk Türk halkının vicdanında yerini bulmuştur." Orgeneral Tolon, Galatasaray ile Fenerbahçe arasında bu akşam oynanacak Türkiye Kupası final karşılaşmasına ilişkin de, gönlünün Galatasaray’dan yana olduğunu ifade ederek, maçın geleneksel ve dostluğa yakışır bir karşılaşma olmasını temenni ettiğini bildirdi. 
     Tolon, "Dostluk ve kardeşlik içerisinde cereyan edecektir. Kim hak ediyorsa inşallah o kazanır" diye konuştu. 
     1. Ordu Komutanı Orgeneral Hurşit Tolon, sporda şiddet olaylarıyla 
     ilgili olarak da, "Onu asla düşünmek istemiyorum. Bu iki güzide kulübümüzün taraftarları böyle önemli bir günde, hele Avrupa Şampiyonası öncesinde, böyle önemli bir maçta şiddet olayına başvurmayacaklardır. Onların en güzel yapacağı şey, güzel oynayan tarafı alkışlamaktır" dedi. 
     
</TEXT>
</DOC>
