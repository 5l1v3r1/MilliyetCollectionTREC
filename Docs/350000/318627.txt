<DOC>
<DOCNO> 318627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sontur15.html </URL>
<DATE> 2005/02/25/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Ölmeden önce yazdığı e-mail bulundu 
</HEADLINE>
<TEXT>

     Neşet KARADAĞ DHA 

      AFGANİSTAN'da düşen yolcu uçağında ölen 9 Türk'ten biri olan makine mühendisi 27 yaşındaki Mustafa Kemal Dündar'ın, Afganistan'a gitmeden önce arkadaşı gemi kaptanı Mustafa Fırat'a yazdığı e-mail, Adana'da oturan ailesini bir kez daha yıktı. Kardeşinin İstanbul'da okurken kaldığı evdeki eşyalarını almaya giden 45 yaşındaki Yaşar Dündar, bilgisayarda kayıtlı kalan e-mail'deki "Gidiyorum diye bana kızanlar olduğunu duyuyorum. Ya batacağız ya çıkacağız. Allah sevdiği kişileri çabuk yanına alırmış. Bir şeyden eminim ki Allah beni hiç sevmiyor'' satırlarını okuyup gözyaşı döktü. 
     İstanbul Teknik Üniversitesi İTÜ Mühendislik Fakültesi Makine Mühendisliği Bölümü'nden 2 yıl önce mezun olan, Niğde'nin Bor İlçesi doğumlu olan, ancak ailesiyle Adana'da yaşayan Mustafa Kemal Dündar, geçen ekim ayında bir arkadaşı aracılığı ile Afganistan'da çalışmak üzere Gülsan Çukurova Ortak Girişim Grubu'nda işe girdi. Dündar'ın Adana'daki ailesi 4 Şubat'ta aldıkları acı haberle yıkıldı. Afganistan'da düşen yolcu uçağındaki 9 Türk'ten birinin Mustafa Kemal Dündar olduğu bilgisiyle şoke olan aile, çocuklarının cesedi bulunmadığı için ümidini kaybetmedi. Ancak aile, uçağın enkazına ulaşılıp, hayat belirtisine rastlanmaması nedeniyle bu kez cesedin getirilmesi için beklenti içine girdi. 
     Bu arada, Osmaniye'de oturan 45 yaşındaki ağabeyi Yaşar Dündar, Mustafa Kemal Dündar'ın bazı eşyalarını almak için, Afganistan'a gitmeden önce son olarak oturduğu İstanbul'daki evine gitti. Ağabey Dündar, kardeşinin bilgisayarında arkadaşı olan gemi kaptanı Mustafa Fırat'a yazdığı e-mail'i görünce gözyaşlarına hakim olamadı. Dündar, Adaşıma' hitabıyla başlayan bu e-mail'i Adana'daki ailesine de okudu. 
     Oğlunun Türkiye'de iş bulamadığı için Afganistan'a gittiğini belirten baba Salih Dündar, "Kazanın ardından onun İstanbul'da bir dönem birlikte kaldığı ev arkadaşına yazdığı mektup bize ulaştı. Mektuptan çok duygulandık. Sanki ölümünü görmüş'' dedi. Salih Dündar şöyle devam etti 
     "Oğlumun birçok arkadaşı Çin, Hollanda, Kanada, Bulgaristan'a gitti, her biri farklı ülkelerde çalışıyor. Oğlumun mezun olduktan sonra iyi şartlarda kendi ülkesinde iş bulup çalışmasını isterdim. Maalesef burada yeterli derecede iş ortamı sağlanamadığı için oğlum da uçakta bulunan diğer Türk mühendisler gibi Afganistan'a gitmek zorunda kaldı. Sonuçta oğlum binlerce kilometre ötede yaşamını yitirdi. En acısı ise kazanın üzerinden günler geçmesine rağmen cesedi bulunamadı. Yetkililer hiç olmazsa cesedini bulup, getirsinler. Bizden oğlumun ayakkabı ve giysi numaralarını istemişlerdi. Dışişleri Bakanlığı sonrasında bizi hiç haberdar etmedi.'' 
     
     SON SATIRLAR 
     AFGANİSTAN'daki kazada hayatını kaybeden Mustafa Kemal Dündar'ın ev arkadaşına yazdığı son mektubu şöyle 
     
     
Adaşıma' "Nihayet gidiyorum. Geride sadece bıraktığımız anılar var. Sonunda ayrılıyoruz. Önceleri beni hep sen yalnız bıraktın bu şehirde, şimdi sıra bende. Az kaldı, bir gün istediğimizi elde edeceğiz. Belki evlenemeyeceğiz, belki hiç çocuğumuz olmayacak. Allah canımızı almadığı sürece başımız dimdik olacak. Keşke birlikte olabilseydik ama kader işte. Hayallerimiz çok zor da olsa gerçekleşiyor. Merak etme Allah sevdiği kişileri çabuk yanına alırmış. Bir şeyden eminim ki Allah beni hiç sevmiyor. Hiç olmayacak insanlar bir yerlere geliyor ama bizim şansımız gülmüyor işte. Ne yapalım kaderimizmiş ve yaşayacağız Afganistan'da olsa bile. Biz sadece kendini zeki sanan geri zekalılarız. Çünkü bizim elimizden tutan kimse yok, olmadı, olmayacak. Afganistan'a gidiyorum diye bana kızanlar olduğunu duyuyorum. Ya batacağız ya çıkacağız. Her ne kadar Allah bizi sevmiyor desem de biz sadece günahlarımızı bu dünyada çekiyoruz. Eminim ki her şey çok güzel olacak.'' 
     
</TEXT>
</DOC>
