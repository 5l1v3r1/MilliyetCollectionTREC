<DOC>
<DOCNO> 341947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonspo21.html </URL>
<DATE> 2005/05/12/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Ziya Doğan İlk 5 hedefi için Galatasaray'ı yenmek zorundayız 
</HEADLINE>
<TEXT>

     Gençlerbirliği’nde, gelecek sezonun planları için teknik direktör Ziya Doğan ve kulüp başkanı İlhan Cavcav arasındaki görüşmelerin sürdüğü, ancak şu ana dek somut bir hedef konusunda anlaşılamadığı bildirildi. 
     Beştepe İlhan Cavcav Tesisleri’nde haftalık olağan basın toplantısını düzenleyen Ziya Doğan, gelecek sezonun plan ve projelerini netleştirmeleri gerekliliğine dikkati çekerek, "Başkanla görüşmelerimiz sürüyor. Şu ana kadar herhangi bir karar vermiş değiliz. En doğru kararı almaya çalışacağız. Hedef için konuşmak erken" diye konuştu. 
     Gençlerbirliği’ni şampiyonluğa oynatmak için geldiğini, ancak başkanın kendisine aktardığı bazı haklı nedenler bulunduğunu anlatan Doğan, şöyle konuştu 
     "Kulübe şampiyonluk için geldiğimi söylemiştim. Başkanla fikir alışverişimiz sürüyor. Şampiyonluk yolunda başkanın bana aktardığı bazı haklı nedenler var. Başkan, verdiği sözlerin arkasında duruyor. 
     Şartlar ne olursa olsun ayrılma fikrim yok. Ekonomik olarak hareket etmek zorundayız. Gelecek sezon transfer yapmadan devam edebiliriz. 
     Net birşey yok. Zamana ihtiyaç var." 
     
     SKOKO’YA ANLAMLI YANIT 
     Doğan, Skoko’nun kulüpte hedef olmazsa ayrılma sinyalleri verdiğinin hatırlatılması üzerine de "Futbolcu kendine göre yorum yapmasın. Her oyuncu ayrılabilir. Futbolcunun hedef belirleme lüksü yok. Bu herkes için geçerli. Türkiye artık uyandı. Biz bunları geçtik" biçiminde bir değerlendirme yaptı. 
     
     GALATASARAY MAÇI 
     Gençlerbirliği’ne geldiğinde düşme potasına yakın ve fikstür dezavantajları olduğunu, ancak şu anda ilk 5 hedefine doğru ilerlediklerini ifade eden Doğan, "İlk 5 hedefi için Galatasaray’ı yenmek zorundayız" dedi. 
     Rakiplerinin güçlü bir takım olduğunu, ancak kendilerinin de oraya teslim olmaya gitmediklerini vurgulayan Doğan, sözlerini şöyle sürdürdü 
     "Galatasaray güçlü bir takım ve şampiyonluğun iddialı takımlarından birisi. En iyi şekilde mücadele verip, galibiyet almayı hedef olarak belirledik. İlk 5 hedefi için Galatasaray’ı yenmek zorundayız. Türkiye Kupası da Galatasaray camiası’na hayırlı olsun, kendilerini kutluyorum." Doğan, ligde kalan maçlarda Galatasaray, Denizlispor ve Gaziantepspor ile mücadele edeceklerini hatırlatarak, "Hepsi dişli rakipler. Bu maçlardan en iyi sonuçları alıp çıkmak istiyoruz. 
     İnşallah ligi ilk 5 içinde bitiririz" diye konuştu. 
     
</TEXT>
</DOC>
