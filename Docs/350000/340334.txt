<DOC>
<DOCNO> 340334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/guncel/gun02.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Havel ile Kundera'nın 'dayanılmaz' rekabeti 
</HEADLINE>
<TEXT>


'Çek Cumhurbaşkanı Vaclav Klaus'un İstanbul'da sarf ettiği sözler, selefi Vaclav Havel ile yazar Milan Kundera'nın arasındaki gerginliği yeniden gündeme getirdi 


Çekoslovakya'nın 'kızıl totalitarizm'e karşı mücadelede en önemli isimlerinden filozof-devlet adamı, oyun yazarı Vaclav Havel. Ve çağının en başarılı düşünsel roman yazarı, varoluşçuların sonuncusu olarak nitelendirilen Milan Kundera. Türk okuru, Çekoslavakya'nın yetiştirdiği bu 2 ismi Türkçeye çevrilen kitaplarından da tanıyor. Havel ve Kundera, 6 Mayıs 2005 tarihli Hürriyet gazetesinde, gazetenin Genel Yayın Yönetmeni Ertuğrul Özkök'ün "Çek Cumhurbaşkanı ile Kundera Dedikodusu" başlıklı yazısında, bir tür "yazar kıskançlığı" üzerinden gündeme geldi. 

Tatlı bir dedikodu 
Özkök, Forum İstanbul'un davetlisi olarak Türkiye'de bulunan Çek Cumhuriyeti'nin Cumhurbaşkanı Vaclav Klaus ile yaptığı sohbetten alıntılara yer verdiği yazısında, bu sohbetin en ilginç bölümünün "Varolmanın Dayanılmaz Hafifliği" kitabının yazarı Milan Kundera üzerine olduğunu söyleyip şöyle devam etti "Ben, 'Kundera h l Paris'te mi yaşıyor' diye soruyorum. Paris'te yaşıyormuş. 'Komünizm yıkıldığı halde neden dönmedi' sorum ise tatlı bir dedikoduyu başlatıyor. 

Galiba Havel istemedi 
Kundera komünizm yıkıldıktan sonra Çek halkınca 'en büyük kahraman' olarak davet edilmeyi beklemiş. Bu davet gelmeyince biraz düş kırıklığına uğramış. Ama dedikodunun en tatlı yanı bu değil, eski Cumhurbaşkanı Vaclav Havel'le ilgili kısmı. 'Havel de yazardı. Dolayısıyla o da bu alanda en büyük kahraman olduğunu düşünmüş, böylece Kundera'nın dönüşünü yeterince teşvik etmemiş olabilir' diyor." 
Milan Kundera çevirileriyle de bildiğimiz şair yazar Özdemir İnce, sinema tarihçisi Rekin Teksoy ve Vaclav Havel'in 2 oyununu Türkiye'de oynayan tiyatro sanatçısı Cüneyt Türel, Özkök'ün yazısına konu olan 2 ünlü kalemi değerlendirdi. 

ÖZDEMİR İNCE 
Kıskançlık barajını aşmak lazım 

Kundera'nın en büyük kahraman olarak Çek halkından davet beklediğini sanmıyorum. 2 kitabını çevirdim, zihniyet dünyasına nüfuz edebileceğimi tahmin ediyorum. 2 kitabı çevirirken ilişkilerimiz oldu, ters bir adam olduğunu da biliyorum. Havel'e gelince... Değerli bir oyun yazarı olduğu gibi önemli bir politikacı. Ülkesinin demokratikleşmesi yolunda adımlar attı. Çek cumhurbaşkanının yorumunun entelektüel ironi olduğunu tahmin ediyorum. Kundera ve Havel, Özkök'ün yazısında yer aldığı şekliyle düşünmüşlerse, hayalkırıklığına uğrarım. Büyük yazar ve insan olmak için kıskançlık barajını aşmak lazım. Havel ve Kundera büyük yazarlar. Kıskançlık olacağını sanmıyorum. 

REKİN TEKSOY 
Paris'in cazibesine kapıldı 

Milan Kundera'nın "Anahtar Sahipleri" oyununu çevirdim zamanında. Yıllar sonra Ankara Devlet Tiyatrosu bu oyunu oynamak istedi. 3 ay sonra dediler ki, "Milan Kundera ajanı aracılığıyla bildirdi oyunu reddediyor, oynanmasını istemiyormuş ." Herhalde Paris' te yaşamanın 'dayanılmaz cazibesi' dedim. Benim Kundera ile ilgili söyleyeceğim tek şey bu. Paris'te yaşamanın dayanılmaz cazibesine kapıldı. "Varolmanın Dayanılmaz Hafifliği"ni yazdıktan sonra herhalde dünya görüşünü değiştirdi ki, vaktiyle yazdığı oyunu reddetti. 

CÜNEYT TÜREL 
Şahsen Havel'den yanayım 

Havel, Kundera'nın öğrencisiydi. "Çağrı" piyesinde bu durumu anlatır Havel. Kundera'ya bir dayanışma bildirisi için gider. Pavel Kohut adlı yazarın hapishaneden çıkarılması için bir bildiriye imza atmasını ister. Kundera bildiriyi imzalamaz. Ağır bir baskı rejimi vardır Çekoslavakya'da ve Havel büyük düş kırıklığına uğrar. Özgürlüğün en büyük savunucusu ya da lideri gibi gördüğü Kundera'nın kaçak dövüşmesi onu yaralar. Araları bir daha düzelmemek üzere bozulur. Havel bu hik yeyi "Çağrı" oyununda yazar. Kundera'nın adını almaz, ama Kundera olduğunu hepimiz biliyoruz. Havel hapishaneye düştüğünde destek çıkan tek adam Beckett'tir. Kundera bu konuda da sessiz kalmıştır. Ben şahsen Havel'den yanayımdır. 

Kundera'nın çevrilen kitapları 

"Varolmanın Dayanılmaz Hafifliği", "Anahtar Sahipleri", "Ayrılık Valsi", "Bilmemek", "Gülünesi Aşklar", "Gülüşün ve Unutuşun Kitabı", "Jacques ile Efendisi", "Kimlik", "Ölümsüzlük", "Roman Sanatı", "Saptırılmış Vasiyetler", "Şaka", "Yaşam Başka Yerde", "Yavaşlık". 

Havel'in çevrilen kitapları 

"Bildirim", "Görüşme-Kutlama-Çağrı", "Largo Desolato", "Şeytan Çelmesi". 

Prag Baharı'yla gelen düşmanlık 

Kundera, Havel'in siyasal tavrını "ahlak teşhirciliği", Havel de Kundera'yı "hafif paranoyak entel züppe" diye tanımladı 

MİNE G.KIRIKKANAT Paris 

Çek Cumhuriyeti'nin 2 ünlü yazarı Vaclav Havel ile Milan Kundera arasındaki husumetin, 1968'de Rus tanklarının Çekoslovakya'yı işgal etmesiyle sona eren Prag Baharı'na ilişkin bir tartışmadan kaynaklandığı ortaya çıktı. Yakın çevrelerine göre, 1968-69'da, Sovyet sistemine karşı sivil direniş hareketi olan Prag Baharı hakkında edebiyat dergilerinde birbirleriyle polemiğe giren 2 yazardan Kundera, meslektaşı ve arkadaşı Havel'in siyasal tavrını, "ahlak teşhirciliği" olarak niteledi. Buna karşılık Havel de, Kundera'yı "hafif paranoyak entel züppe" diye tanımladı. 

Fransa'ya yerleşti 
Bundan sonra hayatın zigzagları 2 edebiyat ustasını karşı karşıya getirirken aralarındaki kırgınlığı pekiştiren gelişmeler yaşandı. Siyasete soyunan Havel, hapse girmek pahasına, dünyanın yakından izlediği bir direnişin lideri olarak ülkesinin kaderini değiştirdi. Kundera, Çekoslavakya'da basılan ilk romanı toplatılmış, Sinema Enstitüsü'nden atılmış, Havel'le olan tartışması dolayısıyla direniş cephesinde kendisine yer bulamamış, "Kapana kıstırılmış" bir yazar konumunda kaldı. Kundera-Havel çekişmesinde ilk raundu Havel kazandı. 
Ünlü Fransız şair Aragon'un sayesinde "Şaka" adlı romanı Fransa'da yayımlanan Kundera, bu tek romanla dünya çapında bir şöhret oldu ve ikinci raundu aldı. Kundera, 1975'te ülkesini terk edip Fransa'ya yerleşti. 

Eşi Vera'yı gönderdi 
1980'li yılların sonunda cumhurbaşkanı seçilen Havel, üçüncü raundu alarak bir kez daha öne geçti. Bunun üzerine Kundera, Fransa'da yayımladığı kitaplarını yeni Çek Cumhuriyet'inde yayımlamayı reddedecek kadar Çek eleştirmenlere ve ülkesinde yaşadıklarına kin güttü. 
Kundera, 1989'da komünist rejim yıkıldıktan sonra Çekoslovakya'ya birçok kez "habersiz" yolculuklar yaptı. Artık cumhurbaşkanı olan Vaclav Havel'in, kendisine Çek Cumhuriyeti'nin Devlet Nişanı'nı vermesi dahi aradaki kırgınlığı yok etmedi. Kundera, nişanı almak için eşi Vera'yı gönderdi. 
2 "düşman kardeş" en son 1992'de, Vaclav Havel Paris'e Çek Cumhurbaşkanı olarak resmi ziyaret yaptığında, bir lokantada buluştu. Ancak Kundera, Havel ile aralarında olan kırgınlığı sergilercesine fotoğraf çekilirken objektife sırtını döndü. 


</TEXT>
</DOC>
