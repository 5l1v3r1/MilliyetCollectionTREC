<DOC>
<DOCNO> 326337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonspo09.html </URL>
<DATE> 2005/03/23/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Hagi gidecek mi .. Steaua Bükreş Başkanı Becali, Hagi'yi istiyor 
</HEADLINE>
<TEXT>

     Romanya basını, Steaua Bükreş Başkanı Gigi Becali'nin, sezon sonunda Hagi'yi takımın başına getirmek istediğini iddia etti. 
     Galatasaray’daki başarılarıyla Rumen basınının da gözdesi olan Gheorghe Hagi’yle ilgili olarak her yeni gün yeni bir senaryo üretiliyor. Romanya’nın yüksek tirajlı spor gazetelerinden olan Fanatik, son sayısında Steaua Bükreş Başkanı Gigi Becali’nin, sezon sonunda Hagi’yi takımın başına getirmek istediğini iddia etti. Becali’nin, UEFA Kupası’ndaki Villarreal yenilgisinin ardından İtalyan çalıştırıcı Zenga ile yollarını ayırmayı kafasına koyduğu ve Hagi’yi takımın başına getirmeyi planladığı iddia edildi. Bu arada Romanya’nın Prima TV kanalına konuk olan Mircea Lucescu kariyerinin en kötü olayının, Özhan Canaydın tarafından kovulmak olduğunu açıkladı. 
     
     Göteborg’la hazırlık maçı 

     Her milli maç arasında özel bir maç yaparak genç oyuncularına şans tanıyan Galatasaray, bu akşam İsveç’in Göteborg ekibiyle karşılaşacak. Ali Sami Yen Stadı’ndaki mücadele saat 19.30’da başlayacak ve Show TV’den naklen yayınlanacak. Teknik direktör Hagi’nin, PAF takımı oyuncularının ağırlıklı olduğu bir kadroyu sahaya süreceği öğrenildi. Dün satışa çıkan maç biletlerinin fiyatları şöyle VIP 1, VIP 2 23 YTL, numaralı tribün üst 17.5 YTL, kapalı tribün 12 YTL, yeni açık tribün 6 YTL. Kombine kart sahipleri ise maçı ücretsiz izleyebilecek. 
     
     Devler eylülde İstanbul’a geliyor 

     İdari işlerden sorumlu başkan yardımcısı Turgay Kıran önderliğindeki 100. yıl komitesi, hazırlıklarını sürdürüyor. Hayata geçirilmesi düşünülen projeler arasında dünyaca tanınmış kulüplerin eylül ayında İstanbul’a davet edilmesi fikri de var. 100. yılını tamamlamış Güney Amerika, Asya ve Avrupa ekiplerinden daha sonra belirlenecek olanlara davette bulunulacağı ve turnuva düzenleneceği açıklandı. Ayrıca 17 Mayıs’ta sinemalarda gösterime girecek ve UEFA Kupası’nın alındığı sezon çekilen görüntülerden oluşan belgesel filmin, seyyar bir çadırla Anadolu’nun çeşitli yerlerinde gösterileceği belirtildi. 
     
     Hoş geldin Necil Remzi 

     Gazetemiz Dış Haberler ve ESM Sorumlusu Mehmet Demircan baba oldu. Avrupa Hastanesi’nde dün gerçekleşen doğum sonrası 42 cm, 2 kg olarak dünyaya gelen Demircan Ailesi’nin yeni üyesine Necil Remzi ismi verildi. FANATİK Ailesi olarak minik bebeğe sağlıklı ve uzun bir ömür diler, Gökçe-Mehmet çiftini kutlarız. 
     
</TEXT>
</DOC>
