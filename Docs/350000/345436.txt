<DOC>
<DOCNO> 345436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sontur02.html </URL>
<DATE> 2005/05/24/ </DATE>
<TIME> 03.30 </TIME>
<AUTHOR>  </AUTHOR>
<HEADLINE>
14 yaşındaki kız bitkisel hayata 4 yıl dayanabildi... 
</HEADLINE>
<TEXT>

     4 yıl önce kızamık hastalığı 
     nedeniyle bitkisel hayata girdiği öne sürülen Özge Yatan 14 yaşamını kaybetti. Kızının, tek doz aşı yapıldığı için hastalığa yakalandığını iddia eden baba İsmail Yatan, AA muhabirine yaptığı açıklamada, 9 yaşında beyin iltihabı ansefalit hastalığına yakalanan ve 4 yıldır bitkisel hayatta olan kızını bugün kaybettiğini söyledi. "Türkiye’nin, 1987-1998 yılları arasında Dünya Sağlık Örgütü’nün tavsiyesiyle kızamık aşısı uygulamasını tek doza düşürdüğünü" öne süren Yatan, "Tek doz kızamık aşısı olan kızım, bu hastalıktan öldü" dedi. Kızının 1992 yılında tek doz aşı olduğunu ve 2000 yılının sonlarına doğru "düşme, bayılma, baş ağrısı ve konuşma bozukluğu başladığını" ifade eden Yatan, şunları kaydetti "Bizi bile tanıyamaz hale gelmişti. Tedavi için SSK Kocaeli Hastanesi ile Ankara ve İstanbul’daki hastanelere götürdük. Beyin iltihabı hastalığına yakalandığı söylendi. Tedavi sonuç vermedi ve 2001 yılının başlarında tamamen bitkisel hayata girdi. Ayda bir milyar lirayı bulan tedavi giderlerini karşılayamadığımız için yeşil kart çıkarttık." Yatan, "Bunun sorumlusu devlettir, Sağlık Bakanlığı aleyhine dava açacağım" diye konuştu. Kocaeli Sağlık Müdür Yardımcısı Mustafa Kara ise tek doz kızamık aşısıyla hastalıktan korunma oranının yüzde 80, iki doz aşıyla korunma oranının ise yüzde 99 olduğunu bildirdi. 
     
</TEXT>
</DOC>
