<DOC>
<DOCNO> 345797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sontur39.html </URL>
<DATE> 2005/05/25/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Karısını öldürdü, kaçarken otomobil çarptı 
</HEADLINE>
<TEXT>

     Kadıköy’de, boşanmak isteyen karısını bıçaklayarak öldüren şahıs, çevredekilerin müdahalesinden kaçarken, otomobil çarpması sonucu ağır yaralandı. 
     Alınan bilgiye göre, Kuruçeşme İETT durağındaki olayda, 40 yaşındaki kapıcı Ahmet Yaman, 5 aydır ayrı yaşadığı 17 yıllık eşi 34 yaşındaki Ferdane Yaman’dan eve dönmesini istedi. Ahmet Yaman, teklifini reddeden 4 çocuk annesi eşini bıçaklayarak öldürdü. 
     Olayı gören mahalle sakinlerinin müdahale etmek istemesi üzerine bıçağı sallayarak kurtulmaya çalışan Yaman, koşarak uzaklaşırken, bir ticari otomobilin çarpması sonucu ağır yaralandı. 
     Önce Özel Acıbadem Hastanesi’ne, ardından da Kartal Dr. Lütfi Kırdar Eğitim ve Araştırma Hastanesi’ne kaldırılan Yaman’ın sağlık durumunun ciddi olduğu bildirildi. 
     8 bıçak darbesi alan Ferdane Yaman’ın cesedi, yapılan incelemenin 
     ardından Adli Tıp Kurumu morguna gönderildi. 
     
     BOŞANMA DAVASI AÇMIŞ 

     Öte yandan Ferdane Yaman’ın, eşinin çocuklarına kötü davrandığı gerekçesiyle boşanmak için dava açtığı, ayrı yaşamaya başladığı eşinin kendisini tehdit etmesi nedeniyle de polise şikayette bulunduğu belirtildi. 
     Yakınları, Ahmet Yaman’ın yaklaşık 1,5 ay önce kadınlara yönelik bir televizyon programına katılarak, eşi ile çocuklarını çok sevdiğini belirterek, yeniden birlikte yaşamak istediğini söylediğini bildirdiler. 

     
</TEXT>
</DOC>
