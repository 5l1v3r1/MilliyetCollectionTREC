<DOC>
<DOCNO> 345507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/ekonomi/eko04.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasada Türkiye karşıtlığı korkusu 
</HEADLINE>
<TEXT>


Finans atölyesi SONGÜL HATISARU 

Geçen hafta sonuna kadar Fransa'da yapılacak referandum stresine kilitlenen piyasalarda gündem bir anda Almanya'ya dönmüş görünüyor. Türkiye'nin AB'ye tam üyeliğine sempati ile yaklaşmadığı bilinen Hristiyan Demokratlar karşısında bölgesel önemli bir seçimi kaybeden Almanya Başbakanı Gerhard Schröder'in erken seçim çağrısı yapması piyasada rahatsızlık yarattı. 
Piyasa Almanya'da yapılacak olası bir erken seçimde iktidarın değişmesinden korkuyor. Avrupa'da şu anda Schröder - Chirac gibi Türkiye'nin üyeliğini destekleyen siyasi aktörlerin iş başında olması müzakereler açısından bir şans olarak görülüyordu. 
Fakat Schröder'in Hristiyan Demokratların etkili ismi Angela Merkel, ki Türkiye karşıtlığını her fırsatta ifade eden bir politikacı tarafından koltuğunun sarsılma yolunda olduğuna dair haberler piyasalarda moralleri bozuyor. 

Babacan'a sevindiler 
Fransa'da ise Cumhurbaşkanı Jacques Chirac'ın referandum kampanyasının bir anlamda başarısız olması, son anketler yüzde 54 hayır çıkabileceğini gösteriyor , Türkiye'nin tam üyeliğine sıcak bakmayan rakibi Nikola Sarkozy'nin elini güçlendiriyor. Nitekim Almanya ana muhalefet partisi Hristiyan Demokratların Dış Politika Uzmanı Freidbert Pflueger dün Reuters ile yaptığı söyleşide, AB Anayasası'nın reddedilmesi halinde Türkiye'nin AB'ye katılımına yönelik muhalefetin yayılacağını öne sürdü. 
Böyle bir ortamda dün AK Parti hükümetinin kendisinden beklenmedik bir zamanda şu ana kadar IMF ile işleri son derece başarılı şekilde götüren Ali Babacan'ı AB başmüzakerecisi yapması bile piyasaların moralini düzeltmedi. 
Orta vadede durum değerlendirilmesi yapıldığında Babacan'ın hem bakanlığını devam ettirmesi hem de AB başmüzakereci konumunu birarada sürdürmesi çok zor gözükse de Babacan gibi ılımlı bir kişiliğin bu konuma atanması piyasada olumlu karşılandı. 
Babacan'ın iki görevi aynı yürüteceğinin anlaşılmasının ardından piyasada oluşan hava 'İki işin birarada yürütülmesinin zor ama seçimin olumlu' olduğu yönündeydi. 

Kamu talebi vardı 
Fransa referandumundan hayır çıkması durumunda bunun Türkiye'nin AB üyeliği perspektifi ile ilişkilendirilmesinden korkan borsada önceki gün yaşanan yüzde 4'lük düşüşe karşın yeni pozisyon almakta çekince gösterildiğini gözlemledik. Piyasada havanın olumsuz olduğu bir ortamda gösterge 8 Kasım 2006 vadeli tahvilde faizde yüzde 18'e yükseldi. Bugün 6.3 milyar YTL'lik itfa gerçekleştirecek olan Hazine düzenlediği çifte ihalede rekabetçi olmayan tekliflerle birlikte toplam 5.29 milyar YTL borçlandı. Yeni gösterge olması beklenen 24 Ocak 2007 itfa tarihli 609 günlük iskontolu tahvilde Hazine ortalamada yüzde 17.71, 182 günlük bonoda ise yüzde 16.48 faizle borçlandı. 
Uzun vadeli tahvilde faiz ikinci elde 17.76'ya yükselirken kağıt prim yapmadı. Dünkü ihalelerde Hazine itfasına yakın borçlanırken aslında ihalelere yeterli talep gelmediği söylenebilir. Çünkü Hazine'nin iki ihale öncesinde yaptığı 2 milyar 605 milyon YTL'lik rekabetçi olmayan teklif satışları, kamu kurumlarının talebi gibi görünüyor. İhalelere ciddi ölçüde bir yabancı talebinin gelmediğini de biliyoruz. 

Yabancı ilgisi 
Piyasadaki ortamın dünkü ihalelere yansıdığını ve bu ihalelerin olumsuz havayı tam olarak yansıttığını söyleyebiliriz. Dolar kuru bu olumsuz ortamın etkisiyle bir miktar yabancı talebinin de etkisiyle günü 1.3920 seviyesinde kapattı. İstanbul Borsası ise günü yüzde 0.77'lik düşüşle 21.140 puandan tamamladı. 


</TEXT>
</DOC>
