<DOC>
<DOCNO> 345379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonsiy23.html </URL>
<DATE> 2005/05/24/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Erdoğan Almanya seçimleri bizi olumsuz etkilemez 
</HEADLINE>
<TEXT>

     Başbakan Recep Tayyip Erdoğan, Almanya’da alınan erken seçim kararı için, "Bizi hiç bir şey olumsuz anlamda etkilenmez. Bizim yol haritamız belli olmuştur. 3 Ekim’de müzakerelerimiz başlayacaktır" dedi. 
     Başbakan Erdoğan, tekstil ve hazır giyim sektör temsilcileriyle bir araya geleceği toplantı için İstanbul’a gitmek üzere geldiği Esenboğa Havalimanı’nda gazetecilerin sorularını yanıtladı. 
     Devlet Bakanı Ali Babacan’ın Başmüzakereci olarak atanmasına ilişkin gazetecilerin sorularını yanıtladı. 
     Babacan’ın devlet bakanlığı görevinin içeriğine bir de "başmüzakerecilik" görevinin eklendiğini belirten Erdoğan, "Yeni bakan ihdas etmek gibi bir şey söz konusu değil, şu anda bu yükü de almak suretiyle bu süreci devam ettirecek" dedi. Bu sürecin ekonomik ağırlıklı konulardan oluşması nedeniyle konular itibariyle ciddi bir değişikliğe gerek olmayacağını söyleyen Erdoğan, AB ile ilişkilerde müzakere heyetinin ise heyet başkanı olan Dışişleri Bakanı Abdullah Gül ile Başmüzakereciliğe getirilen Devlet Bakanı Ali Babacan’ın çalışması sonucu belirleneceğini söyledi. 
     
     "ENDİŞEYE GEREK YOK, YOLUMUZ BELLİ" 
     Almanya’da erken seçim kararı alınmasının Türkiye’nin AB sürecine etkisine ilişkin bir soruyu da yanıtlayan Başbakan Erdoğan, şöyle dedi 
     "Bizi hiç bir şey olumsuz anlamda etkilenmez. Bizim yol haritamız belli olmuştur. 3 Ekim’de müzakerelerimiz başlayacaktır ve 3 Ekim’de başlayacak müzakerelerle ilgili olarak adımlarımızı atıyoruz. Bütün uzmanlarımız çalışmalarını sürdürüyor. Bu noktada en ufak endişeye mahal yoktur, yer yoktur, gerek yoktur. Sizler de bu konuda bu tür endişeyi yaratıcı üretmekten uzak durursanız işimiz daha kolay olur." 
     
</TEXT>
</DOC>
