<DOC>
<DOCNO> 333009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonspo12.html </URL>
<DATE> 2005/04/13/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Mehmet Okur, 16 sayı ve 14 ribauntla double double yaptı... 
</HEADLINE>
<TEXT>

     ABD Profesyonel Bsketbol Ligi'ne NBA bu sabaha karşı yapılan 5 maçla devam edildi. 
     Batı Konferansı'nda play-off'lara kalma şansını yitiren Utah Jazz, deplasmanda Los Angeles Clippers'a 94-85 yenildi. 
     1982-83 sezonundan bu yana en kötü yüzdeye sahip olan Utah Jazz'da Mehmet Okur, ilk 5 arasında başladığı maçta 36 dakika forma şansı bularak 16 sayı, 14 ribaunt ve 3 asistle ''double double'' yaptı. 
     Okur, 17 kez denediği 2 sayılık atışlarda 6 isabet yakalarken, serbest atışlarda 5'te 4 isabet buldu. 
     Ligde çıktığı son 20 maçından 16'sını yitiren Utah Jazz'da, Matt Harpring'in 18, Randy Livingston'un ise 13 sayısı galibiyet için yeterli olmadı ve Jazz, ligdeki . yenilgisini aldı. 
     Jazz ile yaptığı 27 karşılaşmadan yalnızca 4 kez galip ayrılmayı başaran Los Angeles Clippers, bu galibiyetle Jazz karşısındaki galibiyet sayısını 5'e çıkardı. 
     Clippers'ta 25 sayı ve 10 ribauntla ''double double'' yapan Elton Brand, galibiyette etkili olurken, Sırp forvet Marko Jariç'in 20 ile Shaun Livingston'un ise 15 sayı ve 10 asistlik performansları takımlarına galibiyeti getirdi. 
     
     SPURS, GÜNEYBATI GRUBU'NUN LİDERİ 

     NBA Ligi'nde şampiyonluğun güçlü adaylarından San Antonio Spurs, sahasında Portland Trail Blazers'ı 95-89 yenerek, Batı Konferansı Güneybatı Grubu liderliğini garantiledi. 
     Son 5 sezonda 4 kez grup lideri olarak sezonu bitiren Spurs, ünlü oyuncusu Tim Duncan'dan yoksun kadrosuyla çıktığı maçta Arjantinli oyun kurucusu Emmanuel Ginobili'nin iyi oyunuyla galip gelmeyi bildi. 
     Ginobili'nin 30 sayı, 7 ribaunt ve 4 asistle takımının en skoreri olduğu karşılaşmada Bruce Bowen, Beno Udrih ve Glenn Robinson da 11'er sayıyla takımlarının skoruna katkıda bulundular. 
     Ligde çıktığı son 16 maçtan 15 yenilgi alarak ayrılan Portland Trail Blazers, son 23 maçından da yalnızca 2 galibiyet çıkarabildi. 
     Blazers'ta oyuna sonradan giren Darius Miles 18 sayı attı, Joel Przybilla ise 16 sayıyla oynamasına karşın yenilgiyi engelleyemedi. 
     
     Ligde diğer maçlarda sonuçlar şöyle 

     Boston Celtics-Philadelphia 76ers 105-98. 
     Toronto Raptors-New York Knicks 105-93. 
     Phoenix Suns-New Orleans Hornets 99-85. 
     
</TEXT>
</DOC>
