<DOC>
<DOCNO> 308223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sondun31.html </URL>
<DATE> 2005/01/21/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Irak'ta 1'i asker 3 Iraklının başı kesildi 
</HEADLINE>
<TEXT>

     Irak'ta, El Kaide örgütüyle ittifak kuran Ebu Musab El Zarkavi'ye bağlı grup, Amerikan üssünde çalıştıklarını söylediği 2 Iraklı'nın başını kestiklerini açıkladı. 
     Örgüt adına video kasetin gönderildiği bir internet sitesinde, ''Irak El Kaide Cihat Örgütü'' pankartı önünde, kendilerini Ali Hüseyin Muhammed el Zübeydi ve Ahmed Elvan Hüseyin el Mahmadavi olarak tanıtan iki Iraklının başlarının kesilmesinin görüntüleri yayınlandı. 
     Bu arada, aynı örgüt militanlarının, Irak'ın Ramadi kentinde gün ortasında insanların gözü önünde bir Iraklı askerin başını kestiği bildirildi. 
     Görgü tanıklarının açıklamalarına göre, Ramadi'nin merkezinde iki aracı durduran 9 kişi, araçlardan birinden sürükleyerek çıkardıkları bir askerin başını çevredekilerin gözleri önünde kesti. 
     Saldırganların olay yerinde başı kesilen cesetle birlikte, ''Irak askerlerini, ulusal muhafızları ve polisi benzer bir akıbetin beklediği'' yönünde tehdidin yer aldığı, Zerkavi örgütü imzalı bir not bıraktığı kaydedildi. 
     
</TEXT>
</DOC>
