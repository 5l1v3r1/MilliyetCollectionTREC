<DOC>
<DOCNO> 322101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/yazar/temelkuran.html </URL>
<DATE> 2005/03/09/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Bir aile meselesi değil 
</HEADLINE>
<TEXT>


Bu yazıyı okuyanlardan kaç kişi alt katta kızını döven adama müdahale eder Kaç kişi yolda karısına tokat atan bir adama engel olmaya çalışır 
Kaç kişi bir kız çocuğunun aile içinde cinsel tacize uğradığını öğrendiğinde yetkili sosyal kurumlara ulaşmaya çalışır 
Yoksa bunlar, hepimiz için bir "aile meselesi" midir "Karışmaya gelmez" midir bu meseleler 
Anne-Birgitte, "Bu bir aile meselesi değil, bu kamusal bir durum" diyor, "En çok ve öncelikle bunun anlaşılması lazım". Anne-Birgitte, Birleşmiş Milletler BM Nüfus Fonu Türkiye Temsilcisi Kadın Statüsü Genel Müdürlüğü, BM Kalkınma Programı, BM Nüfus Fonu ve Nüfus Bilim Derneği'nin ortaklaşa yürüttüğü "Sessizliği Kırmak" başlıklı araştırma programını tanıtmak için konuşuyor bir öğle yemeğinde. Töre ve namus cinayetlerinin Türkiye'deki dinamiklerini anlamak ve bir eylem planı oluşturmak için yapılıyor bu araştırma. Araştırmanın şimdilik İstanbul'da yapılan bölümü tamamlandı. Sırada Batman, Şanlıurfa ve Adana var. İnsanlarla konuşulacak, meselenin derine inilecek ve nihayet eğer şans yaver giderse bu memleketin töre cinayetleri konusunda niye bu kadar sessiz olduğu anlaşılacak. "Sessizliği kırmak" için önce insanlara neden sustukları sorulacak. 

Öldürmüyorum, mutluyum 
Araştırmanın tanıtım toplantısındaki önemli meselelerden biri, mağdurlarla konuşmanın zorluğu. Yani öncelikle mağdurların güvenli koşullarda konuşmaya başlaması lazım. Tehlikede olan bu insanların devlet kurumları ve sivil kuruluşlar tarafından korumaya alınması gerekiyor. Söylenenlere bakılırsa Türkiye'de sadece 13 tane, hiçbiri BM'nin standartlarına uymayan, sığınma evi var ve bunların sayısının normal koşullarda yüzlerce olması gerekiyor. İkincisi, bu meseleyi bir toplumsal kampanyaya dönüştürmek. Bunun için futbolcular çıkıp tek tek "Ben karımı dövmüyorum. Mutluyum " mu demeli, sinema yıldızları çıkıp "Kızlarınızı öldürmeyin " diye bir kampanya mı yürütmeli, erkeklerin erkeklerle birlikte bir eğitim programına katılması mı lazım, orası da düşünülecek. Öncelikli konu, bunu toplumun gündemine sokmak. Mesela tıpkı futboldaki "Lüt-fen " kampanyası gibi herkesin bu konuda kafasında bir çengel olmalı. Hiç değilse bir soru... Çünkü bilhassa AB'ye uyum yasalarıyla hasbelkader düzelmeye başlayan mevzuata rağmen Türkiye'de herhangi bir davranış değişikliği yaşanmıyor. 

Töre cinayeti haberi 
Araştırmanın çarpıcı sonuçlarından biri, görüşmelere katılanların tamamının medyanın töre cinayetleri konusunda "olumsuz" rolü olduğu konusunda hemfikir olması. Mağdurlar, mağdur yakınları, sivil örgüt temsilcileri, profesyoneller, İstanbul'a göç edenler, İstanbullular tamamı medyanın bu işte pek de iyi gitmediğini düşünüyor. Gazete ve televizyonların töre cinayeti haberlerini verme biçiminin, sorunun esas dinamiklerine inmediğini, sadece "polisiye" kısmının ayrıntılarıyla verilerek cinayetin bir "korku filmi" tadında haberleştirildiğini düşünüyorlar. Araştırmaya katılan örgütler bu konuda gazetecilerin de eğitilmesini amaçlıyorlar. 
Velhasıl önümüzdeki zamanda -eğer işler yolunda giderse- herkesin bu konuyu konuşması bekleniyor. Bizim memleketimizin böyle bir sorunu var memleketin bunu konuşarak kabullenmesi hedefleniyor. 
Ailenin mahremiyeti insanlardan daha mı kutsaldır 
Kız çocuklarının hayatı, kahvede yağlı yağlı namus konuşmaları yapan erkeklerin kuş beyinlerinden daha mı kıymetsizdir 
Öldürülen kız çocuklarının, kadınların laneti bu ülkenin peşini bırakır mı 
Bunları işte, konuşuruz belki... 



</TEXT>
</DOC>
