<DOC>
<DOCNO> 342545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonspo03.html </URL>
<DATE> 2005/05/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Amatör kümede hakeme saldıran futbolculara ceza... 
</HEADLINE>
<TEXT>

     İzmit’te, üç hafta önce hakemin darp edilmesi üzerine ertelenen Üçtepespor-Bağdatspor İkinci Amatör Küme futbol maçında, olayların başlamasına neden oldukları belirlenen 4 futbolcu ile bir yöneticiye hak mahrumiyeti, kulübün sahasının da 7 resmi müsabakaya kapatılması cezası verildi. 
     AA muhabirini edindiği bilgiye göre, Kocaeli İl Disiplin Kurulu, 23 Nisan Cumartesi günü Saraybahçe Stadı’nda oynanan Üçtepespor - 
     Bağdatspor maçında, tribünde rakip takımın taraftarına saldırarak, olayların başlamasına neden olduğu belirlenen Üçtepesporlu futbolcu Erkan Yavuz’u, olayların başlamasına neden olduğu, hakemlere hakaret ettiği ve olaylar sırasında hakemlere saldırdığı gerekçesiyle 1 yıl 4 ay süreyle hak mahrumiyetiyle cezalandırdı. 
     Disiplin Kurulu, hakemlere hakaret ettiği, saldırdığı ve müsabakanın devamına engel olduğu rapor edilen, Üçtepesporlu futbolcular Feyzullah Ersoylu ile Koray Aktop 1 yıl 4 ay, hakemlere hakaret ettiği ve olayların başlamasına neden olduğu gerekçesiyle Üçtepespor takımı Yöneticisi Ali Aktaş’ın 4 ay hak mahrumiyetine ve futbolcu Osman Ersoylu’nun 4 resmi müsabakadan menine karar verdi. 
     Kurul, ayrıca Üçtepespor Kulübü’nün liglerin başladığı günden beri seyirci ve sporcularındaki agrasif, spor ahlakıyla bağdaşmayan davranışları ve saha olaylarına neden olup müsabakaların devamına engel oldukları gerekçesiyle sahasının 7 resmi müsabakaya kapatılmasını kararlaştırdı. 
     Saraybahçe Stadı’ndaki Üçtepespor-Bağdatspor maçının 88. 
     dakikasında, misafir takım 1-0 öndeyken, hakem Hasan Öner bir pozisyonda kendisine küfür ettiği gerekçesiyle Koray ve Feyzullah’ı kırmızı kartla cezalandırmıştı. Kararın ardından tel örgülerin üzerinden atlayan 15-20 kişilik taraftar grubu ile olaylardan bir kaç dakika önce hakemin kararlarına sürekli itiraz ettiği ve küfürlü konuştuğu gerekçesiyle sahadan çıkartılan Üçtepesporlu yönetici Ali Aktaş, hakem üçlüsüne saldırmıştı. 
     
</TEXT>
</DOC>
