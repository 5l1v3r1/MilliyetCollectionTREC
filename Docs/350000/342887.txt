<DOC>
<DOCNO> 342887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/spor/ysenay.html </URL>
<DATE> 2005/05/16/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Fenerbahçe trajedisi 
</HEADLINE>
<TEXT>



Ankara'da gözler sahada, kulaklar İstanbul'dan gelecek radyo seslerine kilitlenmiş olarak oynanmaktaydı Ankaragücü - Fenerbahçe 90 dakikası. 
Ankaragücü düşme cehenneminin alevleri arasına yuvarlanmamak için varını yoğunu sahaya sürerek yarışırken, Fenerbahçe de, gol bulmaktan çok gol yememe adına kendi alanına sıkışıp, kalmakta ve oynanan futbol da doğal olarak bir "sinir harbi" halinde seyredip, gitmekteydi... 
Cenk başta olmak üzere birçok oyuncu minik bir itişmede dahi sahaya uzanıp yatmakta, Bülent Demirlek bu sahtecilere göz yumduğu için de ortaya Sarı - Lacivertli takım adına "tatsız tuzsuz bir itişip kakışma" yı seyretmek zorluğu kalmaktaydı bizlere... Fenerbahçe'nin ortaya koyduğu, adına asla futbol denemeyecek dağınık ve zorlama koşuşmalar Sarı - Lacivertli on birin puan kaybetme korkularını daha da körüklemekte, düşme yangınından kaçmaya uğraşan Ankara ise bu durumdan çok da mutlu olarak götürmekteydi yarışmadaki futbol zamanlarını... 
Fenerbahçe'de birçok topu yararlı pozisyon haline getirmeye çalışan Alex, oyun boyunca aynı gayretlerini daha anlaşılır bir futbolla yorumlamaya çalışıyor, ancak Nobre olsun, Serhat ve hele hele Tuncay olsun, Alex'in bu "meslek diline" bir türlü aynı lisanda cevap yaratamıyorlardı... Ümit Özat'ın orta sahadaki gayretleri pek işe yaramıyor, kalabalık Ankaragücü defansı arasında kaynayıp gidiyor, ilerleyen dakikalar ise Fenerbahçe'nin saman alevi kadar dahi etkisi olmayan plansız ve yüreksiz gol arayışlarına sahne olarak, uçuşup gidiyordu sadece... Bu arada Cim - Bom'un, Gençler'e 2-1 yenik oynaması tribünlerdeki Fenerbahçe taraftarına ilaç gibi geliyor, sanki sahadaki Fener futbol ve şampiyonluk adına önemli bir şeyler yapıyormuş gibi "anlayamadığım alkışlar" yağıyordu Fenerbahçe tribünlerinden... Evet böylesine bir futbol maskaralığına 70. dakikadaki Ümit Özat'ın tartışmasız "penaltı günahı" da eklenince, artık ortaya tam bir FENERBAHÇE TRAJEDİSİ çıkıyordu doğal olarak... 
Ne diyelim, Fenerbahçe bu kadar berbat sonuçlardan sonra ellerin yardımıyla girecekse eğer şampiyonluk gerdiğine, olmaz olsun böyle bir düğün de, böylesine ilkesiz, duygusuz ve sessiz teknik kulübe patronluğu da. 


</TEXT>
</DOC>
