<DOC>
<DOCNO> 337619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/spor/axspo02.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım atak 
</HEADLINE>
<TEXT>


Aziz Yıldırım bugün Özhan Canaydın'la yapacağı zirvede, "Kupa finali olaysız geçsin. Siz taraftarınıza sahip çıkın, biz de gerekeni yapalım" diyerek sözlü garanti isteyecek 

YUSUF KOBAL 


Futbol Federasyonu Başkanı Levent Bıçakcı, Fenerbahçe Başkanı Aziz Yıldırım ve Galatasaray Başkanı Özhan Canaydın bugün Atatürk Olimpiyat Stadı'nda yapılacak üçlü zirvede bir araya gelecek. Bıçakcı, Yıldırım ve Canaydın saat 11.00'de başlayacak toplantıda 11 Mayıs Çarşamba günü Olimpiyat Stadı'nda oynanacak Türkiye Kupası Final maçını ve iki kulüp arasında son günlerde yaşanan gerginliği masaya yatıracak. 
Aziz Yıldırım toplantıda, finali dostluk havasında oynanmak istediklerini belirterek, Özhan Canaydın'a işbirliği önerecek. Bu mücadelenin, 25 Mayıs'ta Olimpiyat Stadı'nda oynanacak Şampiyonlar Ligi Final maçı öncesi Türkiye'nin imajı açısından büyük önem taşıdığına dikkat çekecek olan Fenerbahçe Başkanı, Özhan Canaydın'dan Sarı - Kırmızılı taraftarları kontrol altında tutmasını isteyecek. 
Yıldırım'ın, "Meydana gelebilecek olumsuzluklar Türk futboluna zarar verir. Fenerbahçe Başkanı olarak bu maçta taraftarlarımıza kefil olacağım. Kadıköy'de oynanacak lig maçında da seyircimizin sağduyulu ve centilmenlik ölçüleri içinde davranması için elimden geleni yapacağım. Bu konuda size söz veriyorum, ancak siz de kupada olay çıkmaması için garanti verin ve elinizden gelen çabayı gösterin" diyeceği bildirildi. 
Başkan Yıldırım'ın büyük tartışma yaratan Seyrantepe konusunda ise kamu çıkarları dahilinde hareket ettiklerini belirteceği ifade edildi. 

'Alex'i vermeyiz' 

Nihat Özdemir, Real Madrid'in, Alex - Figo takası önermesi halinde 'hayır' diyeceklerini söyledi, "Ama Figo'yu satarlarsa talip oluruz" dedi 

YUSUF KOBAL 

Fenerbahçe İkinci Başkanı Nihat Özdemir, Alex'i satmak gibi bir düşünceleri olmadığını açıkladı. Real Madrid Kulübü'nün sezon sonunda Alex - Figo takası önerisiyle kendilerine gelmesi halinde buna olumsuz cevap vereceklerini dile getiren Özdemir, "Böyle bir takasa izin vermeyiz. Ancak Real Madrid, Figo'yu satmayı düşünürse bu futbolcuya talip olabiliriz. Fenerbahçe'nin, Figo dahil her dünya yıldızını alacak gücü var. Fakat bu sözlerim Figo'yu transfer edeceğimiz şeklinde algılanmamalı" diye konuştu. Teknik Direktör Daum ise bu aşamada böyle bir takası konuşmanın kendisine mantıksız geldiğini söyledi. 

Daum Hatalıyım 

Disiplin Kurulu'nun 15 gün hak mahrumiyeti cezası verdiği Fenerbahçe Teknik Direktörü Christoph Daum, Denizli maçındaki davranışlarında hatalı olduğunu kabul etti. Maç içinde rakip takım kulübesine kadar giderek meslektaşı Giray Bulak'a tepki göstermesinin yanlış olduğunu belirten Alman hoca, "Bir gerçek var ki ben hatalıyım. Kendi alanımı terk etmemem gerekiyordu. Ama benim rakip alana gitmem tamamen olayları yatıştırmak içindi. Kötü tek cümle bile etmedim. Verilen cezaya saygı duyuyorum. Ancak maç sonu özür dileme girişimim de kabul görmedi" diye konuştu. Trabzonspor sınavında takımını locadan yönetecek olan tecrübeli teknik adam, teknolojinin yardımıyla fazla sorun yaşamayacağını da kaydetti. 

Trabzon'a gözdağı 

YUSUF DURSUN 

Tuncay Şanlı ve Önder Turacı, Trabzonspor'u yenerek şampiyonluk yolundaki bir engeli daha kayıpsız geçmek istediklerini söyledi. Antrenman sonrası basın mensuplarının sorularını yanıtlayan ikiliden Tuncay, "Rakiplerin alacakları sonuçlarla ilgilenmiyoruz. Önemli olan bizim kazanmamız. Trabzonspor maçı çok zorlu geçecek, ama yenmek istiyoruz" dedi. Genç forvet, Ümit Özat'ın yokluğunda kaptanlık bandını takmasıyla ilgili de "Benim için gurur verici" yorumunu yaptı. Önder ise ligde kalan tüm maçların final niteliğinde olduğuna dikkat çekti. Başarılı savunmacı, "Taraftarımızın önünde Trabzonspor'u yenmek istiyoruz. Bunu da başaracak güçteyiz" ifadesini kullandı. Takım olarak iyi çalıştıklarını da söyleyen Önder stres ve sıkıntı yaşamadıklarını sözlerine ekledi. 


Yönetimden "sus" talimatı 

Fenerbahçe Yönetim Kurulu ligde sona doğru yaklaşılırken teknik heyet ve futbolculara konuşma yasağı getirdi. Sarı - Lacivertli idareciler, rakip oyuncular ve teknik adamlar hakkında hiçbir şekilde demeç verilmemesini istedi. Buna göre futbolcular sezon sonuna kadar polemiğe neden olabilecek türden konuşmalar yapamayacak. Yasağa uymayanlara para cezası verileceği de öğrenildi. 

Samandıra çıkarması 

Başkan Aziz Yıldırım dün sürpriz bir şekilde Samandıra Tesisleri'ne giderek teknik heyet ve futbolculara moral aşıladı. Daum ve oyuncularla toplantı yapan Yıldırım, "Sizlerden önünüzdeki bütün maçları kazanmanızı istiyorum. Diğer konularda yönetim olarak biz gerekeni yaparız. Sizlere güvenimiz tam. Sahada en iyi şekilde mücadele ederseniz kupalar kendiliğinden gelecektir" dedi. 

İzin dönüşü yoğun tempo 

ERDOĞAN DERMANCI 

Sarı - Lacivertli takım, Trabzonspor maçı hazırlıklarını bir günlük iznin ardından yaptığı çift antrenmanla sürdürdü. Teknik Direktör Daum futbolcularla sahada yaptığı kısa toplantıdan sonra önceki gün bir kız bebek dünyaya getiren hastanedeki eşinin yanına giderken, antrenmanı Roland Koch yönetti. Koch idmanda futbolculara 45 dakika tempolu koşular yaptırdı. Kaburgasında sakatlığı bulunan Deniz kısa bir süre koştuktan sonra tesislere gitti. Akşam basına kapalı yapılan günün ikinci çalışması ise taktik ağırlıklı geçti. Fenerbahçe bugün tek antrenmanla hazırlıklarına devam edecek. 

Servet yine yok 

Fenerbahçe'de kulüp doktoru Ethem Kavukçu, tedavi için önceki gün Almanya'ya gönderilen Servet Çetin'in Trabzonspor maçında forma giyemeyeceğini açıkladı. Kavukçu, "Sağ ayak bileğinde bir süredir problemi bulunan Servet çeşitli kontrollerden geçiriliyor. Bu nedenle Trabzonspor maçına yetişemeyecek. Kontrolleri bitince İstanbul'a dönecek olan futbolcumuzun haftaya antrenmanlara başlayacağını düşünüyoruz" dedi. 

Deniz alarmı 

Ankaraspor maçında göğsüne aldığı darbeyle sakatlanan Deniz Barış'a yoğun tedavi uygulanıyor. Kaburgasında ağrısı olan genç futbolcunun, Trabzonspor maçına kadar tamamen düzeleceği bildirildi. Bu arada Disiplin Kurulu'nun ek ceza vermediği Luciano'nun hafta sonu formasına kavuşacak olması nedeniyle Deniz sol kanatta görev yapacak. Ankaraspor'a karşı ilk 11'de görev yapan Mahmut Hanefi ise yine yedeğe çekilecek. 


</TEXT>
</DOC>
