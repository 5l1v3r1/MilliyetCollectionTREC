<DOC>
<DOCNO> 302822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sontur06.html </URL>
<DATE> 2005/01/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
AKP Akyazı İlçesi eski başkanı Mehmet Sarı'nın aracına bomba konuldu 
</HEADLINE>
<TEXT>

     Sakarya'nın Akyazı İlçesi AK Parti eski İlçe başkanı Mehmet Sarı'nın otomobiline konulan bombanın patlaması sonucu, hasar meydana geldi. 
     AA muhabirinin edindiği bilgiye göre, Sakarya'nın Akyazı İlçesi Gazi Süleymanpaşa Mahallesi Okunmuş Sokak'ta, eski AK Parti Akyazı İlçe Başkanı Mehmet Sarı'ya ait park halindeki 34 AKP 30 plakalı otomobilde patlama meydana geldi. 
     Patlama sonucu, otomobilin arka tarafında hasar oluştu. Çevredeki bazı evlerin camları kırıldı. Sakarya Emniyet Müdürlüğü Terörle Mücadele Şubesi ve Kriminal Şubesi'ne bağlı ekiplerin yaptığı incelemede, patlamaya, kaldırım taşına bağlanarak arka tamponun altına konulan bir bombanın neden olduğu belirlendi. 
     Patlamanın ardından olay yerine gelen eski AK Parti Akyazı İlçe Başkanı Mehmet Sarı, herhangi bir düşmanının bulunmadığını belirterek, ''Patlama sesi duyduk. Dışarıya çıktığımda otomobilin arka tarafındaki hasarı gördüm. Polise haber verdim'' dedi. 
     Olayla ilgili soruşturma sürüyor. 
     
</TEXT>
</DOC>
