<DOC>
<DOCNO> 307151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sondun50.html </URL>
<DATE> 2005/01/17/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Kardinal Ruini'den Türkiye-AB değerlendirmesi... 
</HEADLINE>
<TEXT>

     İtalya Katolik Piskoposlar Kurulu İKPK Başkanı Kardinal Camillo Ruini, Türkiye'nin Avrupa Birliği'ne girebilmesi için din özgürlüğünü tümüyle sağlamasının ve ülkedeki dinsel azınlıklarının hukuki statüsünü tanımasının şart olduğunu ileri sürdü. 
     Ruini, bugün İKPK'nın daimi konsey toplantısının açılışı sırasında yaptığı konuşmada, AB-Türkiye ilişkilerine de değindi. 
     Ruini, ''Türkiye'nin AB'ye kabulü meselesinde, din özgürlüğüne tümüyle riayet ve azınlık konumundaki dini cemaatlerin hakkı olan hukuki statünün tanınması vazgeçilmez bir koşuldur'' dedi. 
     Ruini, AB üyesi ülkeler arasında daha sağlıklı bütünleşme çabalarında, Avrupa'nın kimliği konusunun da ön planda tutulması gerektiğini savundu. Ruini, ''AB bünyesinde, kıtanın kendi manevi, kültürel ve medeni kimliği konusunda net bir bilinç taşınması, bu bilincin özendirilmesi ve sevilmesi de son derece önemlidir'' diye konuştu. 
     Ruini, ''İtalya, Avrupa bünyesinde, bu bilincin net ve güçlü bir şekilde ön plana çıkarılması için anlamlı bir rol oynayabilir'' dedi. 
     
</TEXT>
</DOC>
