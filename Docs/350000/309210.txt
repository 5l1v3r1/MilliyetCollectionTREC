<DOC>
<DOCNO> 309210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonsiy01.html </URL>
<DATE> 2005/01/25/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
Gül'den Annan'a Kerkük uyarısı 
</HEADLINE>
<TEXT>

     ANKARA Milliyet 

Dışişleri Bakanı Abdullah Gül, BM Genel Sekreteri Kofi Annan'a Irak seçimlerine ilişkin gönderdiği mektupta Türkiye'nin Kerkük konusundaki endişelerini dile getirdi. Gül, Kürt gruplarının Kerkük ve çevresine yapay nüfus kaydırması yaptığını ve bu uygulamaların dikkatle incelenerek gereğinin yapılması gerektiğini belirtti. 
     Gül, 19 Ocak'ta gönderdiği mektupta, Türkiye'nin seçimlere bakışını anlattı ve BM'nin rolünün önemine dikkati çekti. Irak halkının bütün unsurlarının katılımının sağlanması gerektiğini belirten Gül, bazı unsurların dışlanmasının ileride daha ciddi sonuçlar doğurabileceğini kaydetti. 
     Gül'e cevap vermesi beklenmeyen Annan'ın mektubu BM belgesi olarak yayımlayabileceği ya da Gül'ün mektubundaki unsurlar doğrultusunda Irak'taki özel temsilcisine tavsiyelerde bulunabileceği ifade edildi. 
     Diplomatik kaynaklar, BM'nin seçimlerden tamamen sorumlu olmadığını, ancak seçimlerin düzenlenmesinde rolü bulunduğunu hatırlatarak, Gül'ün Annan'a gönderdiği mektubun Türkiye'nin kaygılarının dikkate alınması açısından önemli olduğunu söyledi. 
     Terör örgütü PKK KADEK ile bağlantılı Kürdistan Demokratik Çözüm Partisi ve Irak Demokratik Yeniden Yapılanma Partisi'nin Irak'taki seçimlere katılmaları da "büyük ihtimal" olarak değerlendirildi. Ankara, partilerin seçime katılmamasına yönelik girişimlerini sürdürürken Irak yönetimi, partilerin terör örgütüyle organik bağlantı içinde olduğuna dair kanıtlar istedi. IKYB Lideri Celal Talabani'nin Kerkük konusunda Irak yönetimi, ABD ve İngiltere'den yazılı güvence aldığı açıklamasını değerlendiren diplomatik kaynaklar, Türkiye'nin Irak geçici anayasasının 58. maddesinin uygulamaya sokulmasına yönelik kaygılarının sürdüğünü belirtti. 
     Seçimlere Türkiye'den gözlemci gönderilmesi güvenlik gerekçeleriyle öngörülmedi. Kaynaklar, çoğu ülkenin kararının da bu yönde olduğunu hatırlattı. Irak yönetimi ise seçimler için uluslararası gözlemci arayışını sürdürüyor. 
     
</TEXT>
</DOC>
