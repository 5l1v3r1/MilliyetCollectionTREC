<DOC>
<DOCNO> 316142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo19.html </URL>
<DATE> 2005/02/17/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Polis Standard Liege'i bastı, futbolcular karakolda... 
</HEADLINE>
<TEXT>

     Mehmet Özdemir Bildiriyor 

Belçika'da Liege Adliye Polisi'nin baskın düzenlediği Birinci Futbol Ligi takımlarından Standard Liege, sıkıntılı günler yaşıyor. 
     Dün düzenlenen ve yaklaşık 15 polis görevlisinin katıldığı operasyonda, kulüp menajeri ve eski milli futbolcu Michell Preud'Homme, oyunculardan Bangoura, Conçeiçao, Dragutinoviç ve Mumlek, sorgulanmak üzere karakola götürüldü. Baskın sırasında antrenmanda olan Bangura ve Conçeiçao, çalışmayı yarıda bırakarak karakola giderken, diğer 2 futbolcu ise polisler tarafından evlerinden alındı. 
     Liege adliye makamları, söz konusu baskının kendilerine gelen kulüpte yolsuzluk ve belgede sahtecilik yapıldığı ihbarları üzerine gerçekleştirildiğini bildirdi. 
     Kulüp genel müdürü Pierre François, geçen yıl da aynı birimin kendilerini kara para aklamaktan dolayı sorguladığını, ancak hiçbir kanıtın bulunamadığını belirterek, ''Tamamıyla temiz bir kulübüz. Kimin bize kötülük yapmak istediğini bir türlü anlayamadım. Herhangi bir yolsuzluk olmadığına dair güvence verebilirim. Bu hafta sonunda yapacağımız Lokeren maçına hazırlanıyoruz. Antrenman sırasında tutuklanan futbolcularımız şok geçirdi. Motivasyonumuz tamamıyla bozuldu. Bu nasıl adalet anlayamıyorum. Umarım önümüzdeki maçımızı kazanırız'' diye konuştu. 
     

     
</TEXT>
</DOC>
