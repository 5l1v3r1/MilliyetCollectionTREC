<DOC>
<DOCNO> 320010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy25.html </URL>
<DATE> 2005/03/02/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Etiyopya Başbakanı Bize balık göndermeyin, balık tutmayı öğretin 
</HEADLINE>
<TEXT>

     Etiyopya Başbakanı Meles Zenawi'nin, Başbakan Recep Tayyip Erdoğan ile yaptığı görüşmede, ''Türkiye'nin Kıbrıs konusundaki tezlerine olumlu yaklaşıyoruz'' dediği bildirildi. 
     Edinilen bilgilere göre, Erdoğan-Zenawi görüşmesinde iki ülke ilişkilerinin geliştirilmesi konusunda görüş birliğine varıldı. 
     Zenawi'nin görüşmede Başbakan Erdoğan'a, ''TİKA'nın Etiyopya'da ofis açmasından çok memnunuz. Bize balık göndermeyin, balık tutmayı öğretin. Türkiye müteahhitlik sektöründe de ileri düzeyde. Bu konuda da Türkiye'nin tecrübelerinden yararlanmak istiyoruz'' dediği bildirildi. 
     Görüşmede dünyadaki gelişmelerin de ele alındığı öğrenildi. Başbakan Erdoğan'ın görüşmede Kıbrıs konusu ile ilgili detaylı bilgi verdiği ve süreci anlattığı bildirilirken, Etiyopya Başbakanı Zenawi'nin de ''Türkiye'nin Kıbrıs konusundaki tezlerine olumlu yaklaşıyoruz'' dediği kaydedildi. 
     Görüşmede, Zenawi'nin Başbakan Erdoğan'dan Etiyopya'da Mayıs ayında yapılacak seçimlere Türkiye'nin gözlemci göndermesini istediği, Başbakan Erdoğan'ın da buna olumlu yanıt verdiği bildirildi. Irak'ta meydana gelen gelişmelerin de ele alındığı görüşmede, Başbakan Erdoğan'ın Birleşmiş Milletler Güvenlik Konseyi geçici üyeliği için Etiyopya'dan destek istediği de öğrenildi. 
     Öte yandan heyetler arası görüşmenin yapıldığı salonda Etiyopya Başbakanı Zenawi ile Başbakan Erdoğan'ın fotoğraflarının asılması dikkat çekerken, Başbakan Erdoğan'ın bu jeste teşekkür ettiği ifade edildi. 
     
</TEXT>
</DOC>
