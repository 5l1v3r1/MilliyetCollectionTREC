<DOC>
<DOCNO> 325619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonspo22.html </URL>
<DATE> 2005/03/21/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Ersun Yanal Hakan Şükür konusunda saygı bekliyorum 
</HEADLINE>
<TEXT>

     Milli Takımlar Teknik Direktörü Ersun Yanal, milli takımı oluşturma sorumluluğunun kendinde olduğunu belirterek, ''Hakan Şükür konusunda saygı bekliyorum'' dedi. 
     Yanal, futbolda herkesin farklı fikirlere sahip olabileceğini dile getirerek, ''Biz bir oyundan bahsediyoruz, ikinci topları alabilecek oyuncuya ihtiyacımız var. Futbolda herkesin farklı düşünceleri olabilir. Burada bir sorumluluğum var, seçim haklarımı kullanıyorum. Hayalimde oyunu ben canlandırıyorum. Bu konuda saygı bekliyorum, herkesi sukunete davet ediyorum'' diye konuştu. 
     Bir basın mensubunun,''Hakan Şükür'ü milli takıma davet etmiyorsunuz, ancak aynı tipte bir oyuncu olan Ersen Martin'i kadroya aldınız'' şeklindeki bir ifadesine yanıt veren Yanal, takım olarak hedefledikleri bir oyun sistemi olduğunu ve ikinci pozisyonları değerlendirebilecek bir oyuncu olan Ersen Martin'den bu özelliğini kullanmasını isteyeceklerini söyledi. 

     
</TEXT>
</DOC>
