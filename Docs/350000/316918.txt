<DOC>
<DOCNO> 316918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sondun16.html </URL>
<DATE> 2005/02/20/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İsrail 900 Filistinli'ye daha geçiş izni verdi... 
</HEADLINE>
<TEXT>

     Filistin Yönetimi ile devam eden işbirliği çerçevesinde, İsrail ordusu, Filistinlilerin yaşamlarını kolaylaştıran önlemler almaya devam ediyor. 
     İsrail ordu sözcülüğünden yapılan açıklamada, 600 Filistinli işçi ve 300 esnafın daha Erez geçiş noktası üzerinden Gazze Şeridi'nden İsrail'e girmesine izin verildiği belirtildi. 
     Böylece İsrail'e girmesine izin verilen işçi sayısının 1600'e, esnaf sayısının da 800'e ulaştığı ifade edildi. İsrail'e girmesine izin verilen esnafın yarısına da İsrail'de geceleme izni sağlandığı bildirildi. 
     Açıklamada, 100 Filistinli işçinin de Erez Sanayi Bölgesi'nde çalışmasına izin verildiği ve böylece burada çalışmasına izin verilenlerin sayısının da 600'ü bulduğu kaydedildi. 
     İsrail ordu sözcülüğünün açıklamasında, bir taraftan güvenlik önlemleri artırılırken, Refah Geçidi üzerinden Mısır'a geçişlerde uygulanan yaş sınırlamalarının kaldırıldığı da belirtildi. 
     
     16 FİLİSTİNLİNİN ZORUNLU İKAMET YASAĞI KALDIRILDI 
     Öte yandan, yine ordu sözcülüğü tarafından yapılan açıklamada, İsrail hedeflerine yönelik terör eylemlerine karıştıkları gerekçesiyle Gazze Şeridi'nde zorunlu ikamete tabi tutulan 16 Filistinli hakkındaki yasak kaldırıldı. 
     Gazze Şeridi'nden çıkamayan 16 Filistinlinin Batı Şeria'daki evlerine gönderilecekleri bildirildi. 
     16 Filistinli, bugün İsrail ordusu tarafından Erez Geçişi üzerinden Ramallah yakınındaki Betunya'ya getirilecekler. 
     
</TEXT>
</DOC>
