<DOC>
<DOCNO> 335655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur43.html </URL>
<DATE> 2005/04/21/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
"Sahra" operasyonu... Bodrum'da yakalanan Büyüksarıoğlu tutuklandı 
</HEADLINE>
<TEXT>

     Sedat Şahin ve adamlarına yönelik düzenlenen ''Sahra'' adlı operasyon kapsamında aranırken Bodrum'da yakalanarak İstanbul'a getirilen Mehmet Ali Büyüksarıoğlu tutuklandı. 
     Emniyet Genel Müdürlüğü ve İstanbul Organize Suçlar Şube Müdürlüğü ekiplerince Sedat Şahin ve adamlarına yönelik yürütülen operasyon kapsamında gıyabi tutuklu olarak aranırken Bodrum'da yakalanan Mehmet Ali Büyüksarıoğlu ve beraberindeki Aydın B, İstanbul'a getirildi. 
     Şubedeki sorgu ve diğer işlemleri tamamlanan Büyüksarıoğlu ile Aydın B, Beşiktaş'taki İstanbul Cumhuriyet Savcılığı'na sevk edildi. 
     Soruşturmayı yürüten Cumhuriyet Savcısı Mehmet Ergül tarafından sorgulanan Büyüksarıoğlu, gıyabi tutukluluğunun vicahiye çevrilmesi amacıyla mahkemeye gönderildi. Aydın B. ise savcılık sorgusunun ardından serbest bırakıldı. 
     İstanbul nöbetçi 14. Ağır Ceza Mahkemesi'nde gıyabi tutukluluğu vicahiye çevrilen Büyüksarıoğlu, cezaevine sevk edildi. 
     Hakkındaki gıyabi tutuklama kararının ''çıkar amaçlı suç örgütüne üye olmak'' suçundan çıkartıldığı öğrenilen Büyüksarıoğlu'nun, Hüseyin Saral'ın İtalya'da öldürülmesine ilişkin Sedat Şahin ve adamlarına yardımcı olduğu öne sürülüyor. 
     
</TEXT>
</DOC>
