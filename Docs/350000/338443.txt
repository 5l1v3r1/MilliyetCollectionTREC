<DOC>
<DOCNO> 338443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonsiy16.html </URL>
<DATE> 2005/04/30/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Başesgioğlu 1 Mayıs'ın tatil olması için uzlaşma olmalı 
</HEADLINE>
<TEXT>

     Çalışma ve Sosyal Güvenlik Bakanı Başesgioğlu, ''1 Mayıs'ın yeniden tatil olması için bir uzlaşmaya gereksinim var'' dedi. 
     Başesgioğlu, Anadolu'nun en eski lisesi olarak bilinen, kendisinin de mezun olduğu Kastamonu Abdurrahmanpaşa Lisesi'nin 120. kuruluş yıldönümü dolayısıyla düzenlenen törene katılmak üzere geldiği Kastamonu'da AA muhabirinin sorularını yanıtladı. 
     Başesgioğlu, yarın 1 Mayıs'ın tüm dünyada olduğu gibi Türkiye'de de büyük coşkuyla kutlanacağını söyledi. Kutlamaların anlamına uygun bir şekilde gerçekleştirilerek herhangi bir üzücü durumla karşılaşılmaması temennisinde bulunan Başesgioğlu, ''Zannediyorum ki, sendikalarımız da bu duyarlılık içerisinde baharın bu ilk gününü karşılayacaklardır'' diye konuştu. 
     Başesgioğlu, Türkiye'de sendikal hareketin gelişmesini demokrasinin gelişmesi olarak kabul ettiklerini belirterek, bu amaçla örgütlenmenin önündeki engelleri kaldırmak ve çalışma hayatını düzenleyen yasaları değiştirmek için gelecek dönemde sendikalarla birlikte çalışma içerisinde olacaklarını kaydetti. 
     Bakan Başesgioğlu, istihdam ve işsizlik konusunun kamunun yanında sosyal tarafların da işbirliğiyle çözülebileceğini dile getirerek, başta istihdam olmak üzere diğer sosyal konularda sendikalara önemli roller düştüğünü bildirdi. 
     Murat Başesgioğlu, işçi konfederasyonlarının 1 Mayıs'ın resmi tatil olması yönündeki taleplerini değerlendirirken, bu taleplerin gerçekleşmesi için bir uzlaşmaya gereksinim duyulduğunu söyledi. 
     1 Mayıs'ın geçmişte tatil olduğunu hatırlatan Başesgioğlu, ''Bunun tekrar çıkarılması için etraflıca tartışmaya ve genel bir uzlaşmaya varmak lazım. Yalnız genelde resmi tatil günlerinin azaltılması yönünde bir görüş var. Bu kapsamda kutlanması bile resmi tatil olmamasına karşın büyük anlam ifade ediyor'' dedi. Başesgioğlu, işçilerin 1 Mayıs'ını şimdiden kutladığını kaydetti. 
     
</TEXT>
</DOC>
