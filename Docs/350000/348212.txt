<DOC>
<DOCNO> 348212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/soneko20.html </URL>
<DATE> 2005/06/02/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Sabancı Holding konfeksiyon sektörüne girmeye hazırlanıyor 
</HEADLINE>
<TEXT>

     Sabancı Holding Tekstil Grubu Başkanı Yakup Güngör, konfeksiyona girmek için şu anda bir deneme modeli uyguladıklarını ve Adana'da küçük bir konfeksiyon tesisinin bu ay içinde devreye gireceğini söyledi. 
     Güngör, Sabancı tekstil grubu olarak stratejik, teknolojik, yapısal ve fonksiyonel olarak bugünlere kendilerini hazırladıklarını belirterek, "Sabancı Topluluğu ve tekstil grubu bu işte var ve güçlü olma kararlılığındadır. Bunun en somut göstergesi, tekstil grubumuz toplamında son 4 yılda yaptığımız yaklaşık 100 milyon dolarlık yatırımdır" diye konuştu. 
     Tekstil sektöründe doğru ürünü doğru zamanda çıkarmanın, maliyeti iyi kontrol etmenin, esnekliğin ve hızın önemli olduğuna işaret eden Güngör, doğruları yapan firmaların önünde çok ciddi fırsatlar olacağını ifade etti. 
     Tekstil grubu olarak hangi işleri yapacakları ve hangilerinden çıkacakları kararını verdiklerini belirten Güngör, şöyle konuştu 
     "Konfeksiyona girmekle ilgili şu anda uyguladığımız bir deneme modeli var. Adana'da küçük bir konfeksiyon tesisimiz bu ay içinde devreye giriyor. Ben, burada mal yapıp da bu mala bir marka yaratıp da perakendeye çıkacağım demiyorum. Burada yaratmaya çalıştığım model ürün gamımızın bazı segmentlerinde metre ile kumaş satmak yerine, yine bugünkü müşterilerimize bak ben sana bitmiş mal da verebilirim diyebilecek hale gelir miyiz, gelemez miyiz." Adana'daki tesislerinde kadın ve erkek ürünlerinden pantolon, etek ve şort üretimi yapılacağını bildiren Güngör, uygulamanın sadece spor giyim olarak başladığını söyledi. 
     Güngör, 2005 yılında tekstil grubunda yatırımlarının 25 milyon doları geçeceğini de ifade ederek, "2005 yılında ciroda 300 milyon doları bulacağımızı zannediyorum. İhracatta tahmin ediyorum ki 200 milyon dolar limitini zorlarız" dedi. 
     
</TEXT>
</DOC>
