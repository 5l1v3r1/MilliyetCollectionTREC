<DOC>
<DOCNO> 324566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonyas03.html </URL>
<DATE> 2005/03/17/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
ABD'de yaşayan en güzel Türk kızı seçilecek... 
</HEADLINE>
<TEXT>

     Bülent Keneş bildiriyor 

ABD'de yaşayan en güzel Türk kızını seçmek üzere ABD'deki Türk toplumu arasında ilk defa bir güzellik yarışması düzenlenecek. 
     Türk Amerikan Dernekleri Federasyonu TADF ve Vizyon Ajans işbirliği ile sadece ABD'de yaşayan Türk kızlarının katılabileceği ''Miss Turkey of USA'' isimli bir güzellik yarışması düzenlenecek. Bu güzellik yarışmasında birinci olacak kraliçe Eylül ayında Çin'de düzenlenecek ''Miss Model of the World'' güzellik yarışmasında Amerika'daki Türk toplumunu temsil edecek. 
     Vizyon Ajans sahibi Atilla Kaplakarsal, yarışma ile ilgili olarak New York'ta düzenlediği basın toplantısında, Başkanlığını Çevik Süha Alpaylı'nın yaptığı ''Miss Model of the World'' yarışmasına Türkiye'yi temsilen de bir Türk güzelinin katılacağını kaydetti. 
     ABD ve Türkiye'den birçok firmanın sponsorluğunda ilk kez yapılacak ''Miss Turkey of USA'' güzellik yarışması için son başvuru tarihinin 11 Nisan olduğunu kaydeden Kaplakarslan, 14 Nisan'da resim elemesi, 24 Nisan'da da canlı ön eleme yapılacağını söyledi. 
     Finallerin yapılacağı 29 Nisan'da ön elemeler sonucu belirlenen 15 Türk kızının podyuma çıkacağını ifade eden Kaplakarslan, ilkini düzenleyecekleri bu yarışmanın geleneksel hale gelmesini umduklarını da belirtti. 
     
</TEXT>
</DOC>
