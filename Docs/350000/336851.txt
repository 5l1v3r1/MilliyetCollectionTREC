<DOC>
<DOCNO> 336851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/siyaset/axsiy02.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bumin Söylemesem içimde ukde kalırdı 
</HEADLINE>
<TEXT>


Anayasa Mahkemesi Başkan Vekili Kılıç, resepsiyona katılmadı. Üyelerden Adalı, Bumin'i eleştirdi. Bumin "Haziranda emekli olacağım. Konuşmasam içimde ukde kalırdı" dedi 

GÖKÇER TAHİNCİOĞLU TÜRKER KARAPINAR Ankara 


Anayasa Mahkemesi Başkanı Mustafa Bumin'in dün yaptığı çarpıcı açıklamalar, Yüksek Mahkeme'yi böldü. Anayasa Mahkemesi üyesi Sacit Adalı, Bumin'i "Sivilceyi kaşırsanız kangren olur" diye eleştirirken, Başkan Vekili Haşim Kılıç resepsiyona katılmadı. Bumin ise, "Haziranda emekli olacağım. Konuşmasam içimde 'ukde' kalırdı" dedi. Yüksek Mahkeme'nin kuruluş yıldönümü resepsiyonu dün TBMM'de yapıldı. Resepsiyonda yaptığı açıklamada, "Kişisel görüşlerim" dediği konuşmasının Yüksek Mahkeme'yi bağladığını söyleyen Bumin, AKP Grup Başkan Vekili İrfan Gündüz'ün, "Biz İran'a kızıyoruz zorla kapattırıyor diye, bizde de herkese zorla açtırıyoruz" eleştirilerine şöyle yanıt verdi "Herhalde hukukla ilgileri yok. Ben polemiğe girmem, hakarete varan sözler varsa dava açarım. Konuşmanın ses getireceğini biliyordum. Üyelerin yüzde 80 - 90'ı konuşmamım ardından beni ziyaret ederek, teşekkürlerini bildirdiler. Karşı olanlarda yarın bugün geleceklerini söyledi." 

'Geçen yıl konuşmadım' 
Haziranda emekli olacağını hatırlatan Bumin, "Konuşmadan gitseydim içimde ukde kalırdı. Geçen yıl böyle bir ortam olmadığından bir şey söylemedim. Konuşmayla, geçtiğimiz günlerde mahkememize türbanla ilgili dilekçe veren öğrencileri de yanıtlamış oldum" dedi. Bazı kesimlerin konuşmasını istediğini belirten Bumin, "Aynı davranış biçimini yapanların geçirdiği safhaları anlattım. Tabii anlayana" ifadelerini kullandı. 
Anayasa Mahkemesi üyesi Sacit Adalı ise sorunların zamanla çözüleceğini kaydederek, "Ama sivilceyi kaşırsan ertesi gün kangren haline gelir. Bu tür sözleri söyleyenler yarın 3. kişi olarak kenara çekilir. Ama sözlerini doğru ve yanlış olarak değerlendirenler çatışır. Toplumun menfaatine değil. İç barışa zarar verir" dedi. Resepsiyona katılmayan Başkan Vekili Kılıç da, Milliyet'e, "Katılmayışım tamamen kişisel. Bugünkü konuşmayla hiçbir ilgisi yok. Konuşmayla ilgili sonra bir değerlendirme yapabilirim" açıklamasını yaptı. 

Danıştay İleriye dönük uyarı 
Danıştay Başkanı Ender Çetinkaya, Bumin'in sözlerine katıldığını, konuşmanın ileriye dönük bir uyarı niteliğinde olduğunu söyledi. Yargıtay Başsavcısı Nuri Ok ise, "Önceki konuşmalarıma bakarsanız nasıl değerlendirdiğimi görürsünüz" diyerek Bumin'e destek verdi. 


</TEXT>
</DOC>
