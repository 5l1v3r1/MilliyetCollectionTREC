<DOC>
<DOCNO> 314794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/siyaset/axsiy01.html </URL>
<DATE> 2005/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Röportaj tartışması bizim için kapandı' 
</HEADLINE>
<TEXT>


Keese bu haftaki köşe yazısında, Başbakan Erdoğan söyleşisiyle ilgili yalanlamayı anlayışla karşıladıklarını söyledi 

GÜRSEL KÖKSAL Frankfurt 


Alman Welt am Sonntag gazetesi Genel Yayın Yönetmeni Christoph Keese, Başbakan Erdoğan'la yaptığı ve büyük tartışma yaratan söyleşiyle ilgili yalanlamanın, bazı yanlış anlamalardan kaynaklandığı yolundaki açıklamaları anlayışla karşıladıklarını belirtti. Konunun kendileri için artık kapandığını belirten Keese, bugün piyasaya çıkacak gazetedeki köşe yazısında da söyleşiye değindi. Keese, yazısında özetle şunları kaydetti 

'Skandal büyüdü' 
"Geçen hafta Türkiye Başbakanı Erdoğan'la, devlet ve din işlerinin ayrılığıyla ilgili bir röportaj yayımladık. Erdoğan'ın kızlarının türban takmaları nedeniyle Türkiye'de üniversiteye gidememeleri ve Almanya'da da sık sık gündeme gelmeleri nedeniyle dini konulardaki görüşlerini öğrenmek istedim. Erdoğan, 'Yasayı değiştirmek ve yüksekokullarda türbana izin vermek istiyor musunuz ' sorusuna, 'Evet, şu anda bunu araştırıyoruz. Böyle bir adımı doğru buluyorum. Devlet ve din işleri arasındaki ayrılığı zayıflatmak için değil, Türk vatandaşlarına daha fazla dinsel özgürlük sağlamak için' diye yanıtladı. Türban yasağı, Türkiye'de laik devletin önemli bir unsuru olduğu için, bu konu yoğun bir tartışmaya neden oldu. Erdoğan, çok sayıda söyleşi yaptığı için, o anda bu söyleşiyi ve benimle görüştüğünü kabul etmedi. Bu durum, skandalı daha da büyüttü. CNN kanalının kayıtları yayımlandı, birçok gazete oturumun fotoğraflarını birinci sayfadan yayımladı. Ayrıca Welt am Sonntag da, söyleşinin doğruluğunu şüpheye yer kalmayacak şekilde kanıtladı. Bunun üzerine hükümet tavrını değiştirdi ve söyleşiyi kabul etti. Ancak, türban konusunda "bir girişim için toplumsal uzlaşmanın önkoşul olduğunu" ekledi. 
Ancak olay bununla bitmedi. Yeni bir eleştiri noktası öne çıktı. Söyleşide Erdoğan kendisini, "inanmış Müslüman" olarak tarif etmişti. Bu kez inanan ve inanmayan Müslümanlar arasında ayrım yapmakla suçlandı. Ancak, aslında o bu sözü "dindar Müslüman" anlamında kullanmıştı. Bu suçlamaları hafifletmek için epey uğraşmak gerekti... Erdoğan'ın söyleşiyi yalanlaması 'Welt am Sonntag' için sevimli bir durum değildi. Söyleşi konusunda mutabakatı olan Erdoğan'ın danışmanı, Asya'ya onunla birlikte gitmemiş, Ankara'da kalmıştı. Bu nedenle Erdoğan'a söyleşiyi hemen hatırlatamamıştı. Bu açıklamanın ardından konu bizim için kapanmıştır." 


</TEXT>
</DOC>
