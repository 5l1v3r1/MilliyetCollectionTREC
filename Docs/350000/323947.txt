<DOC>
<DOCNO> 323947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun07.html </URL>
<DATE> 2005/03/16/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Ermeni lobisinden Bush'a mektuplu baskı... 
</HEADLINE>
<TEXT>

     Amerika Ulusal Ermeni Komitesi ANCA , sözde Ermeni soykırımının 90'ıncı yıldönümü kabul ettikleri 24 Nisan'da ABD Başkanı George Bush'un bu iddiayı tanıması yönünde baskı için, Beyaz Saray'a mektup ve faks kampanyası başlattı. 
     ANCA, ABD'de yaşayan Ermeni kökenli Amerikalılara gönderdiği örnek mektupta, Bush'a hitaben, ''Artık sizin için, Türkiye'nin ahlaken çökmüş soykırım inkarıyla uyumlu, dar görüşlü politikanızı kırmanın zamanı geldi'' ifadesi kullanılırken, Başkan Bush'un, 2000 başkanlık seçim kampanyası sırasında soykırım iddialarını tanıma sözü verdiği öne sürüldü. 
     Mektupta, ABD başkanlarının geleneksel olarak her yıl 24 Nisan'da yayınladığı ve Ermenilerin, Birinci Dünya Savaşı'nın sonunda çektiği acıları tanıyan açıklamasında bu yıl Bush'tan, sözde ''Ermeni soykırımını'' tanıması istendi. Mektupta ayrıca, Bush yönetiminin kendisini, Türkiye ile Ermenistan arasında ''yapay uzlaşma'' çabalarını desteklemekten uzak tutması gerektiği görüşü de savunuldu. ANCA'nın örnek mektubunda, Türk-Ermeni uzlaşmasına yönelik çabaların, bugüne kadar sözde Ermeni soykırımının evrensel tanınmasını engelleme ve Türkiye'nin bunun sonuçlarından kaçınmasını sağlamaya yönelik olduğu iddia edildi. 
     Bush'a gönderilecek mektupta, Türk-Ermeni ilişkilerinin sağlam bir temelde geliştirilmesinin tek yolunun, Türkiye'nin sözde soykırımı ve Ermeni milletine karşı sorumluluklarını tam olarak kabul etmesi olduğu ileri sürüldü. 
     ABD'nin Erivan Büyükelçisi John Marshall Evans'ın, ''Ermeni soykırımı'' deyişini kullandığı da mektupta hatırlatıldı. Evans, daha sonra bir açıklama yayınlayarak, sözlerinin sadece kişisel görüşlerini yansıttığını ve ABD'nin politikasında bir değişiklik olmadığını kaydetmişti. 
     ANCA, Ermeni asıllı Amerikalıları Bush'a mektup yazma kampanyasına yönlendirirken, son haftalarda ABD'nin Türkiye'ye karşı, sözde Ermeni soykırımına yönelik politikasında çatlaklar oluştuğunun görüldüğü iddiasında da bulundu. 
     
</TEXT>
</DOC>
