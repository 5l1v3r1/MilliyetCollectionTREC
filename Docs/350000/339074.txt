<DOC>
<DOCNO> 339074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/siyaset/siy07.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik'ten habersiz uçuşa izin yok 
</HEADLINE>
<TEXT>


BARKIN ŞIK Ankara 


Ankara, İncirlik Üssü'nü Lojistik Takip ve Aktarma Merkezi olarak kullanmasına izin verdiği ABD'nin, "blok uçuş izni" kapsamında Türk Dışişleri Bakanlığı'na bilgi vermeden uçuş gerçekleştirme talebini, "egemenlik haklarına aykırı" bularak geri çevirdi. 
Ankara, BM Güvenlik Konseyi'nin Irak ve Afganistan'la ilgili kararları doğrultusunda Türkiye'deki üs, liman, havaalanı ve tesislerin Irak ve Afganistan operasyonlarında kullanılmasına izin verme süresini 1 yıl uzatırken, ABD ile çetin pazarlıklar yaşandığı ortaya çıktı. 
İncirlik Üssü'nün kullanımı sırasında bilgi vermek istemeyen ABD ile uçuşların Türk Dışişleri Bakanlığı'na 1 ay önceden bildirilmesi konusunda mutabakata varıldı. 1 aylık uçuş programında yapılacak değişikliklerden de Ankara'nın haberdar edileceğini belirten üst düzey bir Dışişleri yetkilisi, "Her uçuş için kontrol hakkımızı, egemenlik hakkımızı elde tutmaya çalıştık" dedi. 

En fazla 6 uçak 
Bildirimlerde her bir uçakta ne tür bir kargo olduğu ve varış zamanlarına ilişkin bilgiler yer alacak. İncirlik'ten askeri personel ve mühimmat taşıyamayacak olan ABD, üste aynı anda en fazla 6 adet C - 17 nakliye savaş uçağı bulundurabilecek. ABD'nin Irak ve Afganistan uçuşları için Türkiye, özel bir hava koridoru tahsis edecek. ABD'nin saldırı amaçlı kullanılamayacağı üsten ilk uçuşlarını haziranda gerçekleştirmesi bekleniyor. Kararname kapsamında İncirlik'ten İngilizler de yararlanacak. 


</TEXT>
</DOC>
