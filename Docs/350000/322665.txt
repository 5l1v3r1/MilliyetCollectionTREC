<DOC>
<DOCNO> 322665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonyas08.html </URL>
<DATE> 2005/03/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Boşanma sinyalleri evliliğin ilk yıllarında geliyor 
</HEADLINE>
<TEXT>

     LONDRA DHA 

      İNGİLTERE'de yapılan bir araştırma, boşanma sinyallerinin, evliliğin daha ilk yıllarında ortaya çıkmaya başladığını gösterdi. 
     YouGov kamuoyu araştırma şirketi tarafından boşanmış 546 kişiyle yapılan çalışmaya göre, boşananların 4'te 1'i, evliliğin ilk 2 yılı içinde eşini terk etmeyi düşünmeye başlamış. Mishcon de Reya adlı hukuk firması için yapılan ankete katılanların 3'te 1'i de 5'inci yıl dolmadan boşanma davası açtığını söyledi. 
     Ankette en büyük boşanma nedeninin, çiftlerin birbirinden 'uzaklaşması' olduğu da ortaya çıktı. Evliliklerin yüzde 47'si eşlerin işe çok zaman ayırması nedeniyle yaşanan uzaklaşma sonucu biterken, yüzde 27'si maddi sıkıntılar, diğer bir yüzde 27'si de cinsel hayatın olmayışı nedeniyle sona eriyor. Ankete katılanların yüzde 22'si iş stresinden, yüzde 13'ü 'farklı siyasi ve ahlaki değerlere' sahip olmaktan, yüzde 12'si de çocuk büyütmenin yarattığı baskıdan ötürü boşandığını açıkladı. 
     
</TEXT>
</DOC>
