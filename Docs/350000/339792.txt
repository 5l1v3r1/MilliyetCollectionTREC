<DOC>
<DOCNO> 339792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/yazar/zbirand.html </URL>
<DATE> 2005/05/05/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Ne Bumin, ne Arınç dediklerini yapabilir 
</HEADLINE>
<TEXT>


Bu konuya Hürriyet Genel Yayın Yönetmeni Ertuğrul Özkök'te dün değindi, bende bugün sürdürmek istiyorum. 
Boş tartışmalar yapmayı, sonu gelmeyecek söz düellolarıyla gündemde yer almaya bayılıyoruz. Medya'da buna çanak tutuyor. Yazacak birşey bulamayınca, bayatlamış olsa dahi, rejim kavgalarına bayılıyor. Böylece boş yere zaman harcıyor, kısır bir döngü içinde kendi kendimize eğleniyoruz. 
Bunun en tipik örneklerinden birini yaşıyoruz. 
Anayasa mahkemesi Başkanı Bumin'in Türban ile ilgili uyarısı ve ardından da TBMM Başkanı Arınç'ın yanıtı. Günlerden beri TV ve Gazetelerin ilk sayfalarını kaplıyor. 
Ne demişlerdi 
Bumin ezcümle, AKP çoğunluğuna dayanarak Türban'ı serbest bıraktırmaya kalksa dahi, Anayasa Mahkemesinin bu konuda kesin kararları bulunduğunu, dolayısiyle kararın bozulacağını belirtmişti. Yani, "boş yere uğraşmayın, bu işin içinden çıkamazsınız" demek istemişti. 
Arınç bu açıklamaya tepki göstermiş ve hiçbir kurumun TBMM'nin üstünde olamayacağını, TBMM istediği taktirde, Anayasa Mahkemesini dahi kapatıp istediği kararı alabileceğini belirtmişti. 
Aslında çok gereksiz bir tartışma. Zira teknik açıdan baktığınızda, her ikisi de haklı, ancak siyasi açıdan ne Bumin nede Arınç söylediklerini gerçekleştirebilirler. 
Sorarım size, TBMM ayaklanıp Türban ile ilgili tüm kısıtlamaları kaldırma kararı alsa, ardından anayasa mahkemesi reddetse dahi referanduma götürüldüğü ve onay çıktığı taktirde, buna kim itiraz edebilir 
Kimse itiraz edemez. Demokrasi kuralları ve teknik açıdan Arınç doğru söylemektedir. Ülkeyi Anayasa mahkemesi değil, TBMM yönetir. 
Yine sorarım size, AKP böylesine gerilim yaratacak, ülkedeki dengeleri alt üst edecek bir karar için kolları sıvamayı göze alabilir mi 
Alamaz... 
Siyasi açıdan bu tip zorlamalara girilemez. Girilse dahi, iç ve dış dengeler, Uluslararası koşullar bunu yaptırmaz. 
Boş yere zaman harcıyoruz vesselam... 
İyisi mi, gelin bu tartışmalardan vazgeçelim. Bu toplum gerilim istemiyor. Herkesin derdi daha iyi yaşamak için iş bulmak ve çocuklarının istikbalini güvenceye almaktır. 
Asıl tartışmamız gereken, Avrupa Birliğine giden yolda nasıl hareket edeceğimiz, ekonominin ayakta kalması için ne önlemler alınması gerektiğidir. 
Laf üretmek yerine, iş üretmeye bakmalıyız. 



ÇEK CUMHURBAŞKANI İLE HOŞ BİR SOHBET Çek Cumhurbaşkanı Vaclav Klaus ile dün son derece hoş bir sohbet yaptık. Avrupa liderleri arasında, sıra dışı fikirleri, entellektüel ve ideolojik yaklaşımıyla ön plana çıkan bir isim. 
Bugün için görüşleri belki azınlıkta, ancak uzun vadede üzerinde düşünülmesi ve tartışılması gereken unsurlar içeriyor. 
"Avrupa Birliği herkese aynı boy gömlek giydiriyor. Tabii o zaman da, kimine dar kimine bol geliyor. Bu yanlış bir yaklaşım ve değiştirilmesi gerekir" diyor. 
Klaus, farklı bir açıdan bakıyor ve AB'nin mümkün olduğu kadar genişlemesini, sulanmasını istiyor. Sıkı bir ilişkiden yana değil. Kendi açısından da haklı bir yaklaşımı var "Herşeyin Brüksel'de kapalı kapılar ardında kararlaştırılıp üye ülkelere bildirilmesi bana eski kominist COMECON ekonomik bloğu hatırlatıyor. Ben ulus devletin yok olmasını istemiyorum. Bundan dolayı da, Avrupa Birliğinin ulus devletlerden oluşan bir gruba dönüşmesini istiyorum" diyor. 
Çek hükümeti böyle düşünmüyor, ancak Cuhmurbaşkanı Klaus da görüşlerini anlatmaktan geri kalmıyor. 
Fransızların AB anayasasına HAYIR oyu vermelerini alkışlarla karşılayacağını söyleyen Klaus, bu anayasanın çok sıkı bir rejim getirdiğine dikkat çekiyor. 
Görüşlerini paylaşmayabilirsiniz ancak, kominist yıllardan sonra, bugünün dünyasını görmüş bir siyaseçi olarak, Avrupalı nice liderden daha deneyimli. Bizim deyimimizle, "Avrupa'nın akil adamlarından biri" konumuna girdi. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
