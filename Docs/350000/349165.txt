<DOC>
<DOCNO> 349165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sontur13.html </URL>
<DATE> 2005/06/05/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Son 3 yılda 31 bin 201 kapkaç olayı meydana geldi... 
</HEADLINE>
<TEXT>

     İçişleri Bakanı Abdülkadir Aksu, son 3 yılda, 31 bin 201 kapkaç olayında 7 kişinin hayatını kaybettiğini, 598 kişinin yaralandığını bildirdi. 
     İçişleri Bakanı Aksu, CHP Bursa Milletvekili Kemal Demirel'in yazılı soru önergesine verdiği yanıtta, Türkiye'de 2002 yılında 12 bin 843, 2003 yılında 13 bin 16, 2004 yılında ise 5 bin 342 olmak üzere, toplam 31 bin 201 kapkaç olayı yaşandığını belirtti. 
     Bu olaylarda 598 kişinin yaralandığını, 7 kişinin ise hayatını kaybettiğini belirten Aksu, 173'ü yabancı uyruklu olmak üzere toplam 12 bin 370 kişinin yakalanarak, adalete teslim edildiğini kaydetti. 
     Hırsızlık, gasp, kapkaç gibi olayların önlenmesi konusunda gerekli güvenlik tedbirlerinin alınması amacıyla hazırlanan genelgelerin tüm valiliklere gönderilerek, azami derecede hassasiyet gösterilmesinin istendiğini ifade eden Aksu, şunları kaydetti 
     ''Bakanlığımızca, Emniyet hizmetlerinin teknolojiye uygun hızda gelişmesini sağlamak, suç ve suçlularla daha etkin ve verimli mücadele etmek, kişi hak ve özgürlüklerini ön planda tutarak vatandaşa en iyi hizmeti sunmak gibi çok önemli hedefleri olan ''Mobil Elektronik Sistem Entegrasyonu'' MOBESE isimli proje ile ilgili yürütülen çalışmalar önemli bir aşamaya gelmiş olup, en kısa zamanda tamamlanacaktır. 
     Bu proje, başta büyükşehirlerimiz olmak üzere zamanla tüm şehirlerimizde yaygınlaştırılacaktır. Söz konusu projeyle şehir merkezlerimizin herhangi bir noktasında meydana gelebilecek gasp, kapkaç, hırsızlık vb. suçlara, çok kısa sürede müdahale edilebilecektir.'' 
     
</TEXT>
</DOC>
