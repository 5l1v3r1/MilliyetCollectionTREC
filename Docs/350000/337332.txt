<DOC>
<DOCNO> 337332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun44.html </URL>
<DATE> 2005/04/27/ </DATE>
<TIME> 20.03 </TIME>
<AUTHOR>  </AUTHOR>
<HEADLINE>
Papa nın Polonyalı komünistlerle işbirliği yaptığı öne sürüldü... 
</HEADLINE>
<TEXT>

     Vatikan'da Polonyalı hacılardan sorumlu olan ve 2 Nisan'da ölen Papa 2. Jean Paul'ün yakın çevresinden peder Konrad Stanislaw Hejmo'nun, Polonya'da komünist dönemdeki güvenlik servisleriyle gizli işbirliği yaptığı iddia edildi. 
     Nazi ve komünist dönemdeki suçları soruşturan Ulusal Hafıza Enstitüsü IPN adlı kurumun başkanı Leon Kieres, ''Elimizde peder Konrad Stanislaw Hejmo'nun 1980'li yıllarda komünist Polonya güvenlik servisleriyle gizli işbirliğini teyid eden dosyalar var'' dedi. 
     Kieres, 69 yaşındaki peder Hejmo'nun, komünist Polonya güvenlik servisleriyle işbirliğinde ''Hejnal'' veya ''Dominik'' takma adlarını kullandığını belirtti. 
     1979'da dönemin Polonya başpapazı Stefan Wyszynski tarafından Roma'ya gönderilen Hejmo, burada Polonyalı hacılar için kurulan bir merkezin müdürü oldu. Hejmo, 80'li yıllarda Roma'daki Polonyalı göçmenlere yardım organize ediyordu. 
     IPN yetkilileri, Hejmo'nun, Papa 2. Jean Paul'u Papa olmadan önce tanıdığını belirterek, Hejmo'nun 80'li yıllar ve ''daha önceki'' dönemde komünist Polonya güvenlik servisleriyle yaptığı işbirliği konusunda 700 sayfalık belge bulunduğunu açıkladı. 
     Öte yandan, Roma'dan ayrılarak Varşova'ya giden peder Hejmo, ''bu suçlamaların saçma olduğunu'' belirtti. 
     Hejmo, TVP adlı Polonya televizyonuna yaptığı açıklamada, ''Bu açıklamaların tamamen saçma olduğunu. O dönemde Polonya'daki tüm papazlar gibi kendinin de komünist Polonya güvenlik servisleri tarafından seçildiğini'' belirtti. 
     
</TEXT>
</DOC>
