<DOC>
<DOCNO> 347535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonspo21.html </URL>
<DATE> 2005/05/31/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Güneş Yabancı bir kaleci ve forvet arıyoruz... 
</HEADLINE>
<TEXT>

     Trabzonspor Teknik Direktörü Şenol Güneş, bordo-mavili takımın Avrupa takımları ayarında olmasını istediklerini söyledi. 
     Güneş, Mehmet Ali Yılmaz Tesisleri’nde düzenlediği basın toplantısında, bu sezon ellerinden geldiğince güzel futbol oynamaya çalıştıklarını belirterek, "Ligi ikinci sırada bitirdik. Hedef birincilik, şampiyonluk ise başarılı değiliz. Ancak oynadığımız oyunla izleyenlere keyif vereceğimizi söyledik. Bunun da sözünü tuttuk. 
     Avrupa Şampiyonlar Ligi’ne katılma hedefimizi gerçekleştirdik. Gönül isterdi ki birinci olarak gidelim. Şimdi ön eleme turlarıyla lige girmek istiyoruz" dedi. 
     Ligi ilk iki içinde bitirdiklerini, bitirmemeleri halinde UEFA Kupası’na katılma haklarının olduğunu dile getiren Güneş, "Önemli olan Trabzonspor’un Avrupa kupalarında oynamasıdır. Trabzonspor’un Avrupa takımı ayarında olmasını istiyoruz. Avrupa Şampiyonlar Ligi’ne gitmek önemli, ön eleme turlarını geçip, Şampiyonlar Ligi’ne katılmak önemli. Ama asıl önemli olan orada kalıcı olmaktır. Biz bunu başarmak, cennette olmak istiyoruz" diye konuştu. 
     
     ÖNCELİK YABANCI KALECİ VE FORVET 
     Güneş, transferde yabancı bir kaleci ve forvet arayışı içinde olduklarını söyledi. 
     Kaleci Petkoviç’in elinden gelenin en iyisini yapmaya çalıştığını belirten Güneş, "Ancak bazı maçlarda hatalı goller yedik. Güveni sarsıldı. Tartışıldı ve zarar verdi. Türkiye’de en iyi kaleciler Mondragon ve Rüştü. Bizim de iyi bir kaleci arayışımız var. Eğer bulduğumuz zaman Petkoviç’in gitmesi, yeni bir kaleci gelmesi durumu olabilir" dedi. 
     Forvette Fatih ve Mehmet Yılmaz’ın bulunduğunu ve sayısal bakımdan bunun yeterli olmadığını ifade eden Güneş, "Bu aldığımız oyuncu oynar anlamanı gelmez, performansa göre karar verilir. Mehmet Yılmaz’ın da gönderilmesi gibi bir durum söz konusu değildir. Ligin en fazla gol atan ikinci takımıyız. Gol sıkıntımız var diye transfer yapmıyoruz. 
     Zurawski’nin de maliyeti fazla olabilir. Oyuncunun kalitesinden şüphem yok. Ancak iyice araştırma yapılmalı. Kulübün ekonomisine uygun olmalı. 3-5 milyon Avro arasında bir para vermek sıkıntı oluşturabilir" diye konuştu. 
     Güneş, kaleci ve forvetin haricinde savunmaya Tolga’nın transferine göre hareket edeceklerini, alt yapıdan ve kiralık oyuncuları durumlarına göre de değerlendirme yapacaklarını belirtti. 
     Sözleşmeleri sona eren tek futbolcuları Emrah’ın bulunduğunu ve bu oyuncuyla görüşmelerin sürdüğünü ifade eden Güneş, gelecek yıl sonunda sözleşmeleri biten oyuncularla da görüşeceklerini kaydetti. 
     Güneş, yabancı oyunculardan D’Haene’yi düşünmediğini kaydederek, "Yerli hiçbir oyuncumu bırakmayacağım. D’Haene, iyi bir oyuncu, ama Tolga ve Erdinç’in yanında şansı yok. Kulübün ve oyuncunun menfaatleri doğrultusunda gidebilir" dedi. 
     
     KAMP PROGRAMI 
     Güneş, gelecek sezonla ilgili kamp programlarını ise tam olarak netleştirmediklerini söyledi. 
     Gerede’de 20 Haziran’da kamp yapmayı düşündüklerini belirten Güneş, "Milli futbolcular belki birkaç gün geç katılabilir. 
     Gerede’den sonra yurtdışına çıkacağız, ancak hangi ülkede kamp yapacağımız netleşmedi. Daha sonra da Türkiye’ye döneceğiz. 27 Temmuz’da da Şampiyonlar Ligi maçımızı oynayacağız" dedi. 
     Güneş, kasıklarında fıtık olan oyunculardan Özgür’ün ameliyat olduğunu, milli takım kamplarında bulunan Fatih ve Tayfun’un ise ameliyat olacaklarını sözlerine ekledi. 
     
</TEXT>
</DOC>
