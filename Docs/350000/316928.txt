<DOC>
<DOCNO> 316928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sondun26.html </URL>
<DATE> 2005/02/20/ </DATE>
<TIME> 17.52 </TIME>
<AUTHOR>  </AUTHOR>
<HEADLINE>
Time "ABD, Iraklı direnişcilerle gizli görüşmeler yürütüyor" 
</HEADLINE>
<TEXT>

     Amerikan Time dergisi, ABD'nin Irak'taki Sünni direnişçilerle gizli görüşmelerde bulunduğunu öne sürdü. 
     Derginin Amerikalı ve Iraklı kaynaklara dayandırılan haberinde, ABD Başkanı George W. Bush yönetiminin direnişçilerle müzakere yapılmayacağı yolundaki açıklamasına rağmen, ''perde arkası'' görüşmeler yapıldığı belirtildi. 
     Haberde, ABD ordusundan iki yetkilinin, Saddam Hüseyin rejiminin eski üyelerinden olan ve ''ulusal direnişin üst düzey bir temsilcisi olduğunu söyleyen'' bir Iraklı arabulucuyla görüştüğü kaydedildi. 
     Görüşmede, Amerikalı yetkililerin diğer direnişçi liderlerin isimlerini istediği, Iraklı arabulucunun ise Irak'ta ''İran kontrolünde yeni Şii hükümetin'' kurulmasından yakındığı belirtildi. 
     Time, Iraklı arabulucunun görüşmede, ''Sizinle çalışmaya hazırız'' dediğini öne sürdü. 
     Iraklı Ulusal Konseyi lideri Ahmed Çelebi ise ABC televizyonuna yaptığı açıklamada, ABD ile Iraklı direnişçiler arasında görüşme olduğuna dair hiçbir bilgisi olmadığını belirtti. 
     Çelebi, ''Bu müzakereler kesinlikle Irak'ın yeni seçilen hükümetini bağlamaz. Burada önemli olan, Iraklı insanları öldüren katillerle görüşmemektir'' dedi. 
     Beyaz Saray'ın, son iddialarla ilgili bir açıklama yapmadığı belirtildi. 
     
</TEXT>
</DOC>
