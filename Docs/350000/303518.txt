<DOC>
<DOCNO> 303518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/guncel/axgun02.html </URL>
<DATE> 2005/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu düğün konuşulur 
</HEADLINE>
<TEXT>


Devlet Bakanı Babacan'ın baldızı Didem Yurter'le Ramsey Giyim'in patronu Remzi Gür'ün oğlu Ömer Gür, 8 Ocak'ta dünya evine giriyor. Gelinliği 7 kişilik ekip hazırladı 

Esra Akın - İstanbul 

Ramsey'in sahibi Remzi Gür'ün oğlu Ömer Gür ile Devlet Bakanı Ali Babacan'ın baldızı Didem Yurter, 8 Ocak Cumartesi günü Lütfi Kırdar Uluslararası Kongre ve Sergi Sarayı'nda dünya evine girecek. Yurter'in gelinliği Deri Show'un sınırlı sayıda yaptığı Delight koleksiyondan hazırlandı. Kına gecesi kıyafetlerini de muhafazak r kesimin terzisi Selma Ünyay, Erenköy'deki atölyesinde dikti. 
Gelin Yurter, Ankara'daki kına gecesinde 2 farklı kıyafet giyecek. Tuvaletlerden ilki kolsuz ve çingene, pembesi renginde olacak. Boncuklarla işli, dik yaka olan kıyafet, kat kat şifondan oluşuyor. İkinci kıyafet de camgöbeği mavisi bol pantolon ve üzeri şifon bir bluz olacak. 
Ünyay, Remzi Gür'ün eşi Emel Gür için bu yıl çok moda olan kadife ve üzeri boncuk işlemeli bir tuvalet yaptı. Ünyay, damadın kız kardeşi Yasemin Gür için de, tamamı siyah renkten tasarlanan kruvaze uzun kollu, önü kısa, arkası uzun bir tuvalet hazırladı. 
Yurter'in gelinliğinde imzası bulunan Derishow'un, gelinlik koleksiyonu Delight da, markanın Fulya'daki mağazasında satışa sunuluyor. Modern çizgilerde gelinlik hazırlayan markanın en önemli özelliği, sınırlı sayıda üretilmesi. Fulya'daki mağazasında sadece 25 parçalık koleksiyonu satışa sunan Derishow, kişilerin isteği üzerine bu modellerde ufak değişiklikler yapıyor. 7 kişilik bir ekiple gelinlik hazırlayan markanın tasarım ekibi de tamamen kadınlardan oluşuyor. 
Didem Yurter ile Ömer Gür'ün düğününde Başbakan Recep Tayyip Erdoğan'ın isteği üzerine davet edilmesi beklenen Mustafa Keser'in de müzik ziyafeti vermesi bekleniyor. Düğüne Emel Sayın, Adnan Şenses ve Kubat'ın da katılması bekleniyor. 

Gelini Erdoğan istedi 

YILDIZ YAZICIOĞLU Ankara 
Didem Yurter ile Ömer Gür'ün ilişkisi, Başbakan Recep Tayyip Erdoğan ile eşi Emine Erdoğan'ın gençleri yakıştırmasıyla başladı. 
Emine Erdoğan, kızı gibi sevdiği Devlet Bakanı Ali Babacan'ın eşi Zeynep Babacan'ın kız kardeşi Didem Yurter'in iyi bir gelin adayı olduğuna karar verdi. Emine Erdoğan, Yurter'e uygun damat adayı "kim olabilir" diye düşünmeye başladı. Başbakan Erdoğan, yakın dostu Ramsey Giyim'in patronu Remzi Gür'ün oğlu Ömer Gür'ün evlilik çağına geldiğini fark edince uygun damat adayı da bulunmuş oldu. İngiltere'de moda eğitimini tamamladıktan sonra babasının yarattığı "Ramsey London" markasıyla ilgilenmeye başlayan Ömer Gür ile Yurter, aile içinde tanıştırıldı. Remzi Gür'ün eşi Nevin Gür de gelin adayı Yurter'i çok beğendi. Bu tanışma sonrasında Başbakan Erdoğan, Yurter'i Ömer Gür'e istedi. 



</TEXT>
</DOC>
