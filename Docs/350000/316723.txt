<DOC>
<DOCNO> 316723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sonsiy07.html </URL>
<DATE> 2005/02/19/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Türkiye'ye en uygun seçim sistemi hangisi 
</HEADLINE>
<TEXT>

     Selçuk Üniversitesi Öğretim Üyesi Prof. Dr. Yavuz Atar, Türkiye'de uygulanan seçim sistemini ''Rus Ruleti''ne benzeterek, ''Merminin kimi ne zaman vuracağı belli olmuyor'' dedi. 
     Toplumsal Ekonomik Siyasal Araştırmalar Vakfı TESAV tarafından TBMM eski Senato Salonu'nda düzenlenen ''Siyasi Partiler ve Seçim Kanunlarında Değişiklik Önerileri'' konulu sempozyuma bugün de devam edildi. 
     TESAV Başkanı Erol Tuncer, Türkiye'nin yıllardır çeşitli seçim sistemlerini denediğini ve hiçbirinde de ''seçimde adalet ve yönetimde istikrarı'' sağlamaya yetmediğini söyledi. Tuncer, Türkiye'nin 14 seçimde 7 farklı seçim sistemini denediğini bildirerek, son 3 seçimde uygulanan yüzde 10 barajının da etkili olmadığını vurguladı. 
     Tuncer, son seçimde seçmenlerin yüzde 45'inin oyunun Meclis'e yansımadığını belirterek, yüzde 10'luk barajın yüzde 5'e indirilmesini önerdi. 
     
     MODELLER 
     Selçuk Üniversitesi Öğretim Üyesi Prof. Dr. Yavuz Atar da yaptığı konuşmada, son yıllarda tartışılan ''dar bölge'' ve ''iki turlu seçim'' modellerinin Türkiye için uygun olmadığını söyledi. 
     Mevcut seçim sisteminin bu haliyle daha fazla uygulanamayacağını, tek partili bir Meclis'in oluşma ihtimalinin de ortaya çıktığını ifade eden Prof. Dr. Atar, ''seçim sistemimiz Rus Ruleti'ne benziyor. Merminin kimi ne zaman vuracağı belli olmuyor'' dedi. 
     Prof. Dr. Atar, seçim sistemlerinin Anayasaya konulmasını da önererek, ''Böylece iktidar partileri istedikleri gibi seçim sistemleriyle oynayamazlar'' diye konuştu. 
     Türkiye için Almanya'da uygulanan ''nispi temsil ve yarı dar bölge'' modeli ile Avustralya'da uygulanan ''alternatif oy'' modelinin uygun olduğunu savunan Prof. Dr. Atar, ''Bu modellerle seçimde adalet, yönetimde istikrar ilkesi yakalanabilir'' dedi. 
     Galatasaray Üniversitesi Öğretim Üyesi Prof. Dr. Necmi Yüzbaşıoğlu da mevcut seçim sisteminin Türkiye için uygun olmadığını ifade ederek, milletvekili sayısının 600'e çıkarılmasını ve milletvekillerinin bir kısmının ''Türkiye Milletvekilliği'' modeli ile seçilmesini önerdi. 
     Prof. Dr. Yüzbaşıoğlu, illere ayrılan milletvekili sayılarının da nüfusa göre belirlenmesi gerektiğini ifade ederek, seçim barajının yüzde 5'e indirilmesini istedi. 
     Sempozyuma öğleden sonra devam edilecek. 
     
</TEXT>
</DOC>
