<DOC>
<DOCNO> 339974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sontur40.html </URL>
<DATE> 2005/05/05/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Emine Erdoğan'a "Yılın Annesi" ödülü... 
</HEADLINE>
<TEXT>

     Türkiye Engelliler Vakfı TÜREV , Başbakan Recep Tayyip Erdoğan’ın eşi Emine Erdoğan’ı "Yılın Annesi" seçti. 
     Maltepe Vesta Restoran’da düzenlenen yemekli toplantıda, TÜREV Başkanı Zülfinaz Abeden, "Yılın Annesi" seçilen Emine Erdoğan’a plaket verdi. 
     Emine Erdoğan, bugüne kadar sayısız programa heyecan duyarak katıldığını belirterek, bu plaket töreninin kendisini çok duygulandırdığını ifade etti. 
     "Yılın Annesi" ödülünü, ülkenin tüm anneleri adına aldığını dile getiren Erdoğan, şunları kaydetti 
     "Bu emsalsiz ödülü, hayatımın en anlamlı armağanı sayacağım. 
     Annelik görevini hakkıyla yapan, topluma hayırlı evlatlar yetiştiren bütün anneler yılın annesidir. Sizlerin şahsında ülkemin bütün annelerini sevgiyle, saygıyla selamlıyorum. 
     Bizim inancımızda, kültürümüzde toprak, vatan, yurt anadır, devlet ise babadır. Annelik ve babalık tümüyle şefkattir, merhamettir, kollarını açmaktır. Bugün milyonlarca insanın yaşadığı şehirlerde anneliğin ve babalığın değeri ne yazık ki zayıflatılıyor. O yüzden hepimizin, ait olduğumuz topluma karşı sorumlulukları artıyor. 
     Unutmayalım ki toplum, millet, halk, sadece televizyon ekranlarında gördüğümüz, sadece olumsuzlukların, çözülmelerin yaşandığı bir birlik değildir. Öyleyse akrabalarımızdan, komşularımızdan başlayarak çok şey yapabiliriz. Bizim insanımız, zenginliğini göstermekten haya eden üstün bir kültürün, üstün inancın insanıdır. Bizim dayanışma kültürümüzün eşi dünyada yoktur." Törene, Devlet Bakanı Güldal Akşit de katıldı. 
     
</TEXT>
</DOC>
