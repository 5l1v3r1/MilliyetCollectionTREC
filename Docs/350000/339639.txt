<DOC>
<DOCNO> 339639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sontur02.html </URL>
<DATE> 2005/05/04/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Ankarada'ki depremler ile ilgili Kandilli Rasathanesi açıklama yaptı... 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü’nden yapılan açıklamada, özellikle Ankara civarında diri tali kırıkların mevcut olduğu belirtilerek, bunların zaman zaman deprem aktivitelerine neden olduğu bildirildi. 
     Enstitü’den yapılan yazılı açıklamada, Ankara’da 2 Mayıs’ta saat 08.08’de büyüklüğü 3.3 olan depremle başlayan etkinliğin, aynı gün 
     saat 20.00 ve 20.06’da büyüklüğü 2.8 olan çok hafif şiddette depremlerle devam ettiği kaydedildi. Açıklamada, bugün saat 00.22’de büyüklüğü 3.3, saat 00.29’da büyüklüğü 3.0 ve saat 21.25’te büyüklüğü 2.9 olan depremlerle etkinliğin devam ettiği belirtilerek, toplam olarak bölgede 6 deprem meydana geldiği bildirildi. Depremlerin dış merkezinin Ankara ilinin yaklaşık 5-7 kilometre güneybatısında olduğu vurgulanan açıklamada, depremlerin dış merkezlerinin Ankara il merkezine oldukça yakın olmasından ötürü bazı semtlerde hissedildiği kaydedildi. Ankara çevresinde zaman zaman bu tür deprem etkinliklerinin görüldüğü ifade eden açıklamada, 22 Ocak 1999’da büyüklüğü 4 olan depremin Ankara’nın merkeze bağlı birçok ilçesinde hissedildiği, 22 Ağustos 2000’de Uluş-Beypazarı merkezli deprem etkinliğinin ise ay sonuna kadar devam ettiği hatırlatıldı. Açıklamada, şöyle denildi "Bölgede benzer büyüklükte depremler çok sık olmasa da birkaç yılda bir görülmektedir. Bu tür aktiviteler bölgenin olağan deprem etkinliği şeklinde değerlendirilmelidir. Depremler Anadolu Bloğu içindeki iç deformasyon bölgesinde yer alan tali kırıklarda meydana gelmiştir. Özellikle Ankara civarında diri tali kırıklar mevcut olup, bunlar zaman zaman bu tür deprem aktivitelerine neden olmaktadırlar. Bilindiği gibi Ankara, 1986 yılında Bayındırlık ve İskan Bakanlığı tarafından hazırlanmış Türkiye Deprem Bölgelendirme Haritası’nda 3. ve 4. deprem bölgesi içinde yer almaktadır." 
     
</TEXT>
</DOC>
