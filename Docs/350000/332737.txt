<DOC>
<DOCNO> 332737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonyas07.html </URL>
<DATE> 2005/04/12/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Michael Jackson'a yeni taciz suçlaması... 
</HEADLINE>
<TEXT>

     Amerikalı pop şarkıcısı Michael Jackson hakkında açılan çocuklara taciz davasında, şarkıcıyı oğlunu okşamakla suçlayan bir anne, 1993'te oğlunun birçok kez şarkıcıyla uyuduğunu söyledi. 
     Taciz davasında şahit olarak dinlenen June Chandler adlı 40 yaşlarındaki anne, Jackson ile Las Vegas, Florida, New York ve Monako gibi yerlere gittiklerini, oğlunun bu geziler sırasında birçok kez Michael Jackson ile uyuduğunu belirtti. 
     Chandler, Las Vegas'a gittiklerinde, oğlunun ilk kez pop şarkıcısı ile uyumasına izin verdiğini, bunun üzerine Jackson'ın kendisine altın bir bilezik hediye ettiğini söyledi. 
     Monako gezisinde ise pop starın alışveriş için kendisine bir kredi kartı verdiğini söyleyen Chandler, oğlunun kendisinden uzaklaştığını, bu nedenle kontrolü tekrar ele almaya çalıştığını, New York'a gittiklerinde, oğlunun kendisiyle uyumasını istediğini, Jackson'ın bu olaydan memnun kalmadığını belirtti. 
     ''Pop'un Kralı'' olarak bilinen 46 yaşındaki şarkıcı, 2003 yılında 13 yaşında bir çocuğa cinsel tacizde bulunduğu ve zorla içki içirdiği gerekçesiyle 20 yıl ağır hapis istemiyle yargılanıyor. 
     
</TEXT>
</DOC>
