<DOC>
<DOCNO> 300553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/soneko25.html </URL>
<DATE> 2004/12/24/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Erdemir'den "Yarımca Porselen arazisi" açıklaması... 
</HEADLINE>
<TEXT>

     Ereğli Demir ve Çelik Fabrikaları T.A.Ş. ERDEMİR , Yarımca Porselen arazisinin, EVYAP'ın yabancı kuruluşlarla pazarlıklarını bitirme aşamasına geldiği anda, diğer alıcıların vermiş olduğu fiyatla satın alındığını bildirdi. 
     ERDEMİR'den, Yarımca Porselen arazisine ilişkin haberlerle ilgili yapılan açıklamada, ERDEMİR'in KİT olmayıp, özel kuruluş kanunu olan ve özel hukuk hükümlerine tabi, halka açık bir anonim şirket olduğu belirtildi. 
     Şirketin, özel sektördeki tüm sanayi kuruluşlarında olduğu gibi tüm faaliyetlerinde verimlilik ve karlılık hedefleri güderek, üretim ve pazarlama faaliyetlerine devam ettiği ifade edilen açıklamada, ''Şirkette kamu payının bulunması ve bu payın özelleştirme kapsamında olması şirketin hedeflerini gerçekleştirmesine engel değildir'' denildi. 
     ERDEMİR'in halen yıllık 3.5 milyon tonun üzerinde yassı çelik üreterek, yurtiçi ve yurtdışında piyasalarda pazarladığı belirtilen açıklamada, İSDEMİR ve ERDEMİR'de devam eden yatırımlarla 2007 yılında 7 milyon ton, 2009'da 10 milyon ton yassı mamul üretileceği bildirildi. 
     
     ''GEBZE'DEKİ ÇELİK SERVİS MERKEZİ YETERLİ DEĞİL'' 
     Müşterilerin taleplerinin istenen ebat, tonajda ve zamanında karşılanması için, Gebze'deki Çelik Servis Merkezi'nin konumu ve kapasite itibariyle yeterli olmadığı dile getirilen açıklamada, Marmara Bölgesi'nde uzun yıllardan beri deniz kenarında demiryolu ve limanı olan geniş bir alan arayışı içinde olunduğu vurgulandı. 
     2003 yılı başında, yeni yönetim ile birlikte bu arayışın ciddi bir şekilde ele alındığı belirtilen açıklamada, önce SEKA Müessesesi ve limanının içerisinde 250 dönümlük araziye talip olunduğu, 131 dönümlük bir bölümünün ERDEMİR'e kiralanmak üzere Milli Emlak'a devredildiği, ancak, yaklaşık 2 yıl süren çalışmalardan netice alınamadığı kaydedildi. 
     Açıklamada, birkaç ay önce yeri arayışa girildiği ve Derince'de Çelik Sanayi A.Ş., TÜPRAŞ'a ait Karbon Siyahı Fabrikası Kuru Yük İskelesi ve arazisi üzerinde de durulduğu, ancak buralardan da sonuç elde edilemediği bildirildi. 
     
     SATILMAK ÜZEREYKEN TEMAS KURULDU 
     Bu araştırmalar sırasında, Yarımca Porselen arazisinin 2 talipliden birine satılmak üzere olduğunun öğrenildiği ve satıcı şirketle temas kurulduğu belirtilen açıklamada, şöyle denildi 
     ''Bahse konu şirketin yabancı kuruluşlarla olan pazarlıklarını bitirme aşamasına geldiği anda, ERDEMİR'in ihtiyacının anlatılması neticesinde, milli bir kuruluş olmamızın ve Türk sanayine olacak katkısı da satıcı tarafından göz önüne alınarak, arazi diğer alıcıların vermiş olduğu fiyatla ERDEMİR tarafından satın alınmıştır.'' Satıcı firmanın 315 dönümlük araziyi 1998 yılında satın aldığı ve yapılan dolgu ve yeni alımlarla arazinin büyüklüğünün 435 dönüme ulaştığına işaret edilen açıklamada, şu görüşlere yer verildi 
     ''Alınan dolgu izinleri ile birlikte, 640 dönümü bulan bu arazi üzerinde modern ve kapsamlı bir çelik servis merkezi yanında, lojistik şirketimizin ERDEMİR ve İSDEMİR limanlarımızla entegre ve tam kapasite çalışacağı demiryolu bağlantılı olarak gelişen bölge sanayiine de hizmet verecek yeni bir liman kurulacaktır. 
     Yarımca Porselen Sanayi ve Ticaret A.Ş.'nin mülkiyetinde bulunan ve irtifak hakkına sahip bulunduğu arsaların ve dolgu izni aldığı alanın bir bütün olarak şirketimizce iktisap edilmesini teminen, Yarımca Porselen Sanayi ve Ticaret A.Ş.'nin tüm hisseleri, 82 milyon dolar piyasa değeri ile şirketimizce iktisap olunmuştur. Yapılan bu haksız yayınla ilgili olarak tüm haklarımız kullanılacaktır.'' 
     
</TEXT>
</DOC>
