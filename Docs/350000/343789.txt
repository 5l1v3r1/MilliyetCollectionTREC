<DOC>
<DOCNO> 343789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur42.html </URL>
<DATE> 2005/05/18/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
"Çıplak fotoğraflarla şantaj" davası görülmeye başlandı 
</HEADLINE>
<TEXT>

     Adana’da, internet ortamında elde ettikleri çıplak fotoğraflarla şantaj yaparak para istedikleri iddia edilen biri kadın, 3 kişinin yargılanmasına başlandı. 
     Adana 3. Ağır Ceza Mahkemesi’ndeki duruşmada, tutuklu sanıklar Semih Turan 29 ve Serkan Yıldırım 30 ile tutuksuz sanık Özlem Doğru 28 hazır bulundu. Müşteki diş hekimi İ.A.Ö ise duruşmaya katılmadı. 
     Sanık Semih Turan, "suç işlemek amacıyla teşekkül oluşturmak, tehdit ve şantajla para istemek" iddialarını kabul etmeyerek, suçsuz olduğunu öne sürdü. 
     Çıplak fotoğrafları internet ortamında aldığını belirten Semih Turan, ifadesinde şunları söyledi 
     "Müşteki diş hekimini, internet ortamında bir arkadaşım aracılığı ile tanıdım. Bu kişi bana, diş hekiminin çıplak fotoğraflarını ve adresini gönderdi. Mersin’den Adana’ya gelmiştim. Kendisini ziyaret ettim. Bana gelen fotoğraflardaki kişi olduğundan emin oldum. 
     Amacım, diş hekiminin ahlaksız biri olduğunu ortaya çıkarmaktı. İnternette görüşmeye başladık. Konuyu hep sekse çeviriyor, fantezilerini anlatıp, toplu seks öneriyordu. Kameradan cinsel organını gösterdi. Daha sonra bana küfür etti. Ben de ona benden özür dilemesini yoksa elimdeki çıplak fotoğraflarını deşifre edeceğimi söyledim. 
     Arkadaşım Serkan aracılığı ile çıplak fotoğraflarını kargo ile gönderdim. Amacım para istemek değildi. Arkadaşlarımın da suçu yok." Serkan Yıldırım da hakkındaki suçlamaları kabul etmedi. 
     Tutuksuz sanık Özlem Doğru ise Semih ile arkadaş olduklarını ve sık sık Adana’ya geldiğini belirterek, "Bir kez geldiğimde de Semih ile adı geçen diş hekimine gittik. Semih, problemli dişlerini gösterdi. Benim bu olaylarla ilgim yok" dedi. 
     Mahkeme heyeti, tutuklu sanıkların tahliye talebini reddederek, diş hekimi A.İ.Ö’nün ifadesinin alınabilmesi amacıyla duruşmayı erteledi. 
     
</TEXT>
</DOC>
