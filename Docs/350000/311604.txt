<DOC>
<DOCNO> 311604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sondun02.html </URL>
<DATE> 2005/02/02/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Papa hastalandı, geceyi hastanede geçirdi 
</HEADLINE>
<TEXT>

     Papa II. Jean Paul hastaneye kaldırıldı 2 Şubat, 2005 07 43 00 TSİ 
     II. Jean Paul, 16 ekim 1978'de Papa seçildi Katoliklerin ruhani lideri Papa II. Jean Paul, yakalandığı gribal enfeksiyon neticesinde, dün akşam saatlerinde hastaneye kaldırıldı. Grip olan Papa İkinci Jean Paul'ün geceyi hastanede iyi geçirirken, durumunun ciddi olmadığı açıklandı. Papa, birkaç gün daha hastanede kalacak. 
     İtalyan Ansa haber ajansına göre, akciğerlerine hava alma sorunu olan Parkinson hastası Papa 84 , tüm randevularını iptal etmişti. 
     ANSA, dün yerel saatle 23.00 sıralarında geçtiği haberde, Papa'nın Roma'daki Gemelli Polikliniği'nde gözlem altına alındığını duyurdu. 
     Vatikan kaynakları ise doktorların, Papa'ya akut solunum yolları enfeksiyonu teşhisini koyduğunu ve tedavinin başladığını duyurdu. 
     Randevular iptal En son pazar günü yaptığı kısa konuşmada sesinde kısıklık gözlenen 84 yaşındaki Papa, pazartesi gününden itibaren tüm randevularını iptal etmek zorunda kalmıştı. 
     Vatikan'dan dün öğleye doğru yapılan açıklamada ise grip nedeniyle tüm randevuları ertelenen Papa'nın istirahat edileceği duyurulmuştu. 
     
     Ateşi düşmüyor 

     Vatikan'daki kaynaklara göre, geçen pazardan bu yana Papa'nın ateşi bir türlü düşmüyor ve balgam nedeniyle şiddetli bir öksürükten de mustarip. 
     Resmi açıklamada, tüm bu rahatsızlıklar gribal enfeksiyona bağlanarak, Papa'nın hastaneye sadece ihtiyaten kaldırılmış olduğu ileri sürülüyor. 
     
     Şiddetli gırtlak yangısı var 

     Vatikan Sözcüsü Joaquin Navarro Vals yaptığı resmi açıklamada, "Papa'da şiddetli bir gırtlak yangısı söz konusu. Bu gece tanı ve tedavi için gerekli işlemler yapılacak, radyografi çekilecek" dedi. 
     Vatikan'a bağlı bir özel hastene olarak bilinen Gemelli Polikliniği, Papa'nın sağlığıyla özel olarak ilgilenen bir kurum olarak tanınıyor. 
     
     Hayati tehlikesi yok 

     Gribal enfeksiyon nedeniyle dün gece Vatikan'a bağlı hastanelerden biri olan Gemelli polikliniğine kaldırılan Papa İkinci Jean Paul'ün hayati tehlikeyle karşı karşıya olmadığı belirtildi. 
     Vatikan Sözcüsü Joaquin Navarro Valls, ihtiyaten hastaneye kaldırılan Papa'ya gece uygulanan tedaviyle tüm göstergelerin normal değerlerde olduğunu söyledi. 
     Valls, hastaneden çıkarken gazetecilere yaptığı açıklamada, ''Olağanüstü bir durum yok. Rahat olun. Alarmda olmanızı gerektirecek bir neden söz konusu değil'' dedi. 
     Navarro Valls, gribal enfeksiyon neticesinde oluşan şiddetli gırtlak yangısı ve öksürükten mustarip olduğu için 84 yaşındaki Papa'nın birkaç gün daha gözetim altında tutulmasını yeğlediklerini belirterek şöyle konuştu 
     ''Gece boyunca uygulanan tedavinin de yardımıyla, Papa'nın solunum yollarındaki rahatsızlıklar ortadan kaldırılmış ve durum normale dönmüş bulunuyor. Kalp, solunum yolları ve metabolik parametreler, şu an itibarıyla limitler dahilinde. Rahatsızlığın, laringospazm belirtileri eşliğinde şiddetli gırtlak yangısından kaynaklığı da teyit edilmiş oldu.'' 
     
     Gazeteciler kliniği istila etti 

     Navarro-Valls, Acil Servis Müdürü Prof. Dr. Rodolfo Proietti başkanlığındaki ekip tarafından gözetim altında tutulan Papa'nın gece birkaç saat dinlenme imkanı bulduğunu belirtti. 
     Vatikan Sözcüsü, gazetecilerin sorusu üzerine ise, ''Papa'nın bilincini kaybetmesi gibi bir durum asla söz konusu olmadı'' dedi. 
     Navarro Valls, yatakta istirahat eden Papa'nın, hastane odasında kendisine refakat etmekte olan Polonyalı yardımcısı Piskopos Stanislao ile birlikte ayin yapıp dua ettiğini de ifade etti. 
     Katoliklerin ruhani lideri Papa İkinci Jean Paul'ün dün gece hastaneye kaldırılması, Gemelli polikliniğinin gazetecilerin istilasına uğramasını da beraberinde getirdi. Poliklinikte gazetecilerin çalışmalarını kolaylaştırabilmek amacıyla basın merkezi oluşturmak için hazırlıklar da başladı. 
     
     Birkaç gün daha hastanede kalacak 

     Papa İkinci Jean Paul'ün birkaç gün daha hastanede kalacağı açıklandı. 
     Vatikan Sözcüsü Joaquin Navarro Valls, Vatikan Radyosu'na yaptığı açıklamada, ''Papa birkaç gün daha hastanede tutulacak. Papa'nın hastaneden ne zaman çıkacağına, tabii ki Gemelli'deki hekimler karar verecekler'' dedi. 
     Navarro Valls, Papa'nın sağlık durumunda kaygı verici bir durum bulunmadığını yineledi. 
     Polikliniğe bugün TSİ 14.00 civarında uğrayarak Papa'yı ziyaret eden Lazio Bölge Yönetimi Başkanı Francesco Storace ise ''Dileğim, bu kez de rahatsızlığı atlatabilmesi. Papa'nın bu rahatsızlığı da atlatacağına inanıyorum'' dedi. 
     Papa, gün içinde Roma Valisi Achille Serra ve Roma Belediye Başkanı Walter Veltroni tarafından da ziyaret edildi. 
     Öte yandan İtalya'daki siyasilerden de Papa'ya şifa temennilerinin dile getirildiği mesaj yağıyor. 
     İtalya Cumhurbaşkanı Carlo Azeglio Ciampi'nin, bugün polikliniği arayarak, Papa'nın sağlık durumu hakkında bilgi aldığı belirtildi. 
     Ciampi'nin, İtalyan halkı ve eşi Franca adına Papa'ya şifa dileklerinin iletilmesini istediği de kaydedildi. 
     
     Asıl adı Karol Wojtyla 

     Papa II. Jean Paul, 16 ekimde yardımcılarıyla tahta çıkışının 26'ıncı yıldönümünü kutladı. Polonya'nın Wadowice kentinde 18 mayıs 1920'de dünyaya gelen Karol Wojtyla, 16 ekim 1978'de Papa seçildi. 
     Karol Wojtyla, Papalık ismi olarak selefi I. Jean Paul'den esinlenerek II. Jean Paul adını benimsemişti. 84 yaşındaki Papa, uzun yıllardır parkinson hastası. 
     
</TEXT>
</DOC>
