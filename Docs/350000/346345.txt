<DOC>
<DOCNO> 346345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/soneko19.html </URL>
<DATE> 2005/05/27/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Dünya Bankası'ndan İstanbul'a "deprem önlemi" kredisi... 
</HEADLINE>
<TEXT>

     Dünya Bankası İcra Kurulu, Türkiye’de gerçekleştirilecek olan "İstanbul Sismik Riski Azaltma ve Acil Durumlara Karşı Hazırlıklı Olma Projesi ISMEP için 310 milyon Avro 400 milyon dolar karşılığı krediye onay verdi. 
     Dünya Bankası’ndan yapılan açıklamada, projenin ana hedefinin, İstanbul’u önümüzdeki 10-15 yıl içinde olası büyük bir depreme karşı daha dayanıklı bir şehir haline getirmeyi amaçlayan sürecin başlatılması olduğu belirtildi. 
     Açıklamada, projenin genel amacının ise İstanbul bölgesinde büyük bir depremin meydana gelmesi halinde insanların yaşamlarının kurtarılması ve depremin sosyal, ekonomik ve mali etkilerinin azaltılması olduğu ifade edildi. 
     Söz konusu projede, İstanbul İl Özel İdaresi’nin, Türkiye adına sorumlu kurum olacağı bildirilen açıklamada şöyle denildi 
     "Projenin özel hedefi, felaket yönetimi ve acil durumlara cevap vermeye yönelik kurumsal ve teknik kapasitenin geliştirilmesi, kritik önem taşıyan kamu tesislerinin depreme dayanıklılıkları yönünden güçlendirilmesi ve bina kodları ve arazi kullanım planlarının daha iyi şekilde uygulanması için destekleyici önlemlerle İstanbul şehrinin potansiyel bir depreme karşı hazırlıklı olma durumunun iyileştirilmesidir." Açıklamaya göre proje, acil durumlara karşı hazırlıklı olma durumlarının iyileştirilmesi, kamu tesisleri için sismik riskin azaltılması, bina kodlarının uygulanması, proje yönetiminden oluşacak. 
     Kredi ile ilgili önerilen koşulların Avro cinsinden değişken marjlı tek para birimi kredisi şeklinde olacağı belirtilen açıklamada, proje için borç verme aracının 17 yıl vadeli ve 4 yıllık bir ödemesiz dönemi içerecek Dünya Bankası Özel Yatırım Kredisi şeklinde olacağı bildirildi. 
     Özel yatırım kredilerinin, ekonomik, sosyal ve kurumsal altyapının oluşturulması, rehabilitasyonu ve idame ettirilmesi amacıyla verildiği belirtilen açıklamada, buna ek olarak bu kredilerin, danışmanlık hizmetleri ile yönetim ve eğitim programlarını da finanse edebildiği kaydedildi. 
     
     DÜNYA BANKASI TÜRKİYE DİREKTÖRÜ VORKINK 
     Dünya Bankası Türkiye Direktörü Andrew Vorkink yaptığı açıklamada, genel olarak Türkiye ve özellikle de İstanbul bölgesinin doğal felaketlere ve özellikle de depremlere karşı son derece hassas bir konumda olduğunu belirtti. 
     1999 Marmara depremleri sırasında ölenlerin sayısının 17 bini 
     aştığı ve bu depremlerin doğrudan ekonomik etkisinin yaklaşık 5 milyar doları veya GSMH’nin yüzde 2.5’u civarında olduğunun tahmin edildiğini kaydeden Vorkink şöyle devam etti. "İstanbul sadece ülkenin mali, kültürel ve endüstriyel merkezi değil, aynı zamanda kıtalararası önem taşıyan bir bağlantı noktasıdır. 15 milyonluk bir nüfusa ev sahipliği yapması nedeniyle İstanbul yakınlarında 1999 yılındakiyle aynı büyüklükte bir depremin meydana gelmesi halinde, bu depremin sosyal, ekonomik ve çevresel etkileri ile birlikte insanların uğrayacağı zararlar, Marmara bölgesine göre çok daha dramatik boyutlarda olacaktır." 
     
     KAPSAMLI TEHLİKE RİSK YÖNETİMİ 
     Bu konuda "iyi haberin" Türk hükümetinin ülke için kapsamlı bir tehlike risk yönetimi stratejisinin geliştirilmesi ve uygulanmasında duyulan kritik ihtiyacın farkında olduğunu ifade eden Vorkink, Banka’nın desteği ile gerçekleştirilen Marmara Depremi Acil Yeniden Yapılandırma MEER projesi çerçevesinde uygulanan doğal afet sigortası programı ile bir risk transfer mekanizmasının başarılı bir şekilde hayata geçirildiğini, bu programın uluslararası anlamda kayda değer ölçüde kabul gördüğünü bildirdi. 
     Vorkink, acil durum yönetim yapılarında merkezi seviyede yapılan değişikliklerle paralel olarak, risk altında olan toplulukların gelecekte meydana gelebilecek felaketlere karşı daha iyi bir şekilde hazırlanmasını sağlamak amacıyla, bölgesel ve yerel seviyelerde de önemli çalışma ve kaynak yatırımlarının yapıldığını belirtti. 
     İstanbul’un, büyükşehir belediyesi ve özellikle valilik olarak depremin etkilerinin azaltılmasına yönelik çalışmalara yüksek seviyede bağlılık gösterdiğini, bu çalışmaları büyük ölçüde sahiplendiği ve bir dizi önemli sismik riski azaltma ve planlama faaliyetini başlattığını kaydeden Vorkink, ISMEP projesi ile daha fazla başarılı olunacağını bildirdi. 
     
     PROJE ÇERÇEVESİNDE YAPILACAKLAR 
     Proje kapsamında yaklaşık 40 hastane ve 600 okul ile daha düşük sayıda klinik, yatakhane ve idari binanın yenileneceğini belirten Vorkink şöyle devam etti 
     "Kilit önem taşıyan kamu tesisleri büyük bir depreme karşı dayanıklılıklarının artırılması için yenilenecek. Acil duruma cevap verecek ilgili birimlerin kabiliyetleri ve teknik kapasiteleri güçlendirilecek ve bina kodları ve arazi kullanım planları iyileştirilecektir. 
     Bu proje çerçevesinde ayrıca, yenilenebilmesi için yeterince güçlü bulunmayan binalar yıkılacak ve yeniden inşa edilecektir. İnsanların yaşamları söz konusu olduğunda bu önlemler son derece önemlidir ve Banka, ISMEP aracılığıyla insanların yaşamlarını kurtarmak için Türk hükümeti ile işbirliği yapmaktan gurur duymaktadır." 
     
</TEXT>
</DOC>
