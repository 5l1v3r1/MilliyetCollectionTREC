<DOC>
<DOCNO> 344233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/soneko13.html </URL>
<DATE> 2005/05/20/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Döviz rezervi, IMF kredisiyle 35.8 milyar dolara çıktı... 
</HEADLINE>
<TEXT>

     Merkez Bankası’nın döviz rezervi, IMF’nin 838 milyon dolarlık ilk kredi dilimini serbest bıraktığı geçen hafta, 700 milyon dolara yakın artarak 35.8 milyar dolara çıktı. 
     Merkez Bankası’nın verilerine göre, döviz rezervinde 6- 13 Mayıs arasındaki bir haftalık dönemde 688 milyon dolarlık 
     büyüme gözlendi. Bu artışla birlikte rezerv 35 milyar 142 milyon dolarlık düzeyinden 35 milyar 830 milyon dolara yükseldi. Rezervdeki artışta, IMF’yle imzalanan üç yıllık yeni stand-by anlaşması kapsamında üç yılda kullanılacak olan 10 milyar dolarlık kredinin 837.5 milyon dolarlık ilk diliminin serbest bırakılması etkili oldu. Öte yandan, altın mevcutlarının 1 milyar 596 milyon dolarlık düzeyinde yine bir değişiklik yaşanmazken, brüt rezerv ise 37 milyar 426 milyon dolara yükseldi. 
     
     DÖVİZ FAZLASI 5.8 MİLYAR DOLAR 
     Merkez Bankası’nın döviz pozisyon fazlası, geçen hafta 1 milyar 104 milyon dolar büyüyerek 5 milyar 849 milyon 
     dolara çıktı. 
     Banka’nın dış varlıkları 687 milyon dolar artarak 39 milyar 627 milyon dolara yükselirken, döviz yükümlülükleri 417 milyon dolar azalarak 33 milyar 778 milyon dolara indi. 


     ANKA 
     
</TEXT>
</DOC>
