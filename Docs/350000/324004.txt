<DOC>
<DOCNO> 324004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko06.html </URL>
<DATE> 2005/03/16/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
ABD'ye ocakta para yağdı 
</HEADLINE>
<TEXT>

     ABD'de cari açığın finansmanı açısından büyük önem taşıyan net sermaye girişi, ocak ayında beklentilerin üzerine çıkarak 91.5 milyar dolara ulaştı. 
     ABD Hazine Bakanlığı'ndan yapılan açıklamada, kasım ayında 89.3 milyar dolar, aralıkta ise 60.7 milyar dolar olan net sermaye akışının ocakta 91.5 milyar dolara çıktığı bildirildi. Buna göre yabancıların ABD tahvilleri alımları da 30.75 milyar dolar oldu. 
     Böylece yatırımcıların ocak ayında 58.3 milyar dolar dış ticaret açığı veren ABD'nin bunu nasıl finanse edeceğine yönelik endişeleri büyük ölçüde giderilmiş oldu. 
     
     Perakende satışlar da arttı 
     Öte yandan, Ticaret Bakanlığı tarafından açıklanan şubat ayı perakende satışları, ABD iç pazarının canlılığını koruduğunu ortaya koydu. 
     Yılın ilk ayında yüzde 0.3 artan perakende satışlarında şubat ayı artışı yüzde 0.5 oldu. Geçen ay otomobil satışlarındaki artış ise yüzde 0.7 olarak açıklandı. 
     ABD'de ilk iki aya ait perakende satış verileri, yüksek petrol fiyatları ve sert kış mevsimine rağmen iç talebin canlılığını koruduğunu ortaya koyuyor. 
     
</TEXT>
</DOC>
