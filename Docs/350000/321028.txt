<DOC>
<DOCNO> 321028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonsiy04.html </URL>
<DATE> 2005/03/05/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
DİSK Başkanı Başbakan SEKA'yı soğukkanlılıkla değerlendirilmeli 
</HEADLINE>
<TEXT>

     DİSK Genel Başkanı Süleyman Çelebi, ''Sayın Başbakan SEKA'yı büyük bir soğukkanlılıkla, değerlendirmeli'' dedi. 
     DİSK Yönetim Kurulu üyeleri, bağlı sendikaların genel başkanları ile Lastik-İş Sendikası Kocaeli Şube Başkan ve işyeri temsilcileriyle geceyi SEKA İzmit İşletmesi'nde geçiren Çelebi, buradan ayrılırken yaptığı açıklamada, Başbakan Recep Tayyip Erdoğan'ın açıklamalarını değerlendirdi. 
     Başbakan Erdoğan'ın SEKA'yla ilgili açıklamalarını, SEKA çalışanlarıyla birlikte mekanik atölyede izlediğini ifade eden Çelebi, ''Başbakan'ın yanılgı içinde olduğunu'' söyledi. 
     ''Siyasi iktidarın, çalışanlar ile işsizleri karşı karşıya getirmek istediğini'' ileri süren Çelebi, ''SEKA işçisinin hedef gösterilmesinin'' yanlış olduğunu belirtti. 
     Çelebi, şunları kaydetti 
     ''SEKA işçisi ulusal çıkarların korunması adına ilkel koşullarda eş ve çocuklarıyla birlikte mücadele ediyor. Kocaeli halkıyla bütünleşmişler, işçi sınıfıyla buluşmuşlar. 
     SEKA işçilerini fabrikadan zorla çıkarmaya yönelik bir yönteme başvurulmamalı. Sayın Başbakan, SEKA'yı büyük bir soğukkanlılıkla değerlendirmeli. Eğer müdahale olursa sosyal patlama olur. Sadece SEKA'yı değil, Türkiye'yi de sosyal patlamanın eşiğine getirir, zararını Türkiye çeker.'' Çelebi, SEKA'nın çok küçük yatırımlarla rekabet edebilecek düzeye gelebileceğini ifade ederek, şöyle devam etti 
     ''Bu fabrikaya yıllarca yatırım yapılmadı. Çok küçük bir iyileştirme, çok cüzi bir rakamla bu fabrikanın kar edebilir hale gelebileceğini kanıtlamaya hazır bir kurum. Ben özerk bir model öneriyorum. SEKA'da sendikanın ve çalışanlarının da içinde yer aldığı bir yönetim yapılaşması oluşturulabilir. Bu yapıldığı taktirde bu fabrika kar eder duruma gelebilir. Çünkü, SEKA'da çalışan işçiler mesleklerinde çok deneyimliler. 
     Kağıdı ithal eder durumdayız. İthalata verdiğimiz dövizlerin bir kısmını buraya yatırdığımız zaman ciddi anlamda Türk ekonomisine katkı sağlayacak bir işletmedir.'' Çelebi, Kocaeli'nde bir miting yapılacağını da kaydetti. 
     
</TEXT>
</DOC>
