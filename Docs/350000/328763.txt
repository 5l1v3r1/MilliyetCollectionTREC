<DOC>
<DOCNO> 328763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/siyaset/asiy.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinçer'e istifa çağrısı 
</HEADLINE>
<TEXT>


İntihal aşırma yapmakla suçlanan Müsteşar Dinçer'e CHP'lilerden ve "Eğer doğruysa" sözleriyle AKP'lilerden tepki geldi. AKP'li Erdem, "Geçmişi bağlar" dedi 

GÜNSELİ ÖNAL, ÖNDER YILMAZ 


Yard. Doç. Yahya Fidan ile birlikte 1996'da yayımladığı "İşletme Yönetimi" kitabında Prof. Dr. Tamer Koçel'in kitabından intihal aşırma yaptığı suçlamasına hedef olan ve hakkındaki rapor YÖK tarafından incelemeye alınan Başbakanlık Müsteşarı Ömer Dinçer'e "istifa çağrısı" yağıyor. "Eğer doğruysa" sözleriyle AKP'liler de dahil olmak üzere çok sayıda milletvekili, Dinçer'in Müsteşarlık görevini bırakması gerektiğini söyledi. Milliyet'e değerlendirme yapan milletvekillerinin görüşleri şöyle 
Orhan Eraslan CHP - Niğde Böyle bir şeyin hiçbir etik yanı yok. Devletin en üst memuru olarak başkasının eserini kullanması, bir çeşit fikir hırsızlığı yapmasını doğru bulmam. Kesinlikle hemen istifa etmeli. 
Muharrem İnce CHP - Yalova Kalmalı Bu iktidara bu müsteşar yakışıyor. İntihal bilimsel bir hırsızlık. Yıllarca AB'ye küfreden AKP, iktidar olunca inanmadığı halde Batı ile bütünleşmek isteyenlerin projelerini bir anlamda çaldı. Böyle tutarsız bir iktidarın müsteşarı. Uyum içindeler. 
Ali Kemal Kumkumoğlu CHP - İstanbul Başbakanlık Müsteşarı zaten sabıkalı. Cumhuriyet'in değerlerine inanmadığını söylemesine rağmen cumhuriyet hükümetinde Başbakanlık Müsteşarlığı yapan birinin bilimsel kitaplardan araklamalar yapması yadırganamaz. İstifa etmeli. 
Mustafa Gazalcı CHP - Denizli Yaptığı hırsızlıktır. Artık cezasını kendisi vermeli. 
Halil Akyüz CHP - İstanbul H l yerindeyse, bunun adı yüzsüzlüktür. 

'Komisyon kararı yetmez' 

Dinçer, Cumhuriyet Üniversitesi Yayın Etiği İnceleme Komisyonu'nun kararının intihal için yeterli olmadığını savundu. Dinçer, komisyondaki 3 akademisyenin, dönemin Cumhuriyet Üniversitesi Rektörü'nün atadığı idari personel olduğunu ve raporun rektörün yönlendirmesiyle yazıldığını iddia etti. 
Kitabından intihal yaptığı iddia edilen Prof. Tamer Koçel'in bilim jürisinde hakkında kullandığı ifadeleri de "intihal" yapmadığına kanıt olarak gösteren Dinçer, 3 akademisyen hakkında tazminat davası açacağını kaydetti. 

Tepkilerin odağında 

Başbakanlık Müsteşarı Ömer Dinçer'e AKP'lilerden yönelen bazı tepkiler şöyle 
Ertuğrul Yalçınbayır AKP - Bursa Zamanaşımı söz konusu olsa bile konuyu Etik Kurul değerlendirmeli, raporunu gereğini yapması için Başbakana sunmalı. Eğer intihal vakası gerçekse, etik kurallar gereği görevinden ayrılmalıdır. 
Göksal Küçükali İstanbul - AKP'den ayrıldı İstifa etmeli. Unvanını alması için hazırladığı tez eğer çalıntıysa, o zaman o kişinin o makama, unvana layık olmadığı meydana çıkar. Böyle bir hareketle müsteşarlıkta bulunmamalı. 
Ziyaettin Yağcı AKP - Adana Başbakanlık Müsteşarı Başbakan'a bağlı olduğu için siyasi bir kişidir. Bugünkü YÖK yönetimi çok siyasi davranıyor. Siyasi bir YÖK'ün Dinçer hakkında vereceği kararın adil olacağına inanmam. Ama intihal olayı hakikaten doğru ise, görevinden ayrılması icap eder. 
Vahit Erdem AKP - Kırıkkale Olmaması gereken bir şey. Türkiye'de yaygın bir durum intihal. Eskiden yapılan işler büyüteç altına alınır. Hele Başbakanlık Müsteşarı ise. Sıradan bir konu değil. Geçmişi insanı bağlar. 
Abdullah Çalışkan AKP - Adana Sonucu bekleyeceğiz. Eğer hukuken böyle bir kişinin Başbakanlık Müsteşarlığı yapamayacağına dair bir şey varsa, elbette orada durmaması gerekir. Yargı süreci nedir, ne zaman sonuçlanır, onu bilemiyorum. 

Fidan İngilizce kaynak kullandık 

BAHAR ATAKAN Ankara 

Sivas Cumhuriyet Üniversitesi Öğretim üyesi Yard. Doç. Dr. Yahya Fidan, intihal tartışmasını "siyasi komplo" olarak değerlendirdi. İnceleme sonucunun kendisine verilmediğini söyleyen Fidan, Milliyet'e şu açıklamayı yaptı "İfademe başvurmadılar. 'Dipnot yok' denilen sayfada dipnot var. Koçel Hoca'nın kitabında kullandığı bir iki İngilizce kaynaktan, Koçel Hoca'nın ismini göstermeden direkt kullandık. Teknik hata denilen bölüm bu. İntihal yok. Bunlar Müsteşar Bey'i rahatsız etmek için yapılıyor." 

Projeleri de intihal mi 

Türkiye Kamu Sendikaları Konfederasyonu Kamu Sen , Etik Kurulu Başkanı Sağlam'a mektup göndererek, Dinçer'e ilişkin intihal iddialarının araştırılmasını istedi. Mektupta şunlar kaydedildi "Dinçer'in, memur kavramını tamamen ortadan kaldırmaya yönelik projelere imza atması düşündürücüdür. Üyelerimiz, 'Acaba bu projeler bir intihal olabilir mi ' diye düşünmektedir." 


</TEXT>
</DOC>
