<DOC>
<DOCNO> 341946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonspo20.html </URL>
<DATE> 2005/05/12/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Futbolda gol çizgisi tartışmasına son verecek toplar geliyor 
</HEADLINE>
<TEXT>

     Futbolda, topun gol çizgisini geçip geçmediği tartışmalarına son verecek çipli topların, gelecek yıl Almanya’da yapılacak Dünya Kupası finallerinde kullanılacağı bildirildi. 
     "Akıllı top" olarak adlandırılan ve içine yerleştirilen bir mikroçip sayesinde, gol çizgisini geçtiği anda, hakemin koluna takacağı saate sinyal gönderen futbol toplarının, Dünya Kupası finallerinde kullanılmak üzere hazır olduğu belirtildi. 
     Londra Evening Standart Gazetesi’ne konuyla ilgili bir açıklama yapan Uluslararası Futbol Federasyonları Birliği FIFA Başkanı Joseph Blatter, çipli toplar konusunda kendisinin ikna olduğunu ifade ederek, "Bence bu son derece iyi bir fikir. Biz, 2 hakemle, bu topları denedik ve test ettik. Ancak sahadaki tek patronun kendileri olmasını isteyen hakemler, bu fikre karşı çıkıyorlar" diye konuştu. 
     Daha önce yaşanan gol çizgisi tartışmalarında kamera görüntülerine sadık kalındığını hatırlatan Blatter, yine de bu yöntemin, sorunun çözümüne her zaman çok da yardımcı olmadığını savunarak, "12 tane kamera var ve yine de topun çizgiyi geçip geçmediğini göremiyoruz. Bu oyunun insani tarafı da unutulmamalı" dedi. 
     Güney Kore ve Japonya’nın ortaklaşa düzenlediği 2002 Dünya Kupası’nda hakem atamalarıyla ilgili yanlışlar yapıldığına da değinen Blatter, gelecek yılki kupada hakem atamalarında, aynı hataların yinelenmeyeceğini ve atama sisteminin değiştirileceğini kaydetti. 
     Seçilen hakemlerin, bir grup halinde değil de 3’erli gruplar halinde Almanya’da eğitime alındığını anlatan Blatter, "Bu sorumluluğu son kez alıyorum. Umarım uluslararası arenadaki en iyi hakemleri seçip finallere getireceğiz. 2002 yılında yapılan hataların yinelenmemesi için çalışıyoruz" diye konuştu. 
     FIFA yetkilileri, Adidas ile Alman şirketleri Cairos AG ve Fraunhofer Enstitüsü tarafından ortaklaşa geliştirilen çipli topları, 16 Eylül-2 Ekim tarihleri arasında Peru’da yapılacak 17 Yaşaltı B 
     Gençler Dünya Şampiyonası’nda test edecek. 
     
</TEXT>
</DOC>
