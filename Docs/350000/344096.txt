<DOC>
<DOCNO> 344096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/ekonomi/eko01.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Apartman altına son' 
</HEADLINE>
<TEXT>


Sanayi Bakanı Ali Coşkun, hipermarket yasa tasarısını 15 gün önce geri çektiklerini belirterek, yeni tasarıda apartman altlarındaki süpermarketlerin kısıtlanacağını söyledi 

EKONOMİ SERVİSİ 

Uzun süredir Başbakanlık'ta bekleyen ve sektörde haksız rekabet yaratacağı yönünde eleştirilere uğrayan 'Büyük Mağazalar Yasa Taslağı geri çekildi. Sanayi ve Ticaret Bakanı Ali Coşkun, taslağın Avrupa Birliği AB ve sivil toplum kuruluşlarından gelen bazı uyarılarla, esnafın talepleri üzerine 15 gün önce geri çekildiğini açıkladı. Coşkun, şunları söyledi 
"Uzun zamandır Başbakanlık'ta bekleyen Büyük Mağazalar Yasa Tasarısı'nı 15 gün önce geri çektik. Herhalde önümüzdeki haftayı takip eden günlerde, yeni taslağı sevk edeceğiz. Ama zannediyorum, 1 Temmuz'da Meclis tatile çıkacağı için, bu dönem çıkamayacağı gibi Ekim'e kalıyor. Çıkartacağız inşallah. Bir boşluğu doldurmuş olacağız." 

'Uygun yere kurulacak' 
Halen büyük mağazalar yönünden belediyelerle diğer kuruluşlarla işlemlerde bazı bürokratik engellerin olduğunu kaydeden Coşkun, İstanbul'da geçtiğimiz günlerde yapılan 'Yatırım Danışma Konseyi' bu konuların ikili görüşmelerde gündeme geldiğini söyledi. Coşkun, burada en önemli hususun, bu tür büyük mağazaların imar planında ticaret merkezi olarak belirlenmiş yerlere kurulması olduğunu vurguladı. Uygun olan yerin seçimi konusunda belediye ve odaların görüşünün alınacağını, valiliklerin de 15 bin metrekareye kadar olan mağazalarda karar verebileceğini kaydeden Coşkun, bunun üzerindeki büyük mağazaların ise bakanlığın onayına tabi olacağını ifade etti. 
Coşkun, eğer şehir içinde böyle uygun bir mekan yoksa 2 apartman dairesini alıp, birleştirip süpermarket kurulmasının kısıtlanacağını belirterek, "Şehre uzaklık değil, uygun yere bakılacak" dedi. Halen en fazla apartman altı marketi olan şirketlerin başında BİM geliyor. 

'Hipermarkete karşı değiliz' Ali Coşkun, süper ya da hipermarketlere karşı olmadıklarını, bunların kayıtlı ekonomiye geçiş açısından faydasının da olduğunu kaydetti. Coşkun, perakende sektöründe son dönemde yaşanan şirket birleşmeleriyle ilgili soruya "Serbest piyasa ekonomisinde şirket evliliklerine müdahale edemezsiniz" dedi. 

Perakendeciler 15 bin metrekarenin üstüne bakanlık izin versin Alışveriş Merkezleri ve Perakendeciler Derneği'nin, hipermarket taslağına ilişkin önerileri şöyle 

200 metrekare sınırı 
Kanun, hangi ad altında olursa olsun il, ilçe ve belde belediyeleri hudutları içinde kalan 200 metrekare üzerinde satış alanına sahip, büyük mağazaları kapsamalı. 

Hipermarkete bakanlık izni 
Satış alanı 15 bin metrekareyi geçmeyen büyük mağazaların kuruluş izinleri imar planlarında belirlenen ticari alanlarda doğrudan belediye tarafından, imar planlarında yoksa belediye görüşü alınarak valilik tarafından verilmeli. Satış alanı 15 bin metrekareden fazla olan büyük mağazaların kuruluş izinleri, imar planlarında belirlenen ticari alanlarda valilik teklifi üzerine doğrudan, imar planlarında yoksa belediye görüşünü de içeren valilik teklifi üzerine, sadece şehir yerleşim merkezleri dışında bakanlık tarafından verilmeli. 

15 günde karar 
Belediyeler tarafından tesbit edilmiş olan kuruluş izin kriterleri çerçevesinde kuruluş izni yetkili makam tarafından değerlendirilmeli ve kuruluş talebinin uygun olup olmadığına müracaatlarına müteakip 15 gün içinde karar verilmeli. 

İmalattan satış izinsiz 
Kuruluş izni almaya gerek bulunmayan yerler, sadece ürettikleri mamulleri doğrudan halka satmak kaydıyla 200 metrekareyi aşmayan fabrika satış mağazaları. 

Market markalarının payı 
Büyük mağazalar tedarikçi veya üreticilere ürettirip satın aldıkları ürünleri kendi markaları altında satmaları halinde, bu satışların toplamı cirolarının yüzde 50'sini geçememeli. Bu oran Bakanlar Kurulu Kararıyla yüzde 50 artırılıp eksiltilebilmeli. Büyük mağazalar, tüketiciyi yanıltan, zamanı ve süresi belirlenmemiş indirimli satış kampanyaları düzenleyememeli. 


</TEXT>
</DOC>
