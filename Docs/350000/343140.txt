<DOC>
<DOCNO> 343140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/ekonomi/eko04.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yabancı ortaklığa bakışımız olumlu' 
</HEADLINE>
<TEXT>


Akbank Genel Müdürü Zafer Kurtul, katkı sağlayacak yabancı ortaklığa her zaman olumlu baktıklarını söyledi 

EKONOMİ SERVİSİ 

Akbank Genel Müdürü Zafer Kurtul, yabancı ortaklığa bakış açıları konusunda, "Şu anda da bu açıdan görüşümüz olumlu. Ancak burada önemli olan yabancı ortağın bankamıza sağlayacağı katkıdır. Yoksa bizim hissedarlarımızda bir satma zorunluluğu yoktur" dedi. 
Akbank'ın operasyon merkezinin tanıtıldığı basın toplantısında soruları yanıtlayan Kurtul, yabancı bankaların gelmesinin Türkiye ekonomisi açısından son derece olumlu olduğunu belirterek, "Güven duyduklarını, yabancı yatırımların arttığını görüyoruz. Burada bir güven unsuru var, ekonomik stabilite" diye konuştu. 
Yabancıların bankacılık sektörüne büyüme beklentisi ve sektörün kayıtiçi olmasına bağlayan Kurtul, "Bankacılık sektörü kayıt içi bir sektör. O yüzden yabancı yatırımı daha çok cezbedebiliyor" dedi. 

'En iyi çözümü bulduk' 
Akbank'ın kurucu hisselerini geri alma işlemlerinin haziranda tamamlanacağını belirten Kurtul, şöyle konuştu "Burada banka, kurucu hissedarlarımız ve diğer hissedarlarımız var. Üç taraf için de en uygun çözümü bulduk." 


</TEXT>
</DOC>
