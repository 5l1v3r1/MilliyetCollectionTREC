<DOC>
<DOCNO> 335374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/magazin/amag.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çakra'yla birinci oldu 
</HEADLINE>
<TEXT>


1 milyon satan 'Çakra' adlı albümü, MÜYAP Ödül Töreni'nde Serdar Ortaç'a birincilik getirdi 

Deniz Altuntaş 

Müzik Yapımcıları Birliği MÜYAP tarafından bu yıl üçüncüsü gerçekleştirilen "MÜYAP Türkiye Müzik Endüstrisi Ödülleri Töreni", önceki gece Lütfi Kırdar Kongre ve Sergi Sarayı'nda yapıldı. Albümlerin satış rakamlarına göre ödül verilen törende, "Çakra" albümüyle bir milyon satan Serdar Ortaç gecenin birincisi oldu. 

İşte ödül alanlar 
Beyazıt Öztürk ve Ceyda Düvenci'nin sunuculuğunu yaptığı gecede, 16 sanatçı ödül aldı 
Serdar Ortaç, Yıldız Tilbe, Mahsun Kırmızıgül, İsmail YK, Gülben Ergen, Mustafa Sandal, Rafet El Roman, Kıraç, Hüseyin Yalın, İbrahim Tatlıses, Candan Erçetin, Kayahan, Hande Yener, Orhan Gencebay , Özcan Deniz. 

'Şöhrete kadar komple açtık' 

Serdar Ortaç, 100 metre koşucusu değil, maratoncu olduğunu belirterek, "Birinciliği şampiyonluk gibi görmemek lazım. Bu yıl ben, seneye başkası alır" dedi. Bestelerini 40 bin dolara sattığı iddialarını yalanlayan Ortaç, Hande Yener'in "Artık, gece klüplerinde sahneye çıkmayacağım" sözlerini eleştirerek, "Aç kalınca herkes çalışır. Hepimiz zamanında aç kaldık. Şöhrete kadar komple açtık" diye konuştu. 


Eurovision teklifine hayır 


Eurovision'da Gülseren yerine Türkiye'yi temsil etmesi için gelen teklifi geri çevirdiğini belirten İzel, "Polemiklerden uzak duran bir sanatçıyım. Baştan teklif gelse kabul ederdim ama şarkı tarzıma uygun değil" dedi. 



'Cannes'da ödül alamadım ama...' 


Geceye spor kıyafetle katılan Özcan Deniz, "Geçen hafta Altın Kelebek Ödülü aldım. 2004'te, dizi ve albüm yaptım. İkisinden de ödül almak güzel. Cannes Film Festivali'nden ödül almadım ama oyunculukta da iddialıyım" dedi. 



Önce gözaltı, sonra ödül 


MÜYAP gecesine katılmak için Almanya'dan gelen Rafet El Roman, havaalanında gözaltına alındı. Şarkıcı, eski eşi Tuğba Altıntop'un çocukların velayetini almak için açtığı davanın duruşmalarına katılmadığı ve kendisine ulaşılamadığı için gözaltına alındı. Sonra serbest bırakılan şarkıcı, MÜYAP gecesinde ödül aldı. 


</TEXT>
</DOC>
