<DOC>
<DOCNO> 341809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sondun23.html </URL>
<DATE> 2005/05/12/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Irak Savaşı'na karşı çıkan milletvekiline yolsuzluk suçlaması 
</HEADLINE>
<TEXT>

     İngiltere’de Irak savaşına karşı çıkışıyla tanınan ve bu yüzden iktidardaki İşçi Partisi ile yolları ayrılan milletvekili George Galloway’in, ABD Senatosu’nun hazırladığı bir raporda, BM’nin Irak için uyguladığı "gıda karşılığı petrol" programından çıkar sağlamakla suçlandığı bildirildi. 
     İngiltere’de yayımlanan The Guardian gazetesinin haberine göre, raporda, Irak’ta dönemin Saddam Hüseyin yönetimi tarafından Galloway’e milyonlarca varil petrol tahsis edildiğine dair "güçlü deliller" bulunduğu belirtildi. 
     Haberde, raporu hazırlayanların, Irak’ın Petrol Bakanlığı belgelerinin incelenmesi, üst düzey yöneticilerle yapılan mülakatlar ve bazı Iraklı kaynaklar sayesinde bu sonuca ulaştıklarını söyledikleri kaydedildi. 
     Galloway’in ise hakkındaki suçlamaları reddettiği belirtilen haberde, bu milletvekilinin, "Soruşturmayı yürüttüğü belirtilen Senato komisyonu benimle hiç konuşmadı, bana asla yazılı ya da sözlü soru yöneltmedi ve benim geçen yıl kendilerine yaptığım ’Gelip sorularınızı yanıtlayayım’ şeklindeki teklifimi de gözardı etti" yolundaki sözlerine yer verildi. 
     Haberde, ABD Senatosu komisyonunun Irak’tan kendisine yapılan ödemeleri saklamak için bir kanser vakfını kullanmakla da suçladığı Galloway’in, Senato’nun yaptığı soruşturmayı sağlıklı bulmadığı ve "Ortada bir soruşturma olduğundan söz edilemez, olsa bana da soru sormuş olurlardı" dediği kaydedildi. 
     İşçi Partisi’nden atıldıktan sonra Respect adı verilen bir parti kurarak seçimlere giren Galloway, geçen hafta yapılan genel seçimlerde Londra’nın en yoğun Müslüman nüfusunu barındıran Bethnal Green seçim bölgesinde İşçi Partisi adayını yenerek, Avam Kamarası’na yeniden girmeye hak kazanmıştı. 
     
</TEXT>
</DOC>
