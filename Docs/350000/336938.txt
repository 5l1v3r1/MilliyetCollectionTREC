<DOC>
<DOCNO> 336938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun23.html </URL>
<DATE> 2005/04/26/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Gül Kıbrıs sorunu çözüldü deyip geçemezsiniz 
</HEADLINE>
<TEXT>

     Dışişleri Bakanı Abdullah Gül, "Rum kesimi AB'ye üye oldu diye Kıbrıs sorunu çözüldü deyip geçemezsiniz" dedi. 
AB dönem başkanı Lüksemburg'da düzenlenen 44. Türkiye-AB Ortaklık Konseyi toplantısı sona erdi. 
     Toplantı sonunda Dışişleri Bakanı ve Başbakan Yardımcısı Abdullah Gül, Lüksemburg Dışişleri Bakanı Jean Asselborn ve AB Komisyonu'nun genişlemeden sorumlu üyesi Olli Rehn ortak basın toplantısı düzenledi. 
     Abdullah Gül, "Bir taraf AB'ye girdi diye bu sorunu unutamayız. Bu sorunun çözüm merkezi BM'dir" dedi. 
     Annan planı ile ilgili geçen yıl yaşanan gelişmelere atıfta bulunan Gül, referandum sonunda Kıbrıs Türk tarafının "Evet", Rum tarafının "Hayır" dediğini hatırlattı. 
     Türkiye'nin Ankara Anlaşması'na ilişkin ek protokolü imzalamasının Rumları tanıma anlamına gelmeyeceğini belirten Gül, "Rum kesimi AB'ye üye oldu diye Kıbrıs sorunu çözüldü deyip geçemezsiniz" diye konuştu. 
     Gül, Türkiye'nin Doğu Akdeniz'de Yunanistan ve Kıbrıs ile birlikte AB'den ayrı bir işbirliğine gidebileceğini ifade ederek, bundan herkesin çok büyük fayda sağlayacağını söyledi. 
     Ege'de Türk uçaklarının hava ihlalleri yaptığı iddialarına ilişkin bir soru üzerine Gül, bu tür bir soruyu garipsediğini belirterek, "Bugün yapılan toplantıda Türk-Yunan ilişkilerinin nasıl geliştiğini ve sorunlara nasıl çözüm arayışı içinde olduğumuzu anlattım. Bu sorunuzu garipsiyorum. Sanki benim iyimserliğimden memnun olmayanlar var. Ege'de uluslararası hukuka göre statüsü kesinleşmemiş alanlar var. Bu alanlar benim deyince benim olmuyor. Kardak olayında olduğu gibi, iyi ilişkilerden rahatsız olanlar olduğunu gördük" dedi. 
     Siyasetçiler arasında başlatılan diyaloga basın ve kamuoyunun da destek vermesi gerektiğini kaydeden Gül, "Çatışmada mı yoksa karşılıklı hak ve hukuku kollayarak çözüm arayışına girmede mi fayda var buna iyi bakmamız gerekir" diye konuştu. 
     Öte yandan AB Dönem Başkanı Lüksemburg'un Dışişleri Bakanı Jean Asselborn bir soru üzerine, AB'nin Türkiye'ye öğretmenlik değil sadece AB sürecinde eşlik etmeye çalıştığını söyledi. 
     Fransa'da düzenlenen AB Anayasa referandumuna ilişkin bir soru üzerine de Asselborn "Dönem başkanı olarak Anayasa'nın kabul edilmesinin Fransa ve AB'nin çıkarına olduğunu söylüyoruz" dedi. 
     
     'PROTOKOLÜN İMZASI İÇİN AB HAZIRSA BİZ HAZIRIZ' 

     Dışişleri Bakanı ve Başbakan Yardımcısı Abdullah Gül, Lüksemburg'da bir araya geldiği AB yetkililerine, Türkiye'nin reform sürecindeki kararlılığını vurguladığını ve uygulamadaki hassasiyetini ortaya koyduğunu söyledi. 
     Gül, toplantının çok verimli ve samimi bir ortamda geçtiğini belirterek, konseyin, AB ile Türkiye arasındaki en yetkili kurum olduğunu kaydetti. 
     Toplantının 3 Ekim'den önceki son, 17 Aralık'tan sonraki de ilk toplantı olması açısından ayrı bir önem taşıdığını ifade eden Gül, toplantıda Türkiye ile AB arasındaki birçok konuyu geniş biçimde ele aldıklarını söyledi. 
     Gül, toplantıda üç ana unsura değindiklerini belirterek, karşılıklı yapılan işler, başarılar ve performansın en iyi şekilde anlatıldığını, karşılıklı beklentilerin ortaya konulduğunu ve bazı sorunların nasıl çözüleceği konusunun ele alındığını kaydetti. 
     Bakan Gül, 17 Aralık'ta kritik eşiğin aşıldığı kararının alındığına dikkati çekerek, yapacakları daha işler olduğunu, bunlarla ilgili bilgi verdiğini ve kararlılıklarını yinelediğini söyledi. 
     "Bazen bireysel sorunlar çıktığında bunların üstünü kapatmadıklarını ve sorumluları cezalandırdıklarını" anlattığını ifade eden Gül, Türkiye'de reformların uygulanmasını takip eden reform izleme grubunun toplantılarının yapılmakta olduğunu söylediğini belirtti. 
     Toplantıda, Türkiye'nin ekonomik başarılarını da anlattığını kaydeden Gül, gümrük birliği uygulamasını konuştuklarını, bu konudaki bazı aksaklıkların karşılıklı anlayış içinde çözüleceğine inandığını söyledi. 
     Gül, Kıbrıs konusuyla ilgili olarak da bu konuda kalıcı bir çözümün sunulması yönünde Türkiye ve Kıbrıs Türklerinin kararlılığını tekrarladıklarını, BM'nin gayretlerini destekleyeceklerini belirtti. 
     Gül, Türkiye'nin adada yapılan referandumdan sonraki çözüm çağrılarını da hatırlattığını ve AB'nin kendi gayretlerini de memnuniyetle karşıladığını bildirdi. 
     Bakan Gül, verilen sözler paralelinde, AB komisyonu'nun hazırladığı iki tüzüğün hayata geçirilmesinin büyük bir adım olacağını da kaydetti. 
     Ankara anlaşması uyum protokolünün de gündeme geldiğini belirten Gül, bu konuda vardıkları mutabakatı anımsatarak, Türkiye'nin, AB'nin kendi üzerine düşen hazırlıkları tamamladıktan sonra bu protokolü imzalamaya hazır olduğunu ilettiğini ifade etti. 
     Gül, 3 Ekim'de başlaması planlanan müzakerelerden önce yapılması gerekenleri gözden geçirdiklerini kaydetti. 
     
     Olli Rehn Aynen devam 

     AB Komisyonu'nun genişlemeden sorumlu üyesi Rehn de Türkiye'de son birkaç yılda reformlarda büyük ilerleme sağlandığını belirterek, bu reform sürecinin aynen devam etmesi gerektiğini vurguladı. 
     Türkiye'nin Ankara anlaşması uyum protokolüne mektup teatisiyle mutabakatını ortaya koymasından memnun olduklarını ifade eden Rehn, protokolün "iyi bir zamanda" imzalanacağına inandığını belirtti. 
     Rehn, TCK'nın 1 Haziran'da yürürlüğe gireceğine yönelik beklentisini dile getirerek, adli reformlar, kadın hakları, kültürel haklar gibi birtakım alanlarda daha fazla ilerleme beklediklerini kaydetti. 
     Olli Rehn, Türkiye'yi Kıbrıs sorununun çözümü konusunda çaba göstermeye teşvik ettiklerini belirterek, bu konuda ciddi görüşmeler için zemin hazırladıklarını ifade etti. 
     
     Asselborn Türkiye'den ek protokolü imzalamasını bekliyor 

     AB dönem başkanı Lüksemburg Dışişleri Bakanı Asselborn, Ankara Anlaşması'nın AB'nin 25 üye ülkesini kapsayacak şekilde genişletilmesini öngören ek protokolün Türkiye tarafından imzalanmasını beklediklerini bildirdi. 
     Asselborn, Türkiye'nin ek protokol ile ilgili mutabakatı ortaya koyan mektup teatisinin memnuniyetle karşılandığını belirterek, ek protokolün imzalanması, onaylanması ve yürürlüğe sokulmasının, Türkiye'nin, Kıbrıs Rum kesimi dahil olmak üzere tüm AB ülkeleriyle ilişkilerini normalleştirmesi yolunda önemli bir adım oluşturacağını söyledi. 
     Türkiye'de önemli reformlar yapıldığını ifade eden Asselborn, bunların uygulamaya koyulmasına da önem verdiklerini kaydetti. 
     Asselborn, dönem başkanı olarak AB'nin Türkiye ile en iyi şekilde müzakerelere başlaması için ellerinden gelen çabayı göstereceklerini, Kıbrıs sorununun da BM çerçevesinde çözümüne yönelik girişimleri memnuniyetle karşılayacaklarını bildirdi. 
     Toplantıda Irak konusunun da gündeme geldiğini belirten Asselborn, Türkiye'nin Irak'ın siyasi ve ekonomik istikrarına önemli katkıda bulunduğunu belirtti. 
     Ortaklık Konseyi toplantısının ardından ortak bir tutum belgesi yayımlanacak. 
     
</TEXT>
</DOC>
