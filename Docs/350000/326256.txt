<DOC>
<DOCNO> 326256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko20.html </URL>
<DATE> 2005/03/23/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Tüzmen Kuzey Afrika ülkelerine ihracatımız, geçen yıl yüzde 40 arttı 
</HEADLINE>
<TEXT>

     Devlet Bakanı Kürşad Tüzmen, Türkiye'nin Kuzey Afrika ülkelerine ihracatının geçen yıl yüzde 40, üstlenilen müteahhitlik projelerinin de yüzde 100 oranında arttığını bildirdi. 
     Tüzmen, Türk müteahhitlerinin bugüne kadar Kuzey Afrika ülkelerinde toplam 15 milyar dolarlık proje gerçekleştirdiklerini söyledi. 
     Kazablanka Türk Tekstil İplik ve Konfeksiyon Aksesuarları Sektörel Fuarı'nın açılışına katılan Tüzmen, Türkiye ve Fas ilişkilerini değerlendirdi. 
     Türkiye'den Fas'a yapılan ihracatın 2004 yılında bir önceki yıla oranla yüzde 82 artış göstererek, 330 milyon doları aştığını kaydeden Tüzmen, şöyle devam etti 
     ''Daha serbest ticaret anlaşması STA yürürlüğe girmeden ihracat artışımız hızla yükseliyor. STA yürürlüğe girince ihracat rakamımız daha da artacaktır. Bir kaç yıl içinde Fas'a ihracatımızı 1 milyar dolara ulaştırmayı hedefliyoruz. Fas, Tunus, Cezayir, Libya ve Mısır'dan oluşan Kuzey Afrika ülkelerine yaptığımız ihracattaki artış oranımızda genel ihracat artışının üzerinde yüzde 40. Bu beş ülkeye 2004 yılında 2.2 milyar dolardan fazla ihracat yaptık. Önümüzdeki dönemde Fas ve Tunus STA'ları yürürlüğe girince bu rakam çok daha yükselecek. '' 
     
     ''FAS İLE İMZALANAN STA, İKİ AY İÇİNDE YÜRÜRLÜĞE GİRECEK'' 
     Bakan Tüzmen, Fas ile imzalanan STA'nın iki ay içinde yürürlüğe gireceğini bildirirken, ''Fas Dış Ticaret ve Sanayi Ticaret ve Ekonominin Yeniden Yapılandırması Bakanları ile yaptığım görüşmelerde imzaladığımız STA'nın yürürlüğe girmesi için prosedürlerin son aşamaya geldiğini bildirdiler. Bu prosedürlerin 2 ay içinde tamamlanarak, yürürlüğe gireceğini söylediler. Bizim açımızdan bir sıkıntı yok. Fas ile STA yürürlüğe girince Fas ile ticaretimizde yeni bir dönem başlayacak. İki ülkenin de lehine olacak'' diye konuştu. 
     
     MÜTEAHHİTLİK HİZMETLERİNDE YÜZDE 100 ARTIŞ 
     Türk müteahhitlerinin Kuzey Afrika ülkelerinde bugüne kadar 15 milyar dolarlık proje gerçekleştirdiklerini belirten Tüzmen, şunları söyledi 
     ''Türk müteahhitler yurtdışında iş yapmayı bir Kuzey Afrika ülkesi olan Libya'da öğrendiler. Daha sonra dünyanın birçok ülkesinde iş yapma becerisine kavuştular. Müteahhitlerimiz bugüne kadar 5 Kuzey Afrika ülkesinde, 15 milyar dolarlık iş gerçekleştirdiler. Şu anda da başarılı işlere imza atıyorlar. Türk müteahhitlerinin 2004 yılında Kuzey Afrika ülkelerinde üstlendikleri projelerinin tutarı bir önceki yıla oranla yüzde 100 artarak, 1 milyar doları aştı. Kalitesi ile marka olma yolunda önemli adımlar atan Türk müteahhitlik sektörü başarılarını sürdürüyor. Önümüzdeki dönemde daha büyük projelere imza atacaklarına inanıyorum. Bölgede birçok firmamız önemli ihalelerde ön sıralarda yer alıyor. Fas'ta da önümüzdeki dönemde büyük projeler ihaleye çıkarılacak. Konut, otoyol, liman, demiryolu elektrifikasyon havaalanı ve stadyum projeleri var. Müteahhitlerimiz bunları yakından takip ediyor.'' 
     
</TEXT>
</DOC>
