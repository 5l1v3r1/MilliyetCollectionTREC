<DOC>
<DOCNO> 341728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/siyaset/siy06.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa minareli şiiri unutmuyor 
</HEADLINE>
<TEXT>


Erdoğan'ın 1997'de Siirt'te okuduğu şiir, 'AB'de Türkiye'ye hayır' diyen Fransızlara malzeme oldu 

DIŞ HABERLER SERVİSİ 


Başbakan Recep Tayyip Erdoğan'ın 12 Aralık 1997'de Siirt'te düzenlenen mitingde okuduğu ve bir dönem siyasi yasaklı olmasına neden olan, Ziya Gökalp'in "Minareler süngümüz, kubbeler miğferimiz, camiler kışlamız, müminler askerimiz" mısraları, Türkiye'nin AB üyeliğine karşı çıkan Fransız milletvekillerine propaganda malzemesi oldu. 
Türkiye'nin üyeliğinin engellenmesi için Fransız halkını Avrupa Anayasası'nı desteklemeye teşvik etmeyi amaçlayan 25 milletvekili, "Hayır için Evet" isimli bir çalışma grubu kurdu. Le Figaro gazetesinde yayımlanan ortak makalede, Ankara'ya "hayır" diyebilmek için 29 Mayıs'taki referandumda Avrupa Anayasası'na "evet" denilmesini istedi. Makalede, "AB'nin bugün Türkiye'nin katılımı ile bağdaşmayan siyasi bir projesi var... Bizim projemize başbakanı 'Minareler süngümüz, kubbeler miğferimiz, camiler kışlalarımız, müminler askerlerimiz' diyen bir ülkeyi nasıl entegre edebiliriz " dediler. 
Türkiye'nin AB üyeliğinin yeni Avrupa'yı tehlikeye atacak bir "bütçe şoku" yaratacağının da öne sürüldüğü makalede, "Türkiye konusunda söz sözü Fransızlar söyleyecek" denildi ve "imtiyazlı ortaklık" statüsü savunuldu. 


</TEXT>
</DOC>
