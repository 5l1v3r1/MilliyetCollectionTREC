<DOC>
<DOCNO> 316814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/dunya/dun01.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de heyecansız seçim 
</HEADLINE>
<TEXT>


Kıbrıslı Türklerinin milletvekili seçmek için bugün atacağı oylar, halkın nisandaki cumhurbaşkanlığı seçimindeki eğilimini yansıtacak 

SEFA KARAHASAN Lefkoşa 


KKTC tarihinin 9. genel seçimi bugün yapılıyor. 147 bin 249 seçmen, Cumhuriyet Meclisi'ndeki 50 sandalyenin yeni sahiplerini belirleyecek. Seçimde 7 siyasi parti ve 2 bağımsız aday yarışacak. 
Ulusal Birlik Partisi UBP , Cumhuriyetçi Türk Partisi CTP , Demokrat Parti DP , Barış ve Demokrasi Hareketi BDH , Toplumcu Kurtuluş Partisi TKP ile Yeni Parti YP seçimlere 5 ilçede 50'şer adayla katılıyor. Milliyetçi Adalet Partisi MAP , 6 adayının listelerden çıkarılması yüzünden 44 adayla yarışacak. 
14 ay aradan sonra yapılan milletvekilliği erken genel seçiminde, Cumhuriyet Meclisi'ndeki 50 milletvekilinden 48'i yeniden aday oldu. 346 adayın 308'i yüzde 90 erkek, 38'i yüzde 10 kadın. Yüzde 5 seçim barajını aşan parti ve adaylar meclise girecek. 

Yine koalisyon 
Seçimlerden sonra tek parti iktidarının kurulması zayıf bir olasılık. CTP - DP koalisyonunun yeniden oluşması en güçlü senaryo olarak gösteriliyor. Son 1.5 yıl içinde bir genel seçim, bir yerel seçim ve bir de referandum için sandık başına giden KKTC halkı, nisanda bu kez de cumhurbaşkanını seçmek için oy verecek. Seçim sonucunda kurulacak koalisyon sırasında, cumhurbaşkanlığı seçimine ilişkin bazı pazarlıkların yapılacağı ifade ediliyor. 
CTP lideri Mehmet Ali Talat ile UBP lideri Derviş Eroğlu'nun Cumhurbaşkanlığı seçimlerine aday olacaklarına kesin gözüyle bakılıyor. 
14 Aralık 2003'te yapılan genel seçimlerden CTP, tarihinde ilk kez yüzde 35.18'lik oy oranıyla birinci parti olarak çıkmış ve yine Kıbrıs Türk siyasi tarihinde ilk kez sol bir parti başkanlığında hükümet kurulmuştu. UBP ise tarihinde ilk kez bir genel seçimden ikinci parti olarak çıkmıştı. Annan Planı'na endeksli ittifaklarıyla da dikkat çeken bu seçimde UBP yüzde 32.93, BDH yüzde 13.14, DP yüzde 12.93 oy oranıyla Cumhuriyet Meclisi'nde temsil edilme olanağı bulmuştu. 


</TEXT>
</DOC>
