<DOC>
<DOCNO> 303907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/spor/spo04.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirve randevusu 
</HEADLINE>
<TEXT>


Başkan Atay Aktuğ ve yöneticiler, cumartesi günü Antalya kampını ziyaret edip Şenol Güneş ile yeni transferleri masaya yatıracak 


Randevu günü yakın 
TRABZONSPOR'DA Teknik Direktör Şenol Güneş ile yöneticiler arasında yapılması gündeme gelen transfer zirvesinin cumartesi günü gerçekleştirileceği açıklandı. Başkan Atay Aktuğ ve yönetici arkadaşlarının kampı ziyaret edip, hem futbolcularla görüşeceği, hem de Güneş ile masaya oturup, transfere son noktayı koyacakları açıklandı. 

Kampları takip var 
TEKNİK Direktör Şenol Güneş'in yabancı transferi konusunda Antalya'ya gelen takımları da izledikten sonra karar vermek istediği belirtildi. Tecrübeli teknik adamın listesinin başında Borussia Dordmund'ta forma giyen Dede ile İsveç'in Malmö takımında oynayan Luay Chanko'nun yer aldığı iddia edildi. 

Hedefi Emre modeli 
GÜNEŞ'İN en büyük eksikliğin orta sahada yaşandığını tespit ettiği ve bu mevki için Emre Belözoğlu tipinde bir oyuncu arayışlarında olduğu vurgulandı. Bir diğer aday Hamit Altıntop'un transferinin ise yüksek bonservis ücreti nedeniyle gerçekleşmesinin zor olduğu belirtildi. Yönetim bu transfer için geri adım attı. 

Güneş'in reçetesi 

TRABZONSPOR Teknik Direktörü Şenol Güneş, Antalya kampında futbolcularıyla toplantı yaptı. Oyuncularına zirve yolunu açacak formülleri tek tek anlatan Güneş'in, "Birbirimizi sevmek, saymak zorundayız. Sahada yardımlaşırsak, dışarda iyi arkadaş olabilirsek, gerçek bir takım olabiliriz. Birbirimizle rekabet edersek, dışardaki takımlarla rekabet etmeyi başaramayız. İnanmak başarmanın yarısıdır. Çalışmak da diğer yarısı. Bu ikisini bir araya getirmeliyiz" dediği öğrenildi. 

Belek'te teste girdiler 

Fotoğraf Serkan Hacıoğlu 

TRABZONSPOR Teknik Direktörü Şenol Güneş, Belek kampındaki çalışma temposunu giderek yükseltmeye başladı. Güneş dün sabah yapılan 1.5 saatlik antrenmanda kondisyona ağırlık verdi. Bordo - Mavililer'e, nabız değerlerinin ölçüldüğü testler uygulandı. Tempolu koşular sırasında futbolcuların oldukça yorgun düştüğü gözlendi. 


</TEXT>
</DOC>
