<DOC>
<DOCNO> 345755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo58.html </URL>
<DATE> 2005/05/25/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Atatürk Olimpiyat Stadı karnaval alanına döndü... 
</HEADLINE>
<TEXT>

     İtalya’nın Milan ile İngiltere’nin Liverpool takımları arasında Atatürk Olimpiyat Stadı’nda yapılan Avrupa Şampiyonlar Ligi finalinde İngiliz ve İtalyan taraftarlar, ortalığı karnaval yerine çevirdi. 
     Stada otobüsler ve taksilerle gelen iki takım taraftarları, giydikleri ilginç kıyafetler, kırmızı formalar, bayraklar ve tezahüratları ile maç başlayana kadar doyasıya eğlendi. 
     Özellikle İngiliz taraftarlar, yanlarında getirdikleri kasalar dolusu biraları içip, şarkılar söyleyerek eğlenirken, Milan taraftarları ise İngilizler’den önce tribünlere girmeyi tercih etti. 
     İki takım taraftarlarının içinde ellerinde Türk bayrakları sallayanlar gözlenirken, ayrıca İngiliz ve İtalyanların üzerlerinde Beşiktaş, Fenerbahçe ve Galatasaray formaları da dikkati çekti. 
     İtalyanlar maçın başlamasına yaklaşık 2 saat kala tamamen stada girerken, İngilizler, uzun süre kendileri için stadın kuzeyinde hazırlanan bölümde eğlenmeyi tercih etti. 
     Bu arada alkol alan ve sol ayağını sakatlayan bir İngiliz taraftar, ambulans ile hastaneye kaldırıldı. 
     
     200 ÜLKEDEN NAKLEN 

     Liverpool ile Milan arasında oynanan Avrupa Şampiyonlar Ligi maçı için tüm dünyanın gözü İstanbul’da. 
     Yaklaşık 200 ülkede TV’den canlı yayınlanacak final maçının, 3 milyar kişi tarafından izlenmesi bekleniyor. 
     
     MEDYA ORDUSU 

     İstanbul’daki final maçını adeta bir medya ordusu izliyor. 
     Finalde 120’si Türk, toplam 1800 medya mensubu görev yaparken, bunların bir bölümünün stat dışında görev yapacağı kaydedildi. 
     Karşılaşma için genişletilen basın tribününün kapasitesi 980’e çıkarıldı. Bunlar içinde 300 TV, 54 de radyo spiker anlatım yeri bulunuyor. Ayrıca 8 adet panaromik stüdyo inşa edildi. Maçta saha içinde 170 foto muhabiri görev yapıyor. 
     Karşılaşmada Türk gazetecilerin büyük bir bölümünün Liverpool taraftarlarının hemen yakınında ve stada oldukça uzak bir yerde oturtulmaları, medya mensuplarının tepkisine neden oldu. 
     
     GÜVENLİK ÖNLEMLERİ 

     Milan ile Liverpool takımları arasında yapılan final maçında olağanüstü güvenlik önlemleri alındı. 
     Karşılaşma öncesi, sırası ve sonrasında 6 bin polis, 2 bin 100 özel güvenlik görevlisi ve 600’ün üzerinde jandarma görev yaptı. 
     
     MİLAN 45 DAKİKA ÖNCE SAHAYA ÇIKTI 

     İtalya’nın Milan takımı ısınmak için maçtan 45 dakika önce sahaya çıktı. 
     Milan’ın sahaya çıkması ile birlikte İtalyan taraftarlar yoğun sevgi gösterileri ve tezahüratlarda bulundu. 
     
     MARADONA İLGİ ODAĞI 

     Arjantin’in eski futbol yıldızı Diego Maradona, dev maçı izleyenler arasında yer alıyor. 
     Efsanevi futbolcu, maç öncesinde stat etrafındaki seyircilerden büyük ilgi görürken, bol bol imza dağıttı. 
     
     DEMİRÖREN "GÖNLÜM LİVERPOOL’DAN YANA" 

     Karşılaşmayı izleyenler arasında yer alan Beşiktaş Kulübü Başkanı Yıldırım Demirören, final maçında gönlünün Liverpool’un kazanmasından yana olduğunu söyledi. 
     Bir süre önce geçirdiği kısmi yüz felcinin ardından dinlenen Demirören, final maçının Türkiye’nin reklamı ve gelecekteki büyük organizasyonu alabilmesi açısından büyük fırsat olduğunu vurgulayarak, "Oldum olası Liverpool’u seviyorum, bugün sürpriz yaparak kazanacaklar. Skoru da 2-1 olarak tahmin ediyorum" dedi. 
     
     PLATİNİ "ORTAM ÇOK GÜZEL" 

     Fransızların efsanevi oyuncularından Michel Platini, final maçı için geldiği İstanbul ve Atatürk Olimpiyat Stadı’na hayran kaldı. 
     Platini, "Ortam ve stat çok güzel. İstanbul’a güveniyorum. İyi oynayan kazansın" dedi. 
     
     BIÇAKCI "GÜZEL MAÇ OLSUN, HAK EDEN KAZANSIN" 

     Futbol Federasyonu Başkanı Levent Bıçakcı, Milan ile Liverpool takımları arasında yapılacak Avrupa Şampiyonlar Ligi finali için, "Güzel maç olsun, hak eden kazansın" dedi. 
     Bıçakcı, maç öncesi yaptığı açıklamada, böyle bir organizasyonun İstanbul’da yapılmasından büyük mutluluk duyduklarını belirtirken, gönlünün Milan’ın kazanmasından yana olduğunu söyledi. 
     Levent Bıçakcı, "Milan kazansın istiyorum. Hem Fenerbahçe’nin Şampiyonlar Ligi şansı için, hem de İngiltere’nin 4 ya da 5 takımla katılması konusu sorun olsun istemiyorum. Ama güzel maç olsun, hak eden kazansın. Bu şölenin keyfini hep birlikte yaşayalım" diye konuştu. 
     
</TEXT>
</DOC>
