<DOC>
<DOCNO> 309272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur03.html </URL>
<DATE> 2005/01/25/ </DATE>
<TIME> 02.19 </TIME>
<AUTHOR>  </AUTHOR>
<HEADLINE>
Yatak odasına giren hırsızdan şaşırtan cevap 
</HEADLINE>
<TEXT>

     Fatih KARAÇALI DHA 

ADANA'da hırsızlık suçlarında sabıkalı 16 yaşındaki A.T., hırsızlık için girdiği evin yatak odasında yakalanınca, "Kayıp güvercinlerimi arıyordum'' iddiasında bulundu. 
     Namık Kemal Mahallesi'nde oturan işçi emeklisi 56 yaşındaki Hulusi Soydan, dün sabah kahvaltı malzemesi almak için 15 metre ilerideki markete giderken, eşi de dershaneye giden oğlunu otobüs durağına götürdü. Evin kapısını hemen döneceği için açık bırakan Hulusi Soydan, aldığı malzemeleri mutfağa götürürken yatak odasından çıkan A.T. ile karşılaştı. Kısa süreli şaşkınlık yaşayan Soydan, hiç tanımadığı A.T.'ye evde ne aradığını sordu. A.T. ise, "Güvercinlerim kaçtı onları arıyordum'' diyerek kendini savunmaya çalıştı. Yatak odasının dağıldığını gören Soydan, A.T.'nın hırsızlık amacıyla eve girdiğini anlayınca tekme- tokat dövüp, polis çağırdı. 
     Eve gelen polislere A.T.'yi teslim eden Soydan, "İnsan babasının evinde bu kadar rahat gezemez. Evimde, yatak odamda kayıp güvercinlerin ne işi var'' diyerek tepki gösterdi. 
     
</TEXT>
</DOC>
