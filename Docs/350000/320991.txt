<DOC>
<DOCNO> 320991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sondun11.html </URL>
<DATE> 2005/03/05/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Fischer, istifa etmeyecek... 
</HEADLINE>
<TEXT>

     Bazı Doğu Avrupa ülkelerindeki Alman büyükelçiliklerinde ortaya çıkan vize usulsüzlüklerinden dolayı yoğun baskı gören Almanya Dışişleri Bakanı Joschka Fischer, görevine devam edeceğini söyledi. 
     Fischer, Frankfurter Rundschau gazetesine verdiği demeçte, istifa edip etmeyeceğinin sorulması üzerine, ''Olayların değerlendirilmesini Araştırma Komisyonu yapacak. Ben de cevap vermekten kaçınmıyorum. Kiev'de 2000-2002 yılları arasında yaşanan olaylarla ilgili geniş çaplı, kararlı ve hızlı hareket edemedim. Ancak yine de olaylara müdahale ettik ve sorunları 2003 yılı başına kadar adım adım kontrolümüz altına aldık. Yurtiçi ve yurtdışında karşı karşıya bulunduğumuz sorunların bir değerlendirmesini yaptığım zaman şu sonuca ulaşıyorum, görevime devam edeceğim'' dedi. 
     Bazı bakanların çok daha küçük olaylardan dolayı görevlerinden ayrıldığını, ancak bazı bakanların da çok daha büyük olaylardan sonra görevde kaldıklarını hatırlatan Fischer, Yeşiller'in politikasının her zaman özgürlükler ile güvenliğin dengede tutulması olduğunu, ancak özellikle aile birleşimi nedeniyle gevşek tuttukları bazı uygulamaların yoğun şekilde suiistimal edildiğini belirtti. 
     Söz konusu vize uygulamasının çok sayıda suç işleyen kişinin yasadışı yollardan Almanya'ya gelmesine ve işsizliğin artmasına neden olduğu şeklindeki görüşleri reddeden Fischer, Almanya'da suç işleme oranlarının belirgin şekilde artmadığına, uzmanların kaçak işçi olarak çalışanların yüzde 98'inin Alman olduğunu savunduklarına dikkati çekti. 
     Almanya'da 2005 yılında işsizliğin büyük ölçüde artmasının da bu uygulamayla bir ilgisi olmadığını kaydeden Fischer, kendisinin muhalefet partileri ve bazı gazeteler tarafından eleştirilmesini de normal karşıladığını, ancak bu eleştirilerin belirli bir ölçüsünün ve ciddiyetinin olması gerektiğini söyledi. 
     Fischer, Ortadoğu sorununa da değinerek, yıl sonuna kadar bu konuda ya çok olumlu bir gelişmenin yaşanabileceğini, ya da durumun yeniden gergin hale gelebileceğini belirterek, şunları belirtti 
     ''Bölgede savaş ve terörün sonu gelebilir. Gazze Şeridi'nden çekilme planıyla ve uluslararası topluluğun katılımıyla müzakerelere başlanabilir. Lübnan'da, Suriye askerlerinin çekilmesi ile silahlı çatışmalar yaşanmadan özgürlük sağlanabilir. Irak'taki seçimler ülkede devam eden teröre rağmen demokratik bir istikrar yaratabilir. Mısır Cumhurbaşkanı ilk kez seçimlerde bir rakip adaya izin verecek. 3 AB ülkesinin girişimleri başarılı olursa İran'la da iyi ilişkiler kurabiliriz. Ancak aynı şekilde, İsrail ile Filistinliler arasında yeniden zorluklar ortaya çıkabilir, Lübnan'daki olumlu seçenek gerçekleşmeyebilir. Irak'ta da aynı şekilde olumsuz gelişmeler olabilir ve İran'la, büyük bir kriz de çıkabilir.'' 
     
</TEXT>
</DOC>
