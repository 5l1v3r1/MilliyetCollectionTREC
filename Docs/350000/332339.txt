<DOC>
<DOCNO> 332339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/dunya/axdun01.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Şaron'a 'tatlı sert' çıktı 
</HEADLINE>
<TEXT>


ABD Başkanı, Teksas'taki çiftliğinde görüştüğü İsrail Başbakanı'ndan Batı Şeria'daki Yahudi yerleşimini genişletmemesini istedi 

YASEMİN ÇONGAR Washington 


ABD Başkanı George W. Bush, Batı Şeria'daki en büyük Yahudi yerleşimi olan Maaleh Adumim'in genişletilmesi planına karşı olduğunu İsrail Başbakanı Ariel Şaron'a bildirdi. 
Bush'un Teksas'ın Crawford kasabasındaki çiftliğinde dün buluşan iki lider, Arap - İsrail barışına yönelik yol haritasında genel olarak anlaşırken, Batı Şeria'daki yerleşimler konusunda az rastlanan türden bir sürtüşme yaşadılar. 

Övdü ve uyardı 
Şaron'un Gazze Şeridi'ndeki 21 Yahudi yerleşiminin tamamını, Batı Şeria'da ise 4 yerleşimi boşaltma kararına destek veren Bush, Maaleh Adumim yerleşiminde 3650 yeni ev yapılmasını öngören plana ise karşı çıktı. 
İsrail'in Gazze'den ve Batı Şeria'nın bir bölümünden çekilme planını "cesur bir girişim" diye niteleyen ve bu konudaki kararlılığından ötürü İsrail Başbakanı'nı kutlayan Bush, Şaron'a yerleşimler konusunda yaptığı uyarıyı da, "Yol haritasına aykırı düşen ya da nihai statü konularında yeni zorluklar yaratacak adımlardan kaçınması gerektiğini Başbakan'a söyledim" sözleriyle yansıttı. 


</TEXT>
</DOC>
