<DOC>
<DOCNO> 332162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun58.html </URL>
<DATE> 2005/04/11/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Graham Fuller ''Ankara Amerikan karşıtı değil, sadece bağımsız'' 
</HEADLINE>
<TEXT>

     CIA Ulusal İstihbarat Konseyi'nin eski başkanı Graham Fuller, ''Ankara'nın Amerikan karşıtı değil, sadece bağımsız olduğunu'' belirterek, ''Türkiye'nin defterden silinmemesi'' gerektiğini kaydetti. 
     Fuller, Los Angeles Times gazetesindeki makalesinde, Amerikan basınında son iki aydır Türkiye konusunda çıkan yazılara dikkat çekerek, ''Washington'da eski müttefikimizin gittikçe daha fazla Amerikan karşıtı olduğu şeklinde güçlenen bir fikir birliği olduğu açık'' ifadesini kullandı. 
     Türkiye'nin, Irak savaşının hemen öncesinde 2003 yılında üslerini ABD kullanımına açmayı reddettiğini hatırlatan Fuller, son iki yılda Türkiye'de Amerikan karşıtlığının yükseldiğine dair eleştiriler yapıldığını kaydetti. 
     Marshall Fonu'nun yaptığı bir araştırmada Türklerin yüzde 82'sinin Amerikan karşıtı olduğunun ve bu oranın NATO müttefikleri içindeki en yüksek oran olduğunun ortaya çıktığını belirten Fuller, Türk-Amerikan savaşını konu alan ''Metal Fırtına'' isimli bir romanın en fazla satılan kitap haline geldiğini anımsattı. 
     ''Türkiye'nin, ABD'nin Filistin topraklarını işgal eden İsrail ile olan ilişkilerini eleştirdiği ve ABD'nin İran ve Suriye'ye yönelik baskılarına katılmadığı'' görüşünü savunan Fuller, Türkiye'nin Bush yönetiminin politikalarının pek çoğuna muhalif olmasının, daha geniş bir stratejik düşmanlık olarak görülmesinin yanlış ve tehlikeli olduğuna işaret etti. 
     Amerikan siyasetçilerinin, Türkiye'de demokratik yollarla seçilmiş bir hükümetin yeterince Amerikan yanlısı olmadığını iddia etmesinin ''dar görüşlülük'' olduğunu yazan Fuller, AB üyeliği için geniş reformlar yapan bu hükümetin gerçekte ABD çıkarlarına hizmet ettiğini ileri sürdü. 
     Fuller, bu bağlamda, Türkiye'de siyasi, sosyal ve ekonomik alandaki gelişmelerden örnekler verdi. 
     Türk halkının, hükümetin performansını tasvip ettiğini belirten Fuller, Türkiye'de siyasetin son on yıla göre çok istikrarlı olduğuna dikkat çekti. 
     Türkiye'nin Arap komşularının, bağımsız, demokratik ve reformcu bir hükümetin tecrübelerini yakından izlediklerini ifade eden Fuller, bölge için Türkiye'den daha olumlu bir model olamayacağını kaydetti. 
     Fuller yazısında, Türkiye'nin, ABD'nin Irak, İran ve Suriye politikalarının maceracı olduğuna inandığını ve bu politikaların gereksiz yere Türkiye'nin çıkarlarını istikrarsızlaştırdığını düşündüğünü savundu. 
     Yeni dünya düzeninde tek taraflılığın sınırları olduğuna işaret eden Fuller, ''Türkiye bizim için kaybedilmiş bir ülke değildir. Bizim sadece gücümüzün sınırlarına dair daha gerçekçi bir görüşe ve diğer ülkelerin ulusal hissiyatını görmezden gelmemeye daha duyarlı olmaya ve kendi çıkarlarımız konusunda çok daha aydınlıkçı uzun dönemli bir yaklaşım benimsemeye ihtiyacımız var. Türkiye oldukça iyi gidiyor'' diye yazdı. 
     
</TEXT>
</DOC>
