<DOC>
<DOCNO> 331388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun36.html </URL>
<DATE> 2005/04/08/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Yunanistan, Makedonya'ya 'isim' önerisinden tatmin olmadı 
</HEADLINE>
<TEXT>

     Yunanistan Dışişleri Bakanı Petros Molivyatis, BM'nin Atina ile Üsküp arasındaki ''isim'' sorununu aşmak için geliştirdiği formülün tatmin edici olmadığını söyledi. 
     Molivyatis yaptığı açıklamada, BM Özel Temsilcisi Matthew Nimitz'in önerdiği ''Republika Makedonija-Skopje'' adının Atina için tam olarak tatmin edici olmamakla birlikte müzakere için zemin oluşturduğunu kaydetti. 
     Atina'nın konuya ilişkin müzakerelere olumlu ve yapıcı bir tutumla yaklaştığını belirten Molivyatis, karşı taraftan da aynı anlayışı beklediklerini vurguladı. 
     Molivyatis, Nimitz'in önerdiği bu adın benimsenmesi halinde Makedonya'nın BM tarafından bu isimle anılacağını ve diğer devletlere de bu yönde tavsiyede bulunacağını söyledi. 
     Yunanistan, komşusunun, ''Makedonya Cumhuriyeti'' adını kullanmasını, kendi topraklarında bu ismi taşıyan bir bölge olduğu ve yayılmacı emellere dayanak teşkil edeceği gerekçesiyle, Makedonya'nın bağımsızlığını ilan ettiği tarihten beri kabul etmiyor. 
     Atina, komşusunu ''Eski Yugoslavya Cumhuriyeti Makedonya'' olarak tanıyor. 
     
</TEXT>
</DOC>
