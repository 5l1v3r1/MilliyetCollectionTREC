<DOC>
<DOCNO> 342827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonyas06.html </URL>
<DATE> 2005/05/15/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
İşte ünlü yıldızların canlı yayın skandalları... 
</HEADLINE>
<TEXT>

     Angelina Jolie’den Marlon Brando’ya, Farrah Fawcett’tan Janet Jackson’a kadar ünlü yıldızlar unutulmayacak canlı yayın skandallarına imza attı. 
     Internet sitesi "askmen", ünlülerin canlı yayın skandallarını derledi. Canlı yayında meydana gelmesi nedeniyle engellenemeyen skandallar ve bunlara yol açan isimler şöyle 
     -Anna Nicole Smith, Amerikan Müzik Ödülleri Töreni’nde Şöhret oluşunu bile 89 yaşındaki milyarder eşiyle evliliğine borçlu olan Smith, Kanye West’i takdim etmek amacıyla çıktığı sahnede skandala yol açtı. Aşırı alkollü Smith, kollarını havaya kaldırarak podyuma çıktı. 
     Zayıfladığını göstermek için öne doğru eğilen ve bu sırada göğüsleri görünen Smith, "Vücudumu beğendiniz mi " diye sorduğu seyircilerden herhangi bir yanıt alamadı, çünkü salondakilerin de ekran başındaki milyonlar gibi şaşkınlıktan dili tutulmuştu. 
     -Arsenio Hall Şov’da Gözyaşı Kadınlar hakkındaki sulu şakaları ve "eğer İngilizce konuşmuyorsanız gidin bu ülkeden" tarzındaki garip sözleriyle tanınan oyuncu Andrew Dice Clay, neden böyle davrandığı sorulunca her zamanki rahat tavırlarını sergilemek yerine birden hıçkıra hıçkıra ağlamaya başladı. "Biri zirveye çıktığında herkes onu yıkmaya çalışıyor" diyerek gözyaşlarına boğulan Clay, herkesi şaşırttı. 
     
     DEVRE ARASINDA SKANDAL 

     -Amerikan Süper Kupası’nda Skandal Amerikalı sporseverlerin ilgiyle izlediği Amerikan Süper Kupası finalinin devre arasında, Janet Jackson ile Justin Timberlake sahneye çıktı. Canlı yayınlanan şovda birden göğsünü açan Jackson, bunun kaza olduğunu söylediyse de canlı yayın skandalları tarihine ismini "altın harflerle" yazdırdı. 
     O günden sonra ABD’deki canlı yayınlar, benzer bir skandala mahal vermemek amacıyla uydudan ayarlanarak 1 dakika gecikmeli olarak ekrana getirilmeye başlandı. 
     -Küfürbaz Gitarist Amerikan Müzik Ödülleri töreninde Anna Nicole Smith’inkine benzer bir skandala da "Guns’n Roses" topluluğunun gitaristi Slash ve bas gitaristi Duff McKagen imza attı. "En İyi Albüm" dalında ödül almak için sahneye gelen ikiliden Slash, teşekkür konuşmasında küfürleri ardı ardına sıralayınca sonraki yıllardaki törenlerin yayınları, uydudan ayarlanarak 5 dakika gecikmeli şekilde ekrana geldi. 
     
     "ÖPÜCÜK" SKANDALLARI 

     -Oscar Töreninde Öpücük Rezaleti Angelina Jolie, oyunculuğu ve Birleşmiş Milletler bünyesindeki yararlı çalışmaları bir yana, skandallarıyla da tanınan bir yıldız... "Girl, Interrupted" adlı filmdeki oyunuyla "En İyi Yardımcı Kadın Oyuncu" dalında Oscar kazanan yıldız, ödülünü almaya erkek kardeşi James ile birlikte çıktı. 
     Teşekkür konuşmasını yapan Jolie ile kardeşi, milyonların gözü önünde dudak dudağa öpüştü. Jolie, bunların üzerine bir de "Görüyorsunuz kardeşimle aşk yaşıyorum" diyerek tuz biber ekti. 
     -Baba’ya yakışmadı Temmuz 2004’te hayatını kaybeden sinema efsanesi Marlon Brando da bir başka öpücük skandalına karıştı. Larry King’in canlı olarak yayınlanan şovunda otobiyografisini tanıtmak için ekrana çıkan Brando, birden King’i dudaklarından öperek canlı yayın tarihinin en rahatsız edici olaylarından birine imza attı. 
     
     CHARLIE’NİN MELEĞİ ÜZDÜ 

     -Farrah Fawcett’dan garip davranış 1970’li yıllarda "Charlie’nin Melekleri" dizisindeki "Jill Monroe" rolüyle fırtına gibi esen sarışın güzel Farrah Fawcett, 1997 yılında katıldığı David Letterman Şov’da milyonları şok etti. Aklı başından gitmiş gibi görünen Fawcett’ın bu haline bir deri bir kemik görüntüsü de eşlik etti. Ne dediğini bilemeyen sanatçı, cümle kurmakta bile zorlanınca şovu izleyenler bir dönemin efsanesinin düştüğü hale çok üzüldü. 

     
</TEXT>
</DOC>
