<DOC>
<DOCNO> 321969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur46.html </URL>
<DATE> 2005/03/08/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Şarkıcı Berkant hayati tehlikeyi atlattı 
</HEADLINE>
<TEXT>

     Denizli'de geçirdiği trafik kazasında ağır yaralanan şarkıcı Berkant'ın Akgürgen , hayati tehlikeyi atlattığı açıklandı. 
     Sanatçının tedavi gördüğü Pamukkale Üniversitesi PAÜ Hastaneleri'nin Başhekimi Doç. Dr. Cem Yıldırım, düzenlediği basın toplantısıyla Berkant'ın sağlık durumu hakkında bilgi verdi. 
     Hastane acil servisine dün getirilen Berkant'ın sağ bacağı ve vücudunun çeşitli yerlerinde kırıklar oluştuğunu, gerekli tıbbi müdahalenin ardından Plastik Cerrahi Servisi'ne yatırıldığını kaydeden Doç. Dr. Yıldırım, şunları söyledi 
     ''Ciddi sağlık sorunlarıyla hastanemize gelen sanatçı Berkant, hayati tehlikeyi atlattı. Geçirdiği böbrek rahatsızlığı nedeniyle hastaya daha önce stant takılmış. Tedavi ederken bunu da göz önüne aldık. Kendisi kısa sürede iyileşerek aramıza dönecek.'' 
     
     1,5 SAAT SÜREN AMELİYAT 
     PAÜ Tıp Fakültesi Plastik Cerrahi Ana Bilim Dalı Başkanı Doç. Dr. İnci Gökalan Kara da Berkant'a 4 kişilik bir ekip tarafından 1,5 saat süren operasyonla genel estetik ameliyatı yapıldığını söyledi. 
     Ameliyatın başarılı geçtiğini bildiren Doç. Dr. Kara, şöyle dedi 
     ''Şu haliyle hastanın genel sağlık durumu yüzümüzü güldürecek durumdadır. Ameliyatta, yüzündeki doku kaybı önledi. Saç derisindeki kesik ve sıyrıklara da estetik yapıldı. Hasta 3-5 gün daha takibimiz altında bulunacak. Bu sürede birinci derece akrabalarının dışında kimseyle görüşmesine izin verilmeyecek. Sağlığı için böyle bir uygulama yapılacak.'' Sanatçının oğlu Öykü Akgürgen de babasının 3 yıldır çeşitli sağlık sorunlarıyla karşı karşıya olduğunu, geçirdiği kazayla kendisini ve annesini çok korkuttuğunu söyledi. 
     Berkant, dün Denizli'nin Bozkurt İlçesi'nde geçirdiği trafik kazasında ağır yaralanmıştı. 
     
</TEXT>
</DOC>
