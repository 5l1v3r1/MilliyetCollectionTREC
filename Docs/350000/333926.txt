<DOC>
<DOCNO> 333926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/yazar/bila.html </URL>
<DATE> 2005/04/16/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Bahçeli, son olayları ilk kez Milliyet'e değerlendirdi 
</HEADLINE>
<TEXT>
'Ülkücülerin elinde bilgisayar olmalı' 
MHP Genel Başkanı, Trabzon ve Sakarya'daki olaylarla ilgili olarak, "Ülkücüleri sokakta görmek istemiyorum" diye konuştu 

MHP Genel Başkanı Devlet Bahçeli ile yeni MHP Genel Merkezi'nde gündemdeki sorunları konuştuk. 
Bahçeli, Mersin, Trabzon, Sakarya, Diyarbakır olaylarını değerlendirirken, ülkücülere, "Ülkücülerin sokakta işi yok, onları sokakta görmek istemiyorum, ellerinde silah değil bilgisayar olmalı" çağrısında bulundu. 
Son dönemde yaşanan olayları, "sosyal tepki" olarak değerlendiren MHP liderinin gündemle ilgili görüşleri şöyle 

Teslimiyetçi politika 
"AKP yönetimi, 2,5 yıllık bir iktidar döneminde, bazı konularda gerilim stratejisi takip etmiştir. Bu stratejiden yararlanarak da, özellikle teslimiyetçi dış politika uygulamaya çalışmıştır. Mesela başörtüsü, imam hatip meselesi, Kuran kursları meselesi, zina meselesi, ayrıca Kuzey Irak, Kıbrıs konularında görülen politikasızlık sayılabilir. Bunların üstünü örtebilmek için zaman zaman toplumda gerginlik yaratabilecek davranışlar da sergilendi. Şimdi bu dönemde Avrupa Birliği - Türkiye ilişkileri açısından AB'nin bilinen dayatmaları, özellikle ayrımcı unsurlar üzerinde bir talep densizliği bile yaratmıştır. 
Bu, bölücü unsurlar üzerinde cesaretlendirici etki yaratmıştır. DEP milletvekillerinin tahliyesi, bazı illerde açık hava toplantıları düzenlemeleri, Nevruz Bayramı bahanesiyle Diyarbakır'da gövde gösterisine yönelen davranışlar, milli hassasiyetleri olan kitlelerde endişe yaratmıştır. 

Bayrağı kim verdi 
Bir örneği de, Mersin'de yapılan Nevruz Bayramı bahanesiyle PKK gösterisi. Burada Türk bayrağının yerde sürünmesi, ayaklar altına alınmış olması, toplumumuzda milli bir tepkinin doğmasına neden olmuştur. Hiç kimse bunu bir çoluk çocuk işi olarak değerlendirmemeli. Her ne kadar medya aracılığıyla bayrağı yerde sürükleyenlerin 15 yaşında veya aşağısında çocuklar olduğu görülüyor ise de, bu bayrağı çocukların eline verenler kimlerdir Hangi amaçla vermişlerdir Çocuklara hangi telkinde bulunmuşlardır " 

Mermi değil, bilgi 
"Bu gibi konulardaki hassasiyet itibariyle ilk kitlenin önünde bunu harekete geçiren Erzurum'da ülkücü gençler olmuştur. Çünkü milliyetçi gençliğin bu konudaki hassasiyeti bilinir. Fakat Türk milletinin katılımıyla dalga dalga bütün siyasi partiler, sivil toplum kuruluşları da, aynı milli tepkiyi ortaya koyarak Türkiye'nin bayrağa olan saygısını bir kez daha dünya kamuoyuna hissettirmek istemişlerdir. Buradaki tepkiyi provoke eden ülkücülerdir, suçlaması doğru değildir. Her eylemin arkasında ülkücü aramak da doğru değildir. 
"Milliyetçi ülkücü gençlik hiçbir şart altında sokakta, çatışma - kavga ortamında bulunmamalıdır. 21. yüzyılın ilk çeyreğinde Cumhuriyet'in 100. yıldönümünü lider bir ülke olarak kutlama arzusu taşıyan bu gençlik, eline silahı değil bilgisayarı almalıdır. İhtiyacı mermi değil bilgidir." 

'Apo ipten kurtarıldı' 
"İmralı mahkemesinin idam kararından sonra Türkiye'de idam cezasının kaldırılması için başlatılan kampanya büyük bir yoğunluk kazanmıştır. 57. Hükümet ortaklarımız DSP ve ANAP da buna katılmıştır. MHP, Öcalan'ı ipten kurtarma operasyonu olacağı düşüncesiyle buna sonuna kadar karşı çıkmıştır. Ancak, MHP dışındaki hemen hemen bütün partilerin oyuyla idam cezası kaldırılmıştır. 
Burada bir hususu da hatırlatmak isterim. Sayın Cumhurbaşkanımızın daveti üzerine TBMM'de grubu bulunan siyasi parti genel başkanlarının iştiraki ile 7 Haziran 2002'de Çankaya Köşkü'nde bir zirve toplantısı yapılmıştır. Bu toplantıda AKP Genel Başkanı Erdoğan da, idam cezasının kalkmasını savunmuştur. Nitekim, idam cezası MHP dışındaki partilerin oylarıyla TBMM'de kaldırılırken, AKP milletvekillerinin önemli bir kısmı bunun lehinde oy kullanmışlardır. Öcalan bu şekilde ipten kurtarılmıştır. Bunu takiben 3 Kasım seçim süreci başlamış ve AKP iktidara gelmiştir." 

'İti öldürene sürütürler' 
"Avrupa bu konuyu sürekli gündemde tutarak, ileride siyasi bir afla bu caninin affedilmesine yönelik bir süreci başlatmak istemektedir. Bu bir saatli bombadır. Bu bomba patlamadan önce fünyesi derhal çekilmeli ve AKP Öcalan'ın hiçbir şart altında yeniden yargılanamayacağını açıklamalıdır. Bundan sonra da caninin İmralı'daki, kanuna aykırı özel misafirliğine derhal son verilmeli ve yasalar gereği F tipi cezaevine konulmalıdır. Bu konu hafife alınacak bir konu değildir. Bu gaileyi Türkiye'nin başına açan AKP'dir. Temizlemesi gereken de AKP'dir. Bir Anadolu deyişiyle 'iti öldürene sürütürler.' 

Kıbrıs'ı aldatmayın 
"TBMM, Kıbrıs konusundaki haklarımızı korumak ve Kıbrıs Türklerine her desteği vermek için geçmişte iki ayrı karar almıştır. Ancak, AB hayal yolculuğunda ilk kurban olarak Kıbrıs'ı feda eden AKP, TBMM'nin bu kararlarını da yok farz etmiş, hiçe saymıştır. Şimdi de, Ege konusundaki Meclis kararının aynı akıbete uğrayacağından endişe ediyoruz. AB - Türkiye ilişkilerinde AB yönetimi, Kopenhag kriterlerinin dışında Türkiye'ye sürekli dayatmalarda bulunmaktadırlar. Bunun en net ifadeleri 6 Ekim ilerleme raporunda, etki raporunda ve tavsiyeler metninde yer almaktadır. Diyorlar ki, Kıbrıs Cumhuriyeti'ni tanıyacaksınız. Bu, KKTC'yi yok farz etmek, Kıbrıs Türklüğünü adada azınlık haline getirmek demektir. Dolayısıyla milli dava kabul ettiğimiz Kıbrıs'ı AB şemsiyesi altında Rum idealleri doğrultusunda çözmeye halef olmak demektir. Bu anlamıyla 17 Aralık Brüksel zirvesindeki kararların 59. hükümetçe de parafe edilmesi bunun açıkça ifadesidir. Kıbrıs Türkünü kimse aldatmasın." 

Kim bu siyah takım elbiseli MHP Genel Başkanı Devlet Bahçeli, Trabzon ve Sakarya'daki olaylara ilişkin şunları söyledi "Devletin güvenlik güçleri Trabzon ve Sakarya'da bildiri dağıtma amacıyla sokaklara yayılmış olan kitlelere karşı gösterilen tepkiyi incelemelidirler. Burada bir konunun altını çizmek istiyorum. Özellikle Sakarya'da çok dikkat çekici olmuştur. Bildiri dağıtan insanlara karşı bir engelleyici davranış ortaya konurken, siyah takım elbiseli bir kişi hemen yoldan kaldırıma geçerek iki eliyle Bozkurt işareti yapmıştır. Bu kimdir Şimdi Sakarya'da teşkilatımız bu şahsı arıyor Bulduklarında bu kişi ülkücü ise kesin olarak teşkilatla ilişkisi kesilecektir. Ülkücü değilse emniyet güçlerine ve savcıya teslim edilecektir." 

İlk ve tek savaş nedeni MHP lideri Bahçeli, TBMM Başkanı Bülent Arınç'ın 'casus belli'ye ilişkin açıklamalarını da şöyle değerlendirdi "Yunanistan'a karşı uyguladığımız savaş sebebi sayma politikası, Cumhuriyet tarihimizde tektir. Başka hiçbir konuda Türkiye böyle bir politika izleyeceğini açıklamadı. AKP'nin emsali olmayan böyle bir temel politikayı bile değiştirerek, Türkiye'nin Ege'deki çıkarlarını feda edecek bir yola girmesi tehlikesiyle karşı karşıyayız. TBMM Başkanı, bunu şahsi görüşü olarak mı söylemiş, yoksa AKP'nin niyetlerinin duyurularak bir tartışma başlatılması için sözcülük yapmak saikiyle mi hareket etmiştir Bu da net değildir." 

'Sözde soykırım bir dayatmadır' "Ermeni meselesi de, Kopenhag kriterleri dışında bir dayatmadır. Sözde soykırım aldatmacasıyla Türkiye'yi meşgul eden Ermeni diasporası, teslimiyetçi bir anlayışı dış politikanın ilkesi kabul etmiş olan AKP'den sözde soykırımın kabul edilmesini istemektedir. Ermeni sınırının açılmasını istemektedir. Geçmişten bugüne kadar tazminat talebini gerçekleştirme arzusu taşımaktadır. Maalesef dost bilinen birçok ülkenin parlamentosunda, sözde soykırım kararı kabul edilmiştir. AKP yönetimi, özellikle Erdoğan, bu gerçekleri fark ederek, Türkiye'nin milli duruşunu tekrar belirleme ihtiyacı hissetmektedir." 

'Türkiye ikiz doğurmalı' "1960'tan 2005'e kadar 45 yılda Türkiye hükümet darbeleri, ara rejimler, siyasal istikrarsızlıklar yaşadı. Bu sürede 6 Cumhurbaşkanı, 35 hükümet görev yaptı. Ama bu süreç aynı zamanda tarıma dayalı toplumdan sanayi toplumuna dönüşümün sancılarını da yaşayan bir süreç. Fakat dünya sanayi toplumları bilgi toplumları aşamasına ulaşırken, biz sanayi toplumunu düzgün yapamadan bilgi toplumu süreçlerine girmek mecrubiyetindeyiz. Yani bu sancı ikiz doğurmak mecburiyetinde. Sadece sanayi toplumu değil. Aynı anda bilgi toplumu da. Ama bugün bölünme tehditi altında bulunan Türkiye'de henüz daha bu tecrübenin gereğinin yapılamadığı görülüyor." 



</TEXT>
</DOC>
