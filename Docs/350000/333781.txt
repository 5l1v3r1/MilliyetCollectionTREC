<DOC>
<DOCNO> 333781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur30.html </URL>
<DATE> 2005/04/15/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Türkiye Ermeni Patrikliği, Atatürk'e hakaret eden Ermeni Papaz'ı kınadı 
</HEADLINE>
<TEXT>

     Türkiye Ermenileri Patrikliği, ABD'deki bir toplantıda Atatürk'e hakaret eden Washington Ermeni Ortodoks Kilisesi temsilcisi Papaz Vertanes Kalayjian'ı kınadı. 
     Patriklik adına yazılı açıklama yapan Basın Sözcüsü Luiz Bakar, şunları kaydetti 
     ''14 Nisan 2005 tarihli ulusal basın ve yayın organlarında, Helsinki Komisyonu'nun ABD Temsilciler Meclisi'nde düzenlediği bir toplantıda, Washington Ermeni Ortodoks Kilisesi temsilcisi Papaz Kalayjian'ın, Mustafa Kemal Atatürk'ü kastederek, 'Kemal de bir kasaptır' dediğini hayretle öğrenmiş bulunuyoruz. 
     Bu sözleri sarf eden din görevlisi, Türkiye Ermeni cemaatinin bir üyesi değildir, Türkiye Ermenileri Patrikliği veya Kilisesi ile herhangi bir bağı yoktur. Ancak her kim olursa olsun, tarih kavrayışını sorgulamak gerekiyor. 
     Türkiye Cumhuriyeti'nin kurucusu Atatürk'ün askeri ve siyasi dehası, her türlü ithamı anlamsız ve geçersiz kılmaktadır. Bugün bulunduğu coğrafyada Türkiye'nin konumuna bakmak, Atatürk'ü gereğince anlamaya ve değerlendirmeye yeter de artar bile. 
     Papaz Kalayjian'ın davranışını kınıyor, bu tür çıkışların Türk-Ermeni diyaloğuna yarar sağlamayacağını düşünüyoruz.'' 
     
</TEXT>
</DOC>
