<DOC>
<DOCNO> 330712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko11.html </URL>
<DATE> 2005/04/06/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Dış ticaret açığının üçte biri Rusya'dan 
</HEADLINE>
<TEXT>

     Türkiye ile Rusya arasındaki ticaret dengesi giderek bozuluyor. İlk iki ayda 4.9 milyar doları bulan dış ticaret açığının, neredeyse üçte birlik bölümü Rusya'yla olan ticaretten kaynaklandı. Rusya'yla açık yüzde 50'ye yakın büyüdü. 
     ANKA'nın Devlet İstatistik Enstitüsü DİE verilerinden yaptığı belirlemeye göre, ocak-şubat döneminde Türkiye 10 milyar 356.8 milyon dolarlık ihracata karşılık, 15 milyar 288.8 milyon dolarlık ithalat gerçekleştirdi. İhracatta 
     geçen yıla göre yüzde 25.2, ithalatta yüzde 23 artış gözlendi. Dış ticaret açığı, yüzde 18.5 artarak 4 milyar 932.1 milyon dolara çıktı. 
     
     ÜÇTE BİRİ RUSYA'DAN 
     Dış ticaret açığının yüzde 29 oranındaki 1 milyar 393.3 milyon dolarlık en büyük bölümü Rusya'yla olan ticaretten kaynaklandı. Türkiye, ocak-şubat döneminde Rusya'ya 292.3 milyon dolarlık ihracat yaparken, bu ülkeden gerçekleştirilen ithalat 1 milyar 685.7 milyon doları buldu. 
     Rusya'yla ihracat yüzde 20.3, ithalat yüzde 40.2 arttı. 
     İlk iki ayda Rusya'yla açık, geçen yılın aynı ayına göre yüzde 46.6 artarak 1 milyar 393.3 milyon dolara çıktı. 
     Bunda, hampetrol ve doğal gaz fiyatlarındaki hızlı artış önemli bir rol oynadı. Türkiye'nin Rusya'dan yaptığı ithalatın büyük bölümü petrol ve doğal gazdan oluşuyor. 
     
     DİĞER ÜLKELER 
     Türkiye'nin sözkonusu dönemde en fazla ticaret açığı verdiği ikinci ülke ise İsviçre oldu. İsviçre'yle 66 milyon dolarlık ihracat, 769.6 milyon dolarlık ithalat yapıldı. Bu ülkeyle ticaret açığı, yüzde 54.7 büyüyerek 703.6 milyon dolara çıktı. 
     Çin ise 686 milyon dolarlık dış ticaret açığıyla üçüncü sırara yer aldı. Çin'le açık, ucuz tekstil ürünleri ithalatı nedeniyle yüzde 83.3 arttı. İki ayda Çin'e 58.3 milyon dolarlık ihracat yapan Türkiye, bu ülkeden 744.4 milyon dolarlık ithalat gerçekleştirdi. 
     Sözkonusu dönemde Güney Kore'yle ticarette 436.6 milyon dolar, Ukrayna'yla 379.6 milyon dolar Japonya'yla 299.1 milyon dolar, Almanya'yla 275 milyon dolarlık açık verildi. 
     
</TEXT>
</DOC>
