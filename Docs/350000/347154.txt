<DOC>
<DOCNO> 347154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/soneko23.html </URL>
<DATE> 2005/05/30/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
TÜPRAŞ'a Hindistan'dan talip var... 
</HEADLINE>
<TEXT>

     Hindistan’ın en büyük petrol şirketi Indian Oil Corporation, IOC Tüpraş’ın yüzde 51’lik kamu payının özelleştirilmesine teklif vereceğini açıkladı. 
     Hindistan gazetelerinde yer alan haberlere göre, IOC’nin üst düzey bir yetkilisi, konu ile ilgili olarak Özelleştirme İdaresi Başkanlığı’na ÖİB niyet bildiriminde bulunduklarını bildirdi. 
     Tüpraş’la ilgilenmelerine gerekçe olarak, "ham petrol, LPG ve diğer petrol ürünlerinin naklinde şirketin altyapı ve lojistik açıdan uygun olmasını" gösteren IOC yetkilisi, Türkiye’nin rafineri kapasitesinin yüzde 86’sını, 27.6 milyon ton ile Tüpraş’ın oluşturduğuna dikkati çekti. 
     IOC’nin Tüpraş’ı satın alması halinde şirketin ilk yurtdışı operasyonu olacağı ifade ediliyor. Fortune dergisinin dünyanın en büyük 500 şirketi 2004 sıralamasında 189’uncu sırada yer alan IOC, 2003 yılını 30 milyar dolar ciro ve 1.6 milyar dolar net karla 
     tamamlamıştı. 
     Hindistan’daki 18 rafinerinin 10’unu kontrol eden şirket, bazı petrol boru hatlarını da işletiyor. 
     
</TEXT>
</DOC>
