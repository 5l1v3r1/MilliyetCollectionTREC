<DOC>
<DOCNO> 333315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko21.html </URL>
<DATE> 2005/04/14/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Tayfun Bayazıt Bugün Dışbank için yeni bir dönemin başlangıcıdır 
</HEADLINE>
<TEXT>

     Dışbank Yönetim Kurulu ve İcra Başkanı Tayfun Bayazıt, ''Bugün Dışbank için yeni bir dönemin başlangıcıdır. Yeni hedeflere doğru yol alacağız'' dedi. 
     Bayazıt, Fortis'in Dışbank hisselerini almasına ilişkin düzenlenen basın toplantısında yaptığı konuşmada, heyecanlı ve gurur dolu günler yaşadıklarını ifade ederek, ''Türkiye için de çok önemli bir adım atıldığına inanıyorum. Yaklaşık 1 milyar avroluk doğrudan yabancı sermaye yatırımı bugünlerde gerçek oluyor'' diye konuştu. 
     Bayazıt, son 5 yılda Türkiye'ye giren doğrudan yabancı sermaye miktarına bakıldığında, sadece bu yatırımın yıllık ortalamaya yakın bir rakama geldiğinin rahatlıkla görülebileceğini söyledi. 
     Fortis'in Dışbank'ı satın almasıyla birlikte yolculuklarında yeni bir yaşamının başladığını dile getiren Bayazıt, sağlam bir vizyonu, doğru stratejik kararlar almayı ve çok çalışmayı gerektiren uzun bir yoldan geçerek bugün bulundukları noktaya geldiklerini söyledi. 
     Dışbank'ın sektörün önde gelen oyuncuları arasına girmek üzere sıçramaya hazır olduğunu vurgulayan Bayazıt, ''Bu işlemin tamamlanması sonucunda Dışbank'ın Türkiye'deki yetkin insan kaynağını, pazar deneyimini ve dağıtım ağını Fortis'in uluslararası gücü ve uzmanlığı ile birleştirme olanağı bulacağız'' dedi. 
     Bayazıt, daha büyük ölçekli çalışma ve operasyon maliyetlerini en düşük düzeye indirmelerinin mümkün olacağını, çalışanlarına daha büyük bir finans grubu olarak daha geniş olanaklar sunacaklarını ifade ederek, şunları söyledi 
     ''Bireysel müşterilerimize daha geniş bir ürün yelpazesi sunarken, kurumsal ve ticari müşterilerimizin özellikle Avrupa pazarında yeni açılımlarda bulunmalarına imkan sağlayacağız. Fortis'in küçük ve orta boy işletmelerdeki başarılı uygulama örneklerini ülkemizde de hayata geçirme olanağı bulacağız. 
     Bu suretle sektöründe önde koşanların arasına katılacağız. Bugün Dışbank için yeni bir dönemin başlangıcıdır. Yeni hedeflere doğru yol alacağız.'' 

     
</TEXT>
</DOC>
