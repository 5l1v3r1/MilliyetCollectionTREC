<DOC>
<DOCNO> 303839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonyas11.html </URL>
<DATE> 2005/01/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
DiCaprio, ''Kumsal'' filmini çektiği ülkeye yardım elini uzattı... 
</HEADLINE>
<TEXT>

     ''Kumsal-The Beach'' adlı filmini Tayland'daki Phi Phi Adaları'nda çeken ünlü aktör Leonardo DiCaprio, felaketzede ülkelere yardım elini uzattı. Sanatçı, Güney Asya'daki tsunami felaketinden etkilenenler için kampanya başlatırken, yüksek meblağda para yardımı yapmaya da hazırlanıyor. 
     Internetteki ''msnbc'' sitesinin haberine göre, felaketin ardından film çektiği kumsal da sulara gömülen DiCaprio, depremden büyük üzüntü duyarak UNICEF ile hemen temasa geçti. 
     Felaketzedelere 1 milyon dolar bağışlayan ünlü yıldız Sandra Bullock gibi büyük bir duyarlılık gösteren DiCaprio'nun felaketten etkilenen çocuklara yardım edilmesi için büyük meblağda bir parayı da bağışlamaya hazırlandığı bildirildi. 
     ''Kumsal'' filminin çekimleri için Tayland'da aylarca kalan sanatçı, web sitesinde de UNICEF'e bir link ayırdı, ayrıca felaketzedeler için kampanya başlattı. 
     
     'KAYDA DEĞER, ÖNEMLİ BİR MİKTAR OLACAK'' 

     DiCaprio'nun basın sözcüsü de aktörün yardım çalışmalarına verdiği desteği doğruladı. Şu aşamada yardımın miktarının ne kadar olacağı konusunda kesin birşey söylemek istemediğini ifade eden sözcü, ''Ancak son derecede kayda değer, önemli bir miktar olacak'' dedi. 
     DiCaprio'nun bu yaptıklarıyla yetinmeyerek gelecek günlerde felaketzedeler için başka çalışmalar da yapmak istediğini belirten sözcü, ''DiCaprio elinden geleni fazlasıyla yapacak. Sürekli yardım yapacak başka yollar arıyor'' açıklamasında bulundu. 
     Bullock ve DiCaprio'nun ardından başka Hollywood yıldızlarının da felaketten etkilenen bölgeye yardımda bulunmaya hazırlandığı bildirildi. 
     
</TEXT>
</DOC>
