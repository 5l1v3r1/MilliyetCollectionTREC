<DOC>
<DOCNO> 337086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonspo21.html </URL>
<DATE> 2005/04/26/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Beşiktaş'ta antrenmanda Tayfur'un takımı, Çalımbay'ın takımını 10-5 yendi 
</HEADLINE>
<TEXT>

     Beşiktaş, Çaykur Rizespor ile 29 Nisan Cuma günü yapacağı lig maçının hazırlıklarını BJK Nevzat Demir Tesisleri'nde yaptığı idmanla sürdürdü. 
     Teknik direktör Rıza Çalımbay yönetiminde gerçekleştirilen antrenmana, bu akşam Genç Milli Takım ile oynanacak hazırlık maçında forma giyecek futbolcular katılmazken, çalışmada 13 futbolcu yer aldı. Hafif sakatlığı bulunan Ahmed Hassan ise takımdan ayrı koşu yaptı. 
     Antrenmana kondisyon ve pas çalışmasıyla başlayan siyah-beyazlılar, daha sonra istasyon çalışması yaptı. İdmanın son bölümünde futbolcular 2 gruba ayrılıp, çift kale maç oynadı. 
     Tayfur'un kaptanlığını yaptığı, Murat, Tümer, Ronaldo, İbrahim Akın, Mustafa ve Ahmet Dursun'dan oluşan takım, teknik direktör Rıza Çalımbay'ın da yer aldığı Cordoba, Ali Güneş, Veysel, Carew, Pancu ve Koray'dan oluşan ekibi 10-5 yendi. Karşılaşmada Tayfur'un takımının gollerini Tümer 3 , Mustafa 3 , İbrahim Akın 2 , Ahmet Dursun ve Tayfur atarken, diğer takımın golleri ise Ali Güneş, Veysel 2 , Carew ve Pancu'dan geldi. 
     Maç sırasında futbolcuların son derece hırslı ve istekli oldukları gözlendi. 
     Siyah-beyazlılar, bu akşam BJK Nevzat Demir Tesisleri'nde Genç Milli Takım ile hazırlık maçı yapacak. 

     
</TEXT>
</DOC>
