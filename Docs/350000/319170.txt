<DOC>
<DOCNO> 319170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/yasam/axyas01.html </URL>
<DATE> 2005/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscar'da bir Türk 
</HEADLINE>
<TEXT>


'Adı Oscar'a bulaşan filmler'den 'Ray'de sadece Ray Charles'ın değil, bir bakıma, onu keşfeden Ahmet Ertegün'ün 'adam gibi adam'lığının öyküsü de anlatılıyor 

NİLAY ÖRNEK 

Charles'ı o keşfetti 
SİZ bu satırları okurken Oscar ödülleri sahiplerini bulmuş ve belki de 6 dalda aday gösterilen 'Ray' ödülleri toplamış olacak... Filmin ilginç yanı, önce sesi, sonra yorumu, ardından kör ve zenci, yani tamamen 'öteki' oluşuyla dikkat çeken Ray Charles'ın az bilinen hayat öyküsünü anlatması. Türkler için bir ilginç yanı da, filmde Curtis Armstrong tarafından canlandırılan ve 'Ray'i keşfeden Türk'ün, yani Atlantic Plak'ın kurucusu Ahmet Ertegün'ün esaslı bir yer bulması. 



En güvendiği kişi 
FİLMDE Ertegün, Ray'in ilk plağını yapmakla kalmıyor. Gerçek Ray Charles'i ortaya çıkaran 'Mess Around' adlı parçasını da sanatçıya veriyor. Ve hayatında onlarca kişi tarafından kandırılan Ray, eşi olacak kadına aşkını anlatırken 'en güvendiği kişi'yi açıklıyor Yapımcısı Ahmet Ertegün. Filmde Charles'ın hayatında olduğu gibi geniş yer alan Ertegün, filmin 8 ödül aldığı Grammy töreninde, 'Müzik Endüstrisi Üstün Değer İkonu' unvanına layık görülmüştü. 


Bağımsızların oyu 'Sideways'e gitti 

DIŞ HABERLER 
ABD'deki 'Bağımsız Ruh Ödülleri' önceki gece düzenlenen bir törenle sahiplerini buldu. Alexander Payne'in filmi 'Sideways', "En iyi film", "En iyi yönetmen", "En iyi senaryo", "En iyi aktör", "En iyi yardımcı kadın oyuncu" ve "En iyi yardımcı erkek oyuncu" dallarında toplam 6 dalda ödül sahibi oldu. "En iyi yabancı film ödülü" ise, İspanyol yönetmen Alejandro Amenabar'ın "Mar Adentro" adlı filmine verildi. "Motosiklet Günlüğü" de, "En iyi yeni performans" ve "En iyi sinematografi" ödüllerinin sahip oldu. 

Oscar al çok yaşa 

DIŞ HABERLER 
KANADA'DAKİ Toronto Üniversitesi'nde yapılan araştırmaya göre Oscar ödülünü kazananlar, diğerlerinden 4 yıl fazla yaşıyor. Oscar'a aday olmuş 762 aktör ve aktrisin incelendiği araştırmada, ödülü alanların ortalama ömür süresinin 79.7 yıl, alamayanların ise 75.80 yıl olduğu belirlendi. Ödülü birden fazla kazananların ise ömürleri daha da uzuyor. 4 Oscar alan Katharine Hepburn'ün 96 yaşına kadar yaşaması da bu duruma örnek gösteriliyor. 


</TEXT>
</DOC>
