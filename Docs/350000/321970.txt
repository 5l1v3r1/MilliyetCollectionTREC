<DOC>
<DOCNO> 321970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur47.html </URL>
<DATE> 2005/03/08/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
''Ona sahip olmamak ne kadar utanç verici''... Peugeot reklamı mahkemelik 
</HEADLINE>
<TEXT>

     Peugeot firmasının 307 otomobil serisi reklamında kullandığı ''utanç'' sözünün hakaret içerdiği gerekçesiyle, Peugeot Türkiye Genel Müdürü Yann Louis Roger Carnoy hakkında, 1 yıla kadar hapis istemiyle açılan davaya başlandı. 
     İzmir 2. Asliye Ceza Mahkemesi'nde görülen davanın ilk duruşmasında, müşteki olarak katılan avukat Yusuf Akın ve Peugeot Genel Müdürü Yann Louis Roger Carnoy'un avukatı Nurcan Kıra katıldı. 
     Duruşmada, Avukat Akın ifadesinde, sanık Carnoy'un reklamda kullanılan ''utanç'' sözcüğünün diğer araç kullananlar ve araç sahibi olmayanlara reklam ve basın yoluyla sövdüğünü savundu. Avukat Akın ''utanç'' sözcüğünün hangi anlamlarda kullanıldığını belirtmek amacıyla, bazı gazetelerin köşe yazılarının yer aldığı kupürleri mahkemeye sundu. 
     Sanık Peugeot Genel Müdürü Yann Louis Roger Carnoy'un avukatı Nurcan Kıra ise müvekkilinin duruşmadan vareste tutulmayı istemediğini ve mahkemede ifade vermek istediğini, ancak Türkçe bilmediği için duruşmada tercüman bulundurulmasını talep etti. 
     Mahkeme, sanığın Türkçe bilmediği için Fransızca tercüme yapabilecek bir bilirkişiyle bir sonraki duruşmada hazır bulundurulmasına karar verdi ve duruşmayı ertelendi. 
     
     BAŞKA ARAÇ KULLANANA HAKARET 

     İzmir Barosu Avukatlarından Yusuf Akın, 19 Kasım 2004 tarihinde Cumhuriyet Savcılığı'na verdiği dilekçede, Peugeot firmasının 307 serisi otomobillerinin tanıtıldığı reklamda kullanılan ''Ona sahip olmamak ne kadar utanç verici'' sloganındaki ''utanç'' sözcüğünün Türkçe sözlükteki karşılığının 'Onursuz sayılacak ya da gülünç olacak bir duruma düşmekten üzüntü duymak, korkmak, mahcup olmak' anlamına geldiğini belirtmiş, ''Bu slogan, Anayasa'nın özünde barınan hiç kimsenin vatandaşlar arasında 'sosyal sınıf yaratıcı' şekilde bir özgürlüğe sahip olmadığı ilkesine aykırılık teşkil ettiği gibi, İnsan Hakları Evrensel Sözleşmesi'ne ve Avrupa İnsan Hakları Sözleşmesi'ne de aykırıdır'' demişti. 
     Akın'ın dilekçesini inceleyen Cumhuriyet Savcısı hazırladığı iddianamede, reklamda kullanılan ''utanmak'' sözcüğünün başka marka araç kullanan şikayetçiye karşı hakaret içerdiğine karar vererek, sanık Peugeot Genel Müdürü Yann Louis Roger Carnoy'un ''basın yoluyla hakaret etmek'' suçundan 1 yıla kadar hapisle cezalandırılmasını istemişti. 
     
</TEXT>
</DOC>
