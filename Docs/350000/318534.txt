<DOC>
<DOCNO> 318534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/soneko24.html </URL>
<DATE> 2005/02/25/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Anadol CHP olarak Erdemir'in blok satışına karşı çıkıyoruz... 
</HEADLINE>
<TEXT>

     Cumhuriyet Halk Partisi CHP Grup başkanvekili ve İzmir Milletvekili Kemal Anadol, CHP olarak Erdemir'in ''blok satışına'' karşı olduklarını bildirdi. 
     Anadol, ''Erdemir'in blok olarak satışı, Türkiye'ye yapılacak en büyük kötülük, cinayettir'' dedi. 
     CHP Grup Başkanvekili Anadol, ''Erdemir'in blok satışındaki sakıncalar'' konusunda basın toplantısı düzenledi. 
     Anadol, CHP milletvekilleri olarak geçtiğimiz günlerde Erdemir ve TTK'da yaptıkları inceleme gezisinde elde ettikleri bilgiye göre, şirketin Türkiye'nin en büyük demir-çelik kuruluşu olduğunu, AB'nin 8., dünyanın 48. büyük çelik üreticisi konumunda bulunduğunu kaydetti. 
     Geçen yıl 3 milyon 600 bin ton üretim yapan Erdemir'in, yatırımlarının sürdüğünü ve 2007 yılı için 7 milyon ton, 2010 yılı için de 10 milyon ton üretim hedeflediğini bildiren Anadol, şöyle devam etti 
     ''Erdemir'in bu yıl sonu itibarıyla karının 450 milyon dolar olacağı beklenmektedir. İştirakleri ile birlikte 15 bin kişiye iş olanağı sağlayan bu gruptaki Özelleştirme İdaresi Başkanlığı'nın yüzde 46.1 oranındaki hissesinin blok satışına karşıyız. 
     Yaklaşık yüzde 54'e yakın bölümü halka açık olan bu şirket blok olarak satılırsa, bunu satın alan açısından yüzde 51'lik hisseye ulaşmak kolay olacaktır. Blok satış sonrası bu hisseleri bir yabancı firmanın alması durumunda, bu şirket, ufak bir hisse alımı ile rahatlıkla yönetimi ele geçirebilecektir. Böylece belki de Erdemir'i rekabetini durdurmak için kapatacak veya üretimini düşürebilecektir.'' Her zaman birinciliğe aday böyle bir tesisin yabancılara blok olarak devri ile Türkiye'nin dışa bağımlı hale gelebileceğine de dikkat çeken Anadol, Erdemir'in ''blok olarak'' satış girişimine ve zaten özel statüsü olan bir şirketin ''demir-çelik özelleştirilmesi'' olarak sunulmasına karşı olduklarını yineledi. 
     Anadol, Türkiye Taşkömürü Kurumu'na TTK ilişkin değerlendirmesinde de devletin, bu kurumun kendisinin üretim yaptığı bölgede teknolojiyi yenileyerek, yatırımı yapması ve üretimi artırması gerektiğini söyledi. 
     
     SORULAR 
     Anadol, değerlendirmesinin ardından gazetecilerin sorularını yanıtladı. 
     Anadol, uluslararası çelik tekellerinin Erdemir'in geldiği noktadan rahatsız olduğunu, şirketin bu başarısını, ''blok satış'' yoluyla şirketi satın alarak, ''ekarte, engellemek'' istediklerini kaydetti. 
     Erdemir'in yüzde 46.1 oranındaki özelleştirilmesi için blok satış yerine daha farklı formüller uygulanabileceğini de bildiren Anadol, mevcut statünün devam edebileceğini de söyledi. 
     Anadol, bir gazetecinin, ''Hükümet blok satışta ısrarcı olursa tepkiniz ne olacak '' şeklindeki sorusuna ise şu yanıtı verdi 
     ''CHP bu konuda, TBMM'de iç tüzüğün, dışarıda da Anayasa'nın verdiği bütün imkanları, tüm kesimlerle ki başta bu özelleştirmeden büyük zarar gerecek sanayi kesimi ile birlikte, tüm mücadelesini sürdürecektir.'' 
     
     ''ERDEMİR'İN DEĞERİ 10 MİLYAR DOLARIN ÜZERİNDE'' 
     Basın toplantısında CHP Genel Sekreter Yardımcısı Bihlun Tamaylıgil de Erdemir'in faaliyetleri ve son ekonomik verilerine ilişkin ayrıntılı bilgi verdi. 
     Tamaylıgil, şu anda Erdemir'de de bulunan bir entegre tesisin kuruluş maliyetinin sadece makina bazında 7 milyar dolar olduğunu, Erdemir'in diğer unsurlarla birlikte piyasa değerinin 10 milyar doların üzerinde olduğunu kaydetti. 
     Tamaylıgil, bugün bazı yabancı firmaların Erdemir'in piyasa değerine ilişkin 1 milyar dolar rakamını telaffuz ettiğini belirterek, ''Bu rakam 10 milyar doların yanında telaffuz bile edilemeyecek bir fiyattır'' dedi. 
     
</TEXT>
</DOC>
