<DOC>
<DOCNO> 339612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonspo23.html </URL>
<DATE> 2005/05/04/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
TBBL'de Beşiktaş ile Fenerbahçe yarın son kozlarını oynayacak... 
</HEADLINE>
<TEXT>

     Türkiye Bayanlar Basketbol Ligi’nde TBBL 25. şampiyon yarın belli olacak. 
     Play-off final serisinde Beşiktaş ile Fenerbahçe, 2004-2005 sezonu şampiyonluğu için yarın son kozlarını oynayacak. 
     Ligde en son şampiyonluğunu 1984-85 sezonunda kazanan Beşiktaş, 20 yıl sonra yeniden şampiyonluk sevinci yaşamak istiyor. Bugüne dek ligde 2 kez şampiyonluk sevinci yaşayan siyah-beyazlılar, ilk şampiyonluğunu ise 1983-84 sezonunda kazanmıştı. Geçen sezonun şampiyonu Fenerbahçe’nin ise ligde 3 şampiyonluğu bulunuyor. Sarı-lacivertliler ayrıca, bu sezon Türkiye Kupası’nı, yarınki rakibi Beşiktaş’ı finalde yenerek müzesine götürmüştü. 
     
     REKOR GALATASARAY’DA 

     Bayanlarda 24 yıllık lig tarihinde 11 kezle, en fazla şampiyon olan takım unvanı Galatasaray’ın elinde bulunuyor. 
     1989-90 ile 1997-98 sezonlarında üstüste 9 kez şampiyonluk 
     kupasını müzesine götürerek rekor kıran sarı-kırmızılılar, bu sezon İkinci Lig’e düşerek, taraftarlarında düş kırıklığı yarattı. Ligde ayrıca ODTÜ 3, MTA ve BOTAŞ Spor 2’şer, İÜSBK da 1 kez mutlu sona ulaştı. 

     
</TEXT>
</DOC>
