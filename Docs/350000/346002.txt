<DOC>
<DOCNO> 346002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun39.html </URL>
<DATE> 2005/05/26/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
TBMM Başkanı Bülent Arınç Washington'da... 
</HEADLINE>
<TEXT>

     TBMM Başkanı Bülent Arınç, Türkiye ile ABD’yi birleştiren unsurların, ayıranlardan kat kat daha fazla olduğunu belirterek, iki ülkenin, bugüne kadar sergiledikleri ve güçlendirdikleri dostluk ve ittifak bağlarının daha da pekişmesi gerektiğini söyledi. 
     ABD Temsilciler Meclisi Başkanı Dennis Hastert’ın davetlisi olarak Washington’da bulunan Arınç, Stratejik ve Uluslararası Etüdler Merkezi CSIS adlı düşünce kuruluşunda yaptığı konuşmada, "Türkiye-ABD ilişkileri, değişik boyutlarıyla geniş bir yelpazede önemli ortak hedeflere yönelik olarak gelişmektedir. Bizi birleştiren unsurlar, hiç şüphesiz, bizi ayıranlardan kat kat daha fazladır. Bu anlamda, beraber çalışarak, karşı karşıya bulunduğumuz risk ve tehditlere karşı birlikte başarılı olmamamız için hiçbir sebep yoktur" dedi. 
     Bülent Arınç, "insanlığın barış, özgürlük, insan haklarına saygılı, demokrasi ortamında refah içerisinde yaşamasının tüm ulusların ortak hedefi olduğu 21’inci yüzyılda, Türkiye ve ABD’nin bugüne kadar sergiledikleri ve güçlendirdikleri dostluk ve ittifak bağları daha da pekişmelidir" ifadesini kullandı. 
     ABD Başkanı George Bush’un, geçen yıl İstanbul’da NATO zirvesine katıldığı sırada yaptığı konuşmada, "Türkiye, ABD’nin destek ve dostluğuna güvenebilir" sözlerini hatırlatan Arınç, "aynı şekilde ABD de Türkiye’nin dostluğuna ve desteğine her zaman güvenmelidir. 
     İlişkilerimizin stratejik olarak nitelenmesi, dayanışmamızın geniş bir coğrafyada ve konu yelpazesinde olumlu etki yaratmasından kaynaklanmaktadır. Ortaklığımız, demokratikleşmenin desteklenmesinden terörle mücadeleye, transatlantik ilişkilerin geliştirilmesinden, Irak’ın toprak bütünlüğü ve ulusal birliğine kadar çok geniş bir konu dağarcığında olumlu etki yaratmaktadır" diye konuştu. 
     Türk-Amerikan ilişkilerinin yeni yıla yoğun bir diplomasi trafiğiyle girdiğini belirten Arınç, ABD Dışişleri Bakanı Condoleezza Rice’ın Türkiye ziyareti de dahil olmak üzere iki ülke arasındaki temasların yoğunluğunun, "ilişkilerin stratejik niteliği ve canlılığını" ortaya koyduğunu kaydetti. 
     Türkiye’nin, "laik ve demokratik yapısıyla bölgesine ve dünyaya ilham kaynağı" olduğunu belirten Arınç, "Türkiye bu anlamda, kendi bölgesinde esen demokratikleşme rüzgarlarını büyük bir sevinç ve heyecanla izlemekte, mümkün olan her ortamda somut ve özgün katkılarını sağlamaktadır" dedi. 
     Arınç, Türkiye’nin sahip olduğu özelliklerin, ABD ile dost ve müttefik ilişkiler düzeyine, demokrasi ortağı boyutunu eklediğini söyleyerek, "önümüzde ABD ile ilişkilerde somut ve olumlu bir ortak gündem bulunmaktadır. Bu ortak gündem, bölgemizin ve dünyamızın zorlu meselelerine karşı birbirimizi tamamlayıcı biçimde hareket etmemizi sağlamaktadır. Bu bağlamda Türkiye, özellikle Avrupa-Atlantik bağlarının daha da güçlendirilmesi yönünde ittifak içinde özel çaba harcamaktadır" diye konuştu. 
     Arınç, "önemli ve yoğun bir gündeme sahip" Türk-Amerikan ikili ilişkilerinin, çeşitli sorunları da beraberinde getirdiğini belirterek, ABD eski Temsilciler Meclisi Başkanı Tip O’Neal’ın, "her türlü siyaset yereldir" sözünü hatırlattı. Arınç, "her türlü siyaset yerel olduğuna göre, sadece yerel kaygılarla siyaset yapanlar, kimi zaman yasama organlarını siyasete alet etme gayreti içine girebilmektedirler. Bu noktada, ABD kongresinin tarihi konularda yargıda bulunmaya mecbur edecek bir konuma sokulmasını yanlış bulduğumuzu belirtmek isterim. Bu gibi dar görüşlü girişimlere karşı çıkmak, gerek tarihe karşı nesnel olunması gerektiğine inananlar, gerek Türkiye-ABD ilişkisine önem verenler dahil, hepimizin görevi olmalıdır" dedi. 
     Boğaziçi Üniversitesi’nde yapılması planlanan ve daha sonra ertelenen Ermeni toplantısıyla ilgili bir soru üzerine Arınç, fikir ve ifade özgürlüğünün olduğu bir ortamın, "herkesin alkışlayacağı sözler söylemek" anlamına gelmediğini söyledi. Arınç, farklı şeylerin konuşulmasının doğal karşılanması gerektiğini vurguladı. 
     TBMM Başkanı, İsviçre’nin, Türk Tarih Kurumu Başkanı Yusuf Halaçoğlu’nun sözde soykırım iddialarını reddeden sözleri nedeniyle, bu ülkeye hiç ayak basmadığı halde kırmızı bültenle arandığını, Fransa’da da soykırımı tanımamanın suç olması dolayısıyla bir Türk diplomatın mahkemeye verildiğini anlattı. 
     Bülent Arınç, bu konunun propaganda malzemesi olmaktan çıkarılması ve araştırılması yönünde Türkiye’nin olumlu bir yaklaşım içine girdiğini, hiçbir ülkenin de tarihi bir meseleyle ilgili tek taraflı karar almasının doğru olmadığını söyledi. 
     
     1 MART TEZKERESİ 
     TBMM’nin Irak Savaşı’nda ABD askerlerinin Türk topraklarını kullanmasını kabul etmediği 1 Mart tezkeresinden sonraki ilişkileri değerlendirmesi istenen Arınç, Irak konusunda tartışmalar devam ederken ABD’nin, Türk kamuoyunu ve hükümeti tatmin edecek açıklamalarda bulunmadığını söyledi. 
     Türk kamuoyunun, "biz istiyoruz, olsun" türünde bir yaklaşımı kabul etmesinin mümkün olmadığını belirten Arınç, halkın tereddütlerini giderecek bir çalışmanın sergilenmediğini ifade etti. 
     Tezkerenin sadece 3 oyla kabul edilmediğini hatırlatan Arınç, demokratik bir ülkenin parlamentosu olarak TBMM’nin kararına saygı duyulması gerektiğini söyledi. Arınç, 1 Mart’tan sonra başka tezkerelerin de meclise getirildiğini ve kabul edildiğini belirterek, havaalanı, lojistik destek, BM kararları ve insani yardımın sağlanmasında Türkiye’nin katkısını hatırlattı. 
     Arınç, "1 Mart her şeyin sonu diyenler yanıldı. Bana göre 1 Mart, ABD ile yeni ama çok sağlıklı bir dönemi başlattı. Birbirimizi daha iyi tanıdık. Hayallerle değil, ayakları yere sağlam basan bir şekilde" dedi. 
     Bazı köşe yazarlarının ilişkilerin durumuyla ilgili yaptığı yorumların hükümetleri bağlamadığını belirten Arınç, "biz Türk-Amerikan ilişkilerine her zamankinden daha çok önem veriyoruz. 1 Mart hayırlara vesile oldu, Türkiye ile ABD’nin birbirini daha iyi tanıması için" dedi. 
     
     IRAK VE PKK 
     TBMM Başkanı, Irak’ta devrik lider Saddam Hüseyin’in acımasız bir diktatör olduğunu ve bu rejimin yıkılmasının herkesi sevindirdiğini belirterek, Türkiye’nin daima, Saddam sonrası nasıl bir rejim olacağı ve geçiş süreciyle ilgili endişelerini ifade ettiğini söyledi. 
     Bülent Arınç, Türkiye’nin, Irak’ın toprak bütünlüğü, siyasi ve sosyal bütünlüğüne önem verdiğini, aksi takdirde bu ülkenin "sorun yumağı" olacağını belirterek, bu durumun bozulmamasının temenni edildiğini kaydetti. 
     TBMM Başkanı, Irak’ta 30 Ocak’ta yapılan seçimlerin, Türkiye’nin bazı önerilerinin göz ardı edilmesine karşın, önemli bir başlangıç olduğunu, Türkiye’nin seçimin boykot edilmemesi için ısrarcı olduğunu anlattı. 
     Irak’ın önünde "zor dönemeçler" olduğunu belirten Arınç, Türkiye’nin, Irak’ın kalkınmasına somut destek sağlamakta olduğunu, Ovaköy’de ikinci bir sınır kapısının açılmasının bu desteğin geniş bir potansiyele ulaşması bakımından büyük önem taşıdığını söyledi. 
     Türkiye ve ABD’nin insanlığın terör belasından arındırılması için her zamankinden daha sıkı işbirliği içinde olması gerektiği inancını ifade eden Arınç, PKK terör örgütünün Irak’ta yer bulamamasının, Türkiye için olduğu kadar, uluslararası boyutta terörle mücadelenin başarısı için de önemli olduğunu kaydetti. 
     Ortadoğu’da barışın sağlanmasını, İsrail-Filistin sorununun çözümünde gördüklerini anlatan Arınç, İsrail ve Filistin’in iyi bir sonuca ulaşabileceği, güvenlik içinde yan yana yaşayabileceği bir sonuca her zamankinden daha fazla yaklaşıldığına inandığını söyledi. 
     Arınç ayrıca, Filistin lideri Mahmud Abbas’ın desteklenmesi ve güçlendirilmesi gerektiğini söyledi. 
     Türkiye’nin bölgesindeki demokratikleşme çabalarının memnuniyetle izlendiğini belirten Arınç, Bulgaristan ile Türkiye arasındaki ilişkilerin, bu ülkede demokrasinin ilerlemesinin ardından çok güçlenmesini örnek gösterdi. 
     CSIS’teki toplantıda katılımcı olan Bulgaristan’ın Washington Büyükelçisi Elena Borislavova Poptodorova da bu sözleri için Arınç’a teşekkür etti. 
     Arınç, ABD’ye TBMM Başkanı düzeyinde bir ilk olan ziyaretinin, TBMM’nin açılışının 85’inci yıldönümüne denk gelmesinin de anlamlı bir rastlantı olduğunu düşündüğünü kaydetti. 
     
</TEXT>
</DOC>
