<DOC>
<DOCNO> 325408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/spor/axspo01.html </URL>
<DATE> 2005/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Pascal 
</HEADLINE>
<TEXT>


Rıza Çalımbay, St. Etienne'nin golcüsünün peşine düştü. Çalımbay, dün Fransa'ya gidip, Lille karşısında Pascal Feindouno'yu çıplak gözle izledi 


Gelecek sezonun takımını oluşturmak için yoğun bir mesai içine giren Beşiktaş, yabancı arayışını sürdürüyor. Yardımcılarına, Avrupa'nın birçok ülkesinden futbolcu izlettiren Teknik Direktör Rıza Çalımbay, milli maç için lige verilen arayı değerlendirip, ilgilendiği isimleri izleyebilmek için dün Fransa'ya gitti. 
Antrenör Bülent Albayrak ile birlikte St. Etienne - Lille karşılaşmasını izleyen Rıza hoca, Gökhan Keskin ve Zeki Önatlı'nın da daha önce izlediği St. Etienne'den Pascal Feindouno'yu gözlem altına aldı. 
Bordeaux'tan bu sezon kiralık olarak St. Etienne'e geçen oyuncu, görev aldığı 28 maçta 10 gol attı. 24 yaşındaki Gineli futbolcu, 18 yaşından bu yana Fransa Ligi'nde forma giyiyor. 
Futbol arama komitesinde görev yapan Ulvi Güveneroğlu da Paris'te P.S.G. - Auxerre mücadelesini takip etti. Siyah - Beyazlılar, yabancı konusunda tercihini Fransa, İngiltere ve Almanya Ligi'nde forma giyen oyunculardan yana kullanacağı öğrenildi. 

Feindouno kimdir 
Doğum tarihi 
27 Şubat 1981 
Boy 1. 86 
Kilo 69 
Oynadığı maç 28 
Attığı gol 10 3 penaltı 

Kariyeri Sezon Kulüp Maç Gol 98-99 Bordeaux 3 1 99-00 Bordeaux 10 - 00-01 Bordeaux 14 1 01-02 Lorient 30 6 02-03 Bordeaux 35 4 03-04 Bordeaux 31 4 04-05 St. Etienne 28 10 

Carew ve Fran'ın bileti kesiliyor 

Rıza Çalımbay, kimseye taviz vermeyeceğini John Carew ile gösterdi. Takımın en pahalı oyuncusunun bile gerekirse kadro dışı kalabileceğini ortaya koyan Çalımbay'ın gözünde Norveçli oyuncunun kredisi bitti. 
"Yüzde yüz hazır değilim" diyen, kadro dışı kalınca da tesisleri terk eden futbolcunun son hareketinin bardağı taşırdığı ifade edildi. Carew'in sezon sonuna kadar forma bulmasının zor olduğu vurgulandı. 
Çalımbay'ın gözünde Juanfran da artık bitti. Motivasyonu için büyük çaba harcayan, takıma kazanabilmek için uğraş veren Beşiktaş Teknik Direktörü'nün bu oyuncudan da ümidi kestiği vurgulandı. Carew ve Juanfran'ın takıma kötü örnek olmasından çekinen Rıza hocanın, bu iki isme kesinlikle taviz vermeyeceği ifade edildi. 

Carew'in karnesi Oynadığı maç 16 Oynadığı süre 1250 dk. Gol 9 Asist 1 İsabetli şut 25 48 52 İsabetli pas 216 60 İsabetli orta 3 18 Top çalma 12 Top kaybetme 230 

Fran'ın karnesi Oynadığı maç 13 Oynadığı süre 741 dk. Gol 1 Asist - İsabetli şut 4 14 28 İsabetli pas 295 72 İsabetli orta 5 26 Top çalma 17 Top kaybetme 149 

Doğru tercih 

Beşiktaş Teknik Direktörü Rıza Çalımbay, kazanmasına rağmen Trabzonspor maçındaki oyuncu seçimi konusunda eleştirildi. Sergen'in 18 dışında kalması, Ankaraspor maçında başarılı olan Okan'ın yedekte oturması, Carew ve Juanfran'ın takımda bulunmaması tenkit edildi. Ancak Rıza hoca bunlara tek tek yanıt getirdi. 
Trabzonspor gibi güçlü ve de iyi futbol oynayan bir ekip karşısında, 90 dakika mücadele eden bir takımla mücadele etmek gerektiğini vurgulayan Çalımbay, "Biz bunu yaptık ve başardık" diye konuştu. 

'Okan da sakattı' 
Beşiktaş Teknik Direktörü, "Hiç kimse bindiği dalı kesmez. Sahaya performansını doksan dakikaya yayacak futbolcuları sürmek için her türlü çalışmayı yapıyoruz. Ve seçimimizin doğru olduğunu maç bitiminde gördük. Carew bana geliyor, 'Yüzde yüz hazır değilim' diyor. Juanfran'ı kazanmak için her türlü girişimi yaptık, fakat kafa olarak hazır değil. Şimdi kalkıp bu iki futbolcuyu sahaya sürmenin doğruluğunu kim savunabilir Sergen'in 90 dakika oynamasını ben de istiyorum. Okan'ın hafif sakatlığı vardı" dedi. 

Siz oynayın biz atalım 

Trabzonspor maçının kahramanı Beşiktaş Kaptanı Tayfur, rakibin daha fazla top oynamasının taktik gereği olduğunu belirtti. Bordo - Mavililer'e bu fırsatı tanıyıp, ara ve yan toplarla pozisyona girmeyi hesapladıklarını söyleyen tecrübeli futbolcu, "Sadece gol biraz gecikti hepsi o kadar" diye konuştu. Trabzonspor karşısındaki mücadelede daha iyi bir takım olduklarını gösterdiklerini açıklayan Menajer - Kaptan Tayfur Havutçu, "Artık tüm maçları alıp, en azından UEFA umudunu sürdüreceğiz. Ancak Şampiyonlar Ligi'ne katılma hedefimizden de vazgeçmiş değiliz" yorumunu yaptı. 

Anlamlı izin 

Beşiktaş'ta göreve geldiği günden bu yana oynanan her maç sonrasında takımı Ümraniye'de kampa alan Teknik Direktör Rıza Çalımbay, galibiyet nedeniyle bu uygulamayı şimdilik rafa kaldırdı ve oyuncularına o gece izin verdi. Buna karşın bazı oyuncuların alışkanlık nedeniyle Ümraniye Tesisleri'ne gitmeleri dikkat çekti. 

Mazereti var 

Beşiktaş Başkanı Yıldırım Demirören, "Küfür etme, ettirme" kampanyasının amacına ulaşacağını belirtti. Son dakikalardaki kötü tezahüratı, ilk maçtaki küçük aksaklıklar olarak değerlendiren Demirören, "Beşiktaş bu konuda bir ilke imza atmıştır ve her takıma örnek olacaktır. Ancak bu yolda tek başına kimse bir şey yapamaz. Herkesin elini taşın altına koyması lazım" ifadesini kullandı. 

Bosque'ye hediye 

İbrahim Üzülmez, Trabzonspor galibiyetini Bosque'ye ithaf etti. İspanyol teknik adama göndermede bulunan Siyah - Beyazlı futbolcu, "Bize güvenmeyip ayrıldıktan sonra sürekli 'ligin en iyi takımı Trabzon. Şampiyonluğun en büyük adayı. Beşiktaş 4. büyük olur' diye açıklamalar yaptı. Bilmiyorum maçı televizyondan izledi mi Ama en azından sonucu öğrenmiştir. Bunu kendisine hediye ediyoruz. Öyle bir büyük maç kazandık diye havaya girecek halimiz yok. Takım olarak bir çıkış içindeyiz. Bunu sonuna kadar sürdüreceğiz" diye iddialı konuştu. 

Beşiktaş durmayacak 

Milli maç nedeniyle lige verilen aradan faydalanan Beşiktaş, yarından itibaren Diyarbakırspor maçının hazırlıklarına başlayacak. Oyuncularını formda tutabilmek için çaba gösteren teknik heyetin, maçsız geçecek haftayı hazırlık maçlarıyla değerlendireceği ifade edildi. Siyah - Beyazlılar, biri PAF takımı ile olmak üzere, en az iki maç yapacağı belirtildi. Bu nedenle Kartal, 2. lig ekipleriyle görüşmelerde bulunuluyor. 


</TEXT>
</DOC>
