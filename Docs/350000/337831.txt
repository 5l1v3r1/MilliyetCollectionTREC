<DOC>
<DOCNO> 337831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonspo25.html </URL>
<DATE> 2005/04/28/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
İnönü Stadı cinayetinde 'cezai ehliyet' araştırması istendi 
</HEADLINE>
<TEXT>

     BJK İnönü Stadı'nda oynanan Beşiktaş-Çaykur Rizespor maçı sırasında Cihat Aktaş'ın bıçaklanarak öldürülmesine ilişkin olarak 4 sanıkla birlikte yargılanan Fatih Sözüer'in avukatı, müvekkilinin cezai ehliyetinin olup olmadığının araştırılmasını istedi. 
     İstanbul 5. Ağır Ceza Mahkemesi'ndeki duruşmaya, tutuklu sanık Fatih Sözüer ile tutuksuz sanıklar Şafak Kalkan, Cenk Özbulak, Cihan Erdem ve Melih Işık katılmadı. 
     Duruşmada tanık olarak dinlenen Eyüp Beşikçi, stadyumda özel güvenlik görevlisi olduğunu belirterek, olay günü maç başladıktan sonra 2 grubun kavga ettiğini gördüğünü ve ayırmaya çalıştığını söyledi. 
     Ortamın karışık olduğunu ifade eden Beşikçi, ''Tek güvenlik görevlisi olmam nedeniyle grupları engellemekte güçlük çekiyordum. Bu sırada arkadaki kişilerden birinin 'Ah' diye bağırdığını duydum. O arada diğer güvenlik görevlileri de gelmişti. Birkaç kişi kaçmaya başladı. Onlardan biri elindeki bıçağı attı. Kimin attığını görmedim. Bıçağın yere düştüğünü gördüm ve aldım'' dedi. 
     Beşikçi, sanıklardan Fatih Sözüer'i de kavgaya karışan kişilerden biri olarak teşhis ettiğini, ancak ölen kişiye vurduğunu görmediğini söyledi. 
     Duruşmada söz alan Fatih Sözüer'in avukatı İlyas Geyik, celse arasında sunduğu dilekçesinde müvekkilinin Bakırköy Ruh ve Sinir Hastalıkları Hastanesi'ne sevk edilerek cezai ehliyetinin araştırılmasını talep ettiğini hatırlattı. 
     Sözüer'in askerlik görevi sırasında Ağrı Askeri Hastanesi'nde 2 ay yatarak psikolojik tedavi gördüğünü, daha sonra da 2003 yılında özel bir hastanede tedavi edildiğini belirten avukat Geyik, müvekkilinin rahatsızlığının tespit edilerek, ceza ehliyetini etkiler mahiyette olup olmadığının araştırılmasını istediğini bildirdi. 
     Ağrı Askeri Hastanesi'ne yazı yazılarak Fatih Sözüer'in hastanede yatarak tedavi görüp görmediği, hakkında anti-sosyal raporu verilip verilmediğinin sorulmasını kararlaştıran mahkeme heyeti, sanığın tedavi gördüğü belirtilen özel hastaneden de tıbbi belgelerinin istenmesine hükmetti. 
     Bu belgelerin gelmesinin ardından sanığın ön rapor alınmak üzere Bakırköy Ruh ve Sinir Hastalıkları Hastanesi'ne sevk edilmesinin düşünülmesine karar veren mahkeme heyeti, Sözüer'in tutukluluk halinin devamını kararlaştırarak duruşmayı erteledi. 
     
     İDDİANAMEDEN 
     İstanbul Cumhuriyet Başsavcılığı'nca hazırlanan iddianamede, Cihat Aktaş'ı bıçaklayarak öldürdüğü öne sürülen Fatih Sözüer'in, ''kasten adam öldürmek'' suçundan 24 ile 30 yıl arasında ağır hapis cezasına çarptırılması isteniyor. 
     Cihan Erdem, Şafak Kalkan ve Cenk Özbulak'ın ''ölümle biten kavgaya karışmak'' ve ''suçun işlenmesinden sonra failine yardım etmek'' suçlarından 2 ile 4.5'ar yıl arasında hapis cezasına çarptırılmaları öngörülen iddianamede, Melih Işık'a ise ''suçun işlenmesinden sonra faile yardım etmek''ten dolayı 2 ile 4 yıl arasında hapis cezası verilmesi talep ediliyor. 
     
</TEXT>
</DOC>
