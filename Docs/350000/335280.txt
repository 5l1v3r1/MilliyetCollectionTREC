<DOC>
<DOCNO> 335280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur31.html </URL>
<DATE> 2005/04/20/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Sağlık çalışanları yarın iş bırakacak 
</HEADLINE>
<TEXT>

     Türk Tabipleri Birliği TTB ve Sağlık ve Sosyal Hizmet Emekçileri Sendikası SES , Sosyal Sigortalar ve Genel Sağlık Sigortası Yasa Tasarısı'nın geri çekilmesi için yarın iş bırakacak. 
     Alınan bilgiye göre, iş bırakma eylemi süresince, birinci basamak sağlık hizmeti sunan birimler dahil olmak üzere, acil tanı ve tedavi endikasyonu olan hastaların bakımı aksatılmayacak. Acil servisler eylem süresince polikliniklerde görevli hekimlerce takviye edilecek. 
     Çocuklar, hamileler ile diyaliz, yoğun bakım ve kanserli hastaların her türlü tıbbi tedavisi aksatılmadan sürdürülecek. 
     Servislerde yatarak tedavi görmekte olan hastaların her türlü tıbbi işleminin aksatılmadan yürütülmesini sağlayabilecek sayıda sağlık personeli, mesai dışı sürelerde olduğu gibi servislerde hazır bulunacak. 
     Bütün hekimler eylem boyunca hasta ve yakınlarına eylemin amacını açıklayacak. 
     Hastane bahçesi ve binasında hastaları rahatsız edecek, davul-zurna çalma, halay çekme gibi davranışlarda bulunulmayacak. 
     Ankara'da, sağlık çalışanlarının, çalıştıkları hastanelerde sabah saatlerinde toplanacakları, daha sonra da Numune Hastanesi'nde biraraya gelecekleri bildirildi. Sağlık çalışanları, buradan toplu olarak Sağlık Bakanlığı'na yürüyecekleri öğrenildi. 
     TTB ve SES, Sosyal Sigortalar ve Genel Sağlık Sigortası Yasa Tasarısı'nın geri çekilmesini, ayrıca herkese ''nitelikli, eşit, ulaşılabilir, parasız sağlık hizmetinin sağlanmasını'' talep ediyor. 
     
     ISPARTA-BURDUR EYLEME DESTEK VERMEYECEK 

     Isparta-Burdur Tabip Odası'nın, yarın ülke genelinde düzenlenecek doktorların iş bırakma eylemine destek vermeyeceği bildirildi. 
     Isparta-Burdur Tabip Odası Başkanı Mehmet Karataş, AA muhabirine yaptığı açıklamada, yarın ülke genelindeki hekimlerin katılımıyla iş bırakma eylemi yapılacağını hatırlatarak, bu eyleme destek vermeyeceklerini açıkladı. 
     Konunun genel kurul toplantısında görüşüldüğünü belirten Karataş, ''Genel kurul, eyleme destek verilmemesi yönünde karar aldı'' dedi. 
     Karataş, Isparta ve Burdurlu hekimlerin, geçen yıl düzenlenen eyleme de destek vermediklerini hatırlattı. 
     
</TEXT>
</DOC>
