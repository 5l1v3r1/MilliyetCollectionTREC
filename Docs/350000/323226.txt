<DOC>
<DOCNO> 323226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonspo24.html </URL>
<DATE> 2005/03/12/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Güneş "Hakettiğimiz bir galibiyet aldık" 
</HEADLINE>
<TEXT>

     Trabzonspor Teknik Direktörü Şenol Güneş, Sakaryaspor maçında hakettikleri bir galibiyet aldıklarını söyledi. 
     Şenol Güneş, 4-3'lük galibiyetleriyle sona eren maçın ardından yaptığı değerlendirmede, kazanmaları gereken bir karşılaşmayı kazandıklarını belirterek, ''4 gol attık, 3 gol yedik. Ama rakipten üstün bir futbol ortaya koyduk. Ligde, görevde olduğum 7 maçta da rakiplerimize karşı üstündük. Hakettiğimiz bir galibiyet aldık'' dedi. 
     Karşılaşmanın zekvli ve çekişmeli geçtiğini kaydeden Güneş, ''Oyuncularımız tüm değerlerini ortaya koyarak oynadılar. Sakaryaspor da güzel bir futbol oynuyor. Hadlerini biliyorlar. Onları mücadelelerinden dolayı tebrik ediyorum. Umarım bundan sonra da başarılı oyunlarını sürdürürler. Tabii bu konuyu yanlış anlamayın'' diye konuştu. 
     
     YILDIRIM ''10 KİŞİ KALIŞIMIZ ETKİLEDİ'' 
     Sakaryaspor Teknik Sorumlusu Şaban Yıldırım ise Trabzonspor karşısında 10 kişi kalmalarının maçın sonucunu etkilediğini söyledi. 
     Yıldırım, maça iyi başladıklarını ve ilk golü bulduklarını belirterek, ''Kırmızı kart sonucu 10 kişi kalışımız oyun düzenimizi ve dolayısıyla maçın sonucunu etkiledi'' dedi. 
     Maçın ikinci yarısında oyun disiplinini bozmadıklarını ifade eden Yıldırım, ''10 kişinin neler yapabileceğini göstermeye çalıştık. Son dakikada bulduğumuz gollerle maçı 4-3'e getirdik. 4-4 de maç bitebilirdi ama olmadı. Şimdi önümüzdeki Diyarbakırspor maçına bakacağız'' diye konuştu. 
     
     MAÇTAN NOTLAR 
     - Gaziantepspor maçı sonrası verdiği demeçler nedeniyle Profesyonel Futbol Disiplin Kurulu'na sevkedilen Trabzonsporlu yönetici İbrahim Şahin'e bordo-mavili taraftarlar tezahüratlarıyla destek verdi. 
     - Sakaryaspor'a 2 gol atan bordo-mavili takımın kaptanı Fatih, ligdeki 22. golüne ulaşmış oldu. 
     - Trabzonspor, teknik direktör Şenol Güneş yönetiminde, ligde Hüseyin Avni Aker Stadı'ndaki 4. maçından da galibiyetle ayrılmayı başardı. 
     
</TEXT>
</DOC>
