<DOC>
<DOCNO> 323490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sontur27.html </URL>
<DATE> 2005/03/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Ulaştırma Bakanlığı Gemi izin saatleri dışında hareket etmiş 
</HEADLINE>
<TEXT>

     Ulaştırma Bakanlığı Müsteşar Yardımcısı Barış Tozar, Zeytinburnu açıklarında batan gemiden denize düşen LPG tankerleriyle ilgili bütün tedbirlerin alındığını belirterek, ''Çok şükür ki şu an itibariyle tehlike atlatılmıştır'' dedi. Geminin yasal belgelerinin şu an için uygun olarak göründüğünü belirten Tozer, izin saatleri dışında yapılan nakil için, İstanbul Liman Başkanlığı'nın gerekli soruşturmayı başlattığını belirtti. 
     Tozar, Acil Kriz Merkezi'nin kurulduğu Fındıklı'daki Kıyı Emniyeti ve Gemi Kurtarma İşletmeleri KEGKİ Genel Müdürlüğü'nde düzenlediği basın toplantısında, dün akşam saat 22.00 sularında ''DD1'' isimli LPG yüklü TIR ve kamyon taşıyan geminin, su aldığını ve batmakta olduğunu ihbar ettiğini söyledi. 
     İhbarı alan KEGKİ acil müdahale botlarının hızla hareket ettiğini, çok zor hava koşulları altında burnu kanamadan son anda 8 gemiciyi ve denizciyi kurtardığını belirten Tozar, ''Bu en büyük sevincimiz olmuştur o an için'' dedi. 
     Gemi su alıp battıktan sonra 22 ton civarında LPG yüklü 5 TIR ile 14 ton civarında LPG yüklü 2 kamyondaki tankerlerin dolu şekilde Zeytinburnu'nun 1-1.5 mil açığında Marmara Denizi'nde yüzmeye başladıklarını anlatan Tozar, bütün botlar ve römorkörlerle harekete geçildiğini, KEGKİ Genel Müdürlüğü binasında Acil Kriz Merkezi kurulduğunu söyledi. 
     Kriz merkezinin önce 4'lü ve 3'lü şekilde hareket eden kara tankerlerini izlemeye başladığını, teker teker akıntıyla ilerledikleri noktaları hesapladıklarını, bunların herhangi bir zarar oluşturmaması için bütün tedbirlerin alındığını kaydeden Barış Tozar, gemiden denize düşen kamyon ve TIR'ların LPG yüklü olması, akıntı ve rüzgarın Ahırkapı-Yenikapı bölgesine doğru sürüklemesi nedeniyle öncelikle İstanbul Valiliği'nin bilgilendirildiğini ve emniyetle birlikte tüm sahil yolunun trafiğe kapatıldığını, yerleşim ve eğlence noktalarının da boşaltıldığını bildirdi. 
     Barış Tozar, çok zor hava şartları altında arkadaşlarının hiç uyumadan, kendi hayatlarını tehlikeye atarak KEGKİ ve bizzat filodaki diğer gemi ve römorkörlerle birlikte öncelikle 3 tane tankerin Ahırkapı bölgesinde kontrollü bir şekilde karaya oturtulduğunu ve bunların kontrol altına alındığını söyledi. 
     
     4 TANKER HAYDARPAŞA LİMANI'NDA 

     Daha sonra boğaz akıntısı ile ilerleyen 4 ayrı tankerin birlikte kontrol altında eskortlandığını ve bunların teker teker halatlarla önce birbirinden ayrılıp sonra yakalanıp bağlanarak Haydarpaşa Limanı'na çekildiğini belirten Barış Tozar, şöyle devam etti 
     ''Sabah 09.00 itibariyle en son tanker bağlanmış, zor hava şartlarında çekilerek Haydarpaşa Limanı 13 No'lu iskeleye bağlanmış, kontrol altına alınmıştır. Çok sevindirici bir olaydır. 
     3 tane tanker Ahırkapı'da kontrollü şekilde oturtulmuş, 3 tankerden bir tanesi sert hava şartları ve dalgalar nedeniyle kayalara çarparak delinmiş, öncelikle bir gaz sızıntısı oluşmuştur. Bunun için bütün itfaiye ekiplerimiz, oradaki bütün sivil savunma ekiplerimiz harekete geçmiş, ama çok şükür ki hiçbir sıkıntı olmadan gaz boşalması bitmiştir. 
     2 dolu bir boş tanker Ahırkapı açıklarındadır. Kontrolümüz altındadır. Şu anda hava şartları nedeniyle, yaklaşık 2-3 metreye varan dalgalar nedeniyle bunlara denizden şu an için ulaşamıyoruz, ama kontrol altındadır. Karadan da ulaşılamıyor. Fakat sevk ettiğimiz römorkörlerimiz ve botlarımızla en son roketlerle halat göndererek bu tankerleri bağlayıp tekrar denize çekip Haydarpaşa'ya birer birer kontrollü bir şekilde götürmeyi planlamaktayız. '' 
     İstanbul Boğazı'nın tedbir amacıyla uğraksız geçişlere dün akşam saat 22.45 itibariyle kapatıldığını, bütün şehir hatları ve diğer yolcu motorlarına da sabah 10.00'a kadar kapatıldığını, daha sonra kontrollü olarak açıldığını belirten Barış Tozar, şu anda Haydarpaşa mendireği içi kapalı tutulmak kaydıyla deniz trafiğinin uğraksız deniz geçişleri hariç açıldığını bildirdi. 
     Tozar, kayaların üzerine oturtulan dolu tankerler nedeniyle sahil yolunun da hala kapalı durumda olduğunu söyledi. 
     
     90 GEMİ BİRİKTİ 

     Ulaştırma Bakanlığı Müsteşar Yardımcısı Barış Tozar, İstanbul Boğazı'nın transit geçişlere ne zaman açılacağına ilişkin bir soruyu da şöyle yanıtladı 
     ''Benim bildiğim kuzeyde 50, güneyde 40 gemi birikmiş durumda. Ahırkapı'da dolu 2 tanker var. Bu tankerler tabii ki şu an için çok büyük bir tehdit olmasa da sonuçta bir tehdit, dolu şekildeler. Bunları en kısa sürede oradan alıp Haydarpaşa'ya geçirmemiz gerekiyor. Bunu değerlendiriyoruz. Şimdi gemilerimizi gönderip denemelerimizi yaptıktan sonra eğer şu andaki hava şartları içinde başarılı olamazsak, bunları kontrol altında tutup trafiğe açmayı düşünüyoruz. Eğer başarabilirsek çok kısa bir süre sonra yine trafiğe açacağız.'' Tozar, LPG tankerlerinin patlamasının yol açabileceği zararlara ilişkin bir soru üzerine de, ''Herhangi bir tehlike olmaması için her türlü tedbiri almıştık. Onun için ben biraz facia davetçiliği yapmak istemiyorum. Ama çok şükür ki, şu an itibariyle tehlike atlatılmıştır'' dedi. 
     
     HAVA DURUMU DA BİZDEN YANAYDI 

     LPG'lerin ARGAZ firmasına ait olduğunu belirten Tozar, Ahırkapı açıklarındaki tankerlerin patlama ihtimali olup olmadığının sorulması üzerine, söz konusu tankerlerin sahipleri ile görüşüldüğünü, tankerlerin delinmesi ve patlamasının milyonda bir ihtimal olduğunun söylendiğini, ancak yine bütün alanı boşaltıp, gerekli tedbirlerin alındığını bildirdi. 
     Tankerlerden birinin dün akşam delindiğini, gazın atmosfere karıştığını belirten Tozar, benzer durumda da aynı şeyin yaşanacağını tahmin ederek çalıştıklarını, ancak bir şanslarının da havanın durumu olduğunu söyledi. 30-35 kilometre hızla esen rüzgarın 15-18 kilometreye düştüğünü ifade eden Tozar, ''Dalgalar akşam üzeri daha da düşecek. Bu büyük bir şans diyelim'' dedi. 
     Tozar, tehlikeli yüklerin gece 00.30 ile 06.00 saatleri arası taşınması gerekirken kazanın söz konusu saatler dışında gerçekleştiğine dikkat çekilmesi üzerine, yapılan düzenlemenin şehiriçinde tehlikeli yük taşıyan araçların İstanbul trafiğine girmemesiyle alakalı olduğunu, gemi trafiğinin buna göre ayarlandığını belirtti. 
     
     ZAMAN TALİMATINA UYULMADI 

     Liman başkanlıklarının bu konuda işletici firmaları ve işletme liman müdürlüklerini her türlü tedbiri almaları ve bu konuda uyum sağlamaları için 2 kez yazılı olarak uyardıklarını bildiklerini ifade eden Barış Tozar, şöyle devam etti 
     ''Bu olay 22.00'de değil, 1'de 2'de de olabilirdi, hava şartları kötüydü. Bu gemi belki de bu hava şartında keşke hiç çıkmasaydı. Saati şu açıdan önemliydi. Liman Başkanlığımız ilgili şirketleri ve liman müdürlüklerini bu saatler arasında çalışmaları için talimatlandırmalarına rağmen ne yazık ki bu hadisenin 22.00 civarında olması bu talimata uyulmadığını gösteriyor. Bunun için de İstanbul Liman Başkanlığı gerekli tahkikat ve soruşturmayı başlatmıştır.'' Tozar, gemi kaptanının gözaltında olup olmadığına ilişkin soru üzerine, bir gözaltı olmadığını, Liman Başkanlığı'nın gerekli soruşturmayı yürüttüğünü bildirdi. 
     Barış Tozar, kazada batan geminin yasal çalışan bir gemi olup olmadığına ilişkin soru üzerine de, bunun tespitinin Liman Başkanlığı'nca yapıldığını, kendilerine gelen bilgiye göre yasal açıdan sorunu olmadığını belirtti. Tozar, ''Şu anda tartışılan, izin verilmiş saatler içinde seyre çıkmamış olması. Gemiyle ilgili herhangi bir sıkıntı var mıydı yok muydu, alması gereken tedbirleri almışlar mıydı almamışlar mıydı tabii ki bunlar tahkikat sonucu çıkacak'' dedi. 
     Tankerlerin riski düşük olması nedeniyle Haydarpaşa Limanı'na çekildiğini belirten Tozar, mendireğin içini dalgalar ve rüzgarların minimum etkilediğini, çevrenin kontrol altına alınıp boşaltımın yapılabileceğini söyleyerek, burada, kara itfaiyesi ve vinçlerin bulunduğunu, alanın bariyerlerle çevrildiğini, kimsenin içeri sokulmadığını, sigara içmenin, her türlü ateş ve çakmağın yasaklandığını anlattı. 
     
     ''UCUZ ATLATTIK'' 

     Barış Tozar'a, LPG yüklü tankerlerin patlaması halinde yaşanabilecek tehlikenin boyutu da soruldu. 
     Bilirkişi olarak bir şey söylemesinin doğru olmayacağını, patlamanın etkisinin karada ve denizde farklı olabileceğini belirten Tozar, karada olması halinde 100-200 metrelik bir çevrede etkisi olabileceğini, bunu düşünerek 300 metre kadar alanı boşalttıklarını söyledi. 
     20-25 kilogramlık bir tüpgaz tüpünün patlamasının yol açabildiği zarara işaret eden Tozar, ''Tabii ki güzel şeyler olmayacaktı. Ama ucuz atlattık, iyi atlattık. Hayatlarını tehlikeye atan bütün denizci dostlarıma teşekkür ediyorum'' dedi. 
     Tozar, büyük LPG patlamalarında kilometrelerce büyüklükte bir alanın etkilenebildiği, denizde tsunami etkisi bile görülebildiğine ilişkin bir soru üzerine de, bu olayda 7 tankerde toplam 138 tonluk LPG'nin söz konusu olduğunu vurguladı. 
     Bunların birbirinden ayrı olduğuna dikkat çeken Tozar, 5 bin tonluk LPG'nin patlaması halinde oluşabilecek bir senaryoda, ''bölgenin 3 bin kilometrelik alanı içerisinde oksijen absorpsiyonu olabileceği, burada canlı kalmayabileceği, 7-8 şiddetinde deprem şiddetine neden olabileceği'' gibi senaryolar bulunduğunu, ancak bunların ne kadar gerçek olduğunun bilinmediğini belirtti. 
     Barış Tozar, ''138 ton LPG'den bahsediyoruz ve ayrılmış, patlaması da gerçekten çok da kolay olmayan şartlardan bahsediyoruz. Onun için senaryo çizmem çok da doğru olmaz'' dedi. 
     138 ton LPG'nin patlamasının nelere yol açabileceği konusunda bir soru üzerine de Tozar, ''Bildiğiniz gibi LPG havadan ağır ve basınç altında sıvılaştırılmış şekilde bu tankerlerle taşınıyor. Tankerler çok güvenli aslında, sac kalınlıkları çok yüksek. Delinmeleri, bu şekilde patlamaları o kadar kolay değil. Bu bizim büyük şansımızdı'' dedi. 
     Toplantının sonunda, çalışmalar sırasında KEGKİ ekiplerinin çektiği görüntüler, basın mensuplarına dağıtıldı. 
     
</TEXT>
</DOC>
