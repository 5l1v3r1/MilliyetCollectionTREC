<DOC>
<DOCNO> 321256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sonsiy04.html </URL>
<DATE> 2005/03/06/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Erbakan'a yeniden siyaset yolu 
</HEADLINE>
<TEXT>

     Özgür CEBE DHA 

      BİNGÖL'de 1994'teki yerel seçimlerdeki konuşması nedeniyle kapatılan 1 No'lu DGM tarafından TCK'nın 312 2'nci maddesi uyarınca 1 yıl hapse mahkum edilip cezası ertelenen Necmettin Erbakan'ın, 312'nci maddede yapılan değişiklik ardından yeniden yargılanma istemine verilen olumsuz kararı Yargıtay bozdu ve dosyanın 312'nci maddede yapılan değişikliğe göre yeniden ele alınmasını istedi. Erbakan'ın genel bilgi tarama kaydı da postayla mahkemeye gönderildi. 
     3 Kasım 2002 tarihindeki genel seçimlerde Yüksek Seçim Kurulu'nun milletvekili adayı olamayacağı yönündeki kararından sonra Erbakan'ın avukatı Mehmet Ener kapatılan 1 No'lu DGM'ye dilekçe verip, AB Uyum Yasaları kapsamında 4744 sayılı yasaya göre TCK'nın 312'nci maddesinin yeniden düzenlendiğini, bu düzenlemeye göre, Erbakan'ın konuşmasının suç olmaktan çıktığını savundu. Avukat Ener, Erbakan'ın yeniden yargılanma ile suçun yok sayılmasını ve adli sicildeki sabıka kaydının silinmesini istedi. Aayrıca sabıka kaydı silinen Başbakan Recep Tayyip Erdoğan'la ilgili 4 No'lu DGM'nin kararını da emsal gösterdi. 
     Bunun üzerine Diyarbakır 1 No'lu DGM, 312'nci maddedeki değişikliğe rağmen suçun ortadan kalkmadığını, konuşmanın dini kavramları açıklama özgürlüğü kapsamında değerlendirilemeyeceği, ülkeyi yönetenler ile yönetenleri oylarıyla seçenleri gavur aşığı', faizci', sömürücü', bölücü' ve Batı taklitçisi' olarak nitelendirdiği, cezasının onanmasından sonraki 3 yıllık sürenin dolmadığı gerekçesiyle adli sicildeki sabıka kaydının silinmesi istemi ve yeniden yargılanma istemiyle suçun yok sayılması talebinin reddine karar verdi. 
     Yargıtay 8'inci Ceza Dairesi, bu kararı bozarak, 312'nci maddede yapılan değişikliğin lehe yönelik olması ve Erbakan'ın mahkumiyetinin üzerinden 3 yıllık sürenin geçmesi nedeniyle dosyanın incelenip, başka suçtan hükümlü değilse adli sicildeki sabıka kaydının silinmesi yönünde karar verip dosyayı 1 No'lu DGM yerine kurulan Diyarbakır 4'üncü Ağır Ceza Mahkemesi'ne gönderdi. 
     Bu karar üzerine mahkeme, Adalet Bakanlığı Adli Sicil ve İstatistik Genel Müdürlüğü'nden Necmettin Erbakan'ın sabıka kaydını istedi. Dün posta yoluyla mahkemeye gönderilen Genel Bilgi Tarama GBT kaydında Erbakan'ın 1997 yılında Ankara 9'uncu Ağır Ceza Mahkemesi'nde 2 yıl 4 ay hapis cezasına çarptırıldığı, cezanın Sarıyer Cumhuriyet Başsavcılığı'nca ertelendiği belirtildi. Erbakan'ın ayrıca, 2000 yılında Diyarbakır 1 No'lu DGM tarafından 1 yıl hapis cezasına çarptırıldığı, bu cezanın da 4616 sayılı Şartla Salıverme ve Cezaların Ertelenmesi Yasası kapsamında ertelendiği ve sanık hakkında başka bir hüküm bulunmadığı belirtildi. Erbakan'ın dosyası duruşmalı olarak 26 Nisan'da ele alınacak. 
     
</TEXT>
</DOC>
