<DOC>
<DOCNO> 325046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sondun28.html </URL>
<DATE> 2005/03/19/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Katar'da İngiliz okulunun yakınında patlama oldu 
</HEADLINE>
<TEXT>

     Katar'ın başkenti Doha'da bir İngiliz okulunun yakınında patlama olduğu, birkaç kişinin yaralandığı bildirildi. 
     El Cezire televizyonu, bir tiyatro oyununun sergilendiği okul yakınında meydana gelen patlamanın nedeninin henüz bilinmediğini duyurdu. 
     El Cezire, olay yerindeki itfaiyecilerin çıkan yangını söndürmeye çalıştığı ve ambulansların yaralıları hastaneye götürdüğü görüntüleri yayınladı. 
     Öte yandan, bir diplomat, AFP'ye yaptığı açıklamada, patlamanın okulun içindeki tiyatro salonunda meydana geldiğini belirtti. 
     
     BBC ''GAZ KAÇAĞI OLABİLİR'' 

     İngiliz yayın kuruluşu BBC, Katar'ın başkenti Doha'da, bir İngiliz okulunun ve Amerikan Büyükelçiliği'nin yakınındaki patlamanın gaz kaçağından olabileceğini belirtti. 
     BBC, Katar'daki İngiliz Büyükelçiliği'ne dayanarak verdiği haberde, patlamanın gaz kaçağından kaynaklanabileceğini ve birkaç kişinin yaralandığını duyurdu. 
     Polisin, Doha'nın kuzeyine 5 kilometre uzaklıktaki Farek Kelab yerleşim bölgesini kordon altına aldığı kaydedildi. 
     ABD Büyükelçiliği sözcüsü Patricia Kabra, patlamanın elçiliğin yakınında olduğunu, ancak nedeni konusunda henüz bilgileri olmadığını belirtti. 
     
     YARALILAR HAKKINDA ÇELİŞKİLİ BİLGİLER VAR 

     Katar'ın başkenti Doha'daki bir tiyatroda meydana gelen patlamanın ardından, yaralı sayısı hakkında çelişkili açıklamalar yapılıyor. 
     Bir hastane yetkilisi, patlamada en az 50 kişinin yaralandığını belirtirken, İçişleri Bakanlığı'ndan bir yetkili, 6 kişinin hafif yaralandığı kaydetti. 
     İzleyicileri arasında yaklaşık 100 Batılının bulunduğu bir tiyatro oyununun sergilendiği sırada meydana gelen patlamanın ardından, 50 kişinin hastaneye kaldırıldığı belirtildi. 
     Görgü tanığı Ahmed Gudah, yerde yatan, çoğu yabancı insanlar gördüğünü ve patlamanın etkisiyle şokta olduklarını kaydetti. 
     Bir hastane yetkilisi de 50'den fazla kişinin hastaneye yaralı getirildiğini söyledi. 
     İçişleri Bakanlığı'ndan Tuğgeneral Ahmed El Hariki ise El Cezire televizyonuna yaptığı açıklamada, ''Doha Players'' adlı tiyatronun içindeki bir lokantada meydana gelen patlamada, Arap ve yabancılardan 6 kişinin hafif yaralandığını belirtti. 
     El Hayki, patlamanın nedenini araştırdıklarını kaydetti. 
     Patlamanın kesin nedeni henüz bilinmemekle birlikte BBC, Katar'daki İngiliz Büyükelçiliği'ne dayanarak verdiği haberde, patlamanın gaz kaçağından kaynaklanabileceğini bildirdi. 
     ABD ordusundan Yüzbaşı Eric Clark ise patlama olduğu sırada tiyatroda sergilenen Shakespeare'in ''12. Gece'' oyununda rol alan bir kadınla görüştüğünü belirtti. Clark, kadının bir patlama duyduğunu ve kargaşa arasında insanların binadan çıktığını söylediğini kaydetti. 
     
</TEXT>
</DOC>
