<DOC>
<DOCNO> 314258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonyas09.html </URL>
<DATE> 2005/02/10/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Böylesi görülmedi .. İngiliz televizyonunda işkence 'şovu' 
</HEADLINE>
<TEXT>

     Hilal YILMAZ LONDRA, DHA 

İNGİLTERE'nin önde gelen televizyon kanallarından Channel 4, ABD'nin Küba'daki Guantanamo Üssü'nde esirlere uyguladığı işkenceleri bir reality şovla televizyon ekranlarına taşımaya hazırlanıyor. Bu ay sonunda yayınlanacak programda, 7 gönüllü erkek katılımcıya Guantanamo'dakilere benzer işkenceler yapılacak. 
     The Guardian'ın haberine göre şovda, 3'ü Müslüman 7 gönüllü erkeğe 48 saat boyunca, uykudan mahrum etme, aşırı soğuk ya da aşırı sıcak havaya maruz bırakma ve 'hafif' fiziksel saldırı gibi işkence yöntemleri uygulanacak. Katılımcılar şov sırasında ayrıca Guantanamo'nun yanı sıra Irak'taki Ebu Garip hapishanesinde uygulanan, çırıl çıplak soyma ve cinsel aşağılama gibi psikolojik işkence yöntemleriyle de karşılaşacak. 
     
     AMAÇ İŞKENCENİN ETKİSİNİ GÖSTERMEK 

     Benzeri görülmemiş bir televizyon programı olan 'Guantanomo Guidebook' adlı reality şovun yapımcıları, amaçlarının, 'işkencenin bireyler üzerindeki etkisini ortaya çıkarmak' olduğunu söyledi. Buna göre Guantanamo'da yaşanan işkence olaylarını örnek olarak alan yapımcılar, Doğu Londra'da kiralanan bir depoda Küba'daki şartların aynısını yaşatmaya çalışacak. Amerikan askerlerinin mahkumlara yaptığı işkence yöntemlerinin katılımcılara uygulacağı programda sonrasında, kişiler psikolojik teste tabi tutularak işkence sırasında ne hissettikleri sorulacak. 48 saatlik işkence bitiminde ise 7 katılımcıya psikolojik danışmanlık yapılacak. 
     
     İŞKENCE YAPMAK MEŞRU MU 

     Programın yapımcıları, 'işkencenin günümüzdeki yeri ve kullanımını' araştırmak üzere gerçekleştirilen şovun önümüzdeki günlerde çekilecek bir filmde de kullanılacağını belirtti. 'Teröre karşı savaşı' konu alan filmin, Amerikan ve İngiliz güçlerinin terörü durdurmak adına yaptığı işkencenin haklı olup olmadığını ortaya koyacağı kaydedildi. 
     Channel 4 Haber Koordinatörü Dorothy Byrne "Bu program izleyicilere işkence tekniklerini tanıma ve bu uygulamaların haklılığını sorgulama fırsatı sunacak" dedi. Şovun, bu ay sonunda gece geç saatlerde yayınlanması bekleniyor. 
     
</TEXT>
</DOC>
