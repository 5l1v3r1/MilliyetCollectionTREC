<DOC>
<DOCNO> 326018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur33.html </URL>
<DATE> 2005/03/22/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Ülkü Ocakları'nın ''bayrak'' eyleminde arbede .. 
</HEADLINE>
<TEXT>

     Mersin'de, Ülkü Ocakları İl Örgütü'nce, Nevruz kutlamaları sonrasında Türk Bayrağı'nın yakılması girişimini protesto amacıyla düzenlenen ''Tepki Yürüyüşü'' sırasında arbede yaşandı. 
     Hastane Caddesi Metropol önünde toplanan kalabalık, sloganlar atarak yürüyüşe başladılar. 
     İstiklal Caddesi'nden Cumhuriyet Alanı'na giden kalabalığa, öğrencilerin ''laf attığı'' yönündeki söylentiler üzerine bir grup, Tevfik Sırrı Gür Lisesi'ne girmek istedi. Duvardaki demirlerini aşarak okul içine girmeye çalışanlara, güvenlik güçlerinin müdahalesi sırasında arbede yaşandı. 
     Yürüyüş sürerken, bir dershanenin ''basıldığı'' yönündeki söylentiler üzerine de çoğunluğunu gençlerin oluşturduğu bir grup, koşarak dershane önüne gittiler. Olayın aslının olmadığı anlaşılması üzerine gençler, yürüyüşçülere katılarak Cumhuriyet Alanı'na yöneldiler. 
     Silifke Caddesi'nde ise yürüyüşçülerden bazıları, yoldan geçen bir gençle önce tartıştılar, daha sonra da saldırdılar. Polis, saldırıya uğrayan genci olay yerinden, polis aracına bindirerek uzaklaştırdı. Hastaneye kaldırılan gencin, ayakta tedavi edildiği öğrenildi. 
     Metropol Meydanı'nda toplanan kalabalığa hitaben konuşan Mersin Ülkü Ocakları Başkanı Alican Özbayrak, Pazar günkü kutlamalar sonrasında Türk Bayrağı'na yapılan alçakça saldırıyı şiddetle kınadıklarını bildirdi. 
     Özbayrak, ''Türk milliyetçileri olarak vatan topraklarını bölmeye çalışanlarla dün olduğu gibi, bugün de her yerde mücadele edeceğiz'' dedi. 
     Tarsus Belediye Başkanı Burhanettin Kocamaz ise ''Bu vatan sahipsiz değildir. Herkesi bir hafta boyunca ev ve işyerlerine Türk Bayrağı asmaya davet ediyorum'' diye konuştu. 
     Yürüyüşe, MHP 21. dönem milletvekili Yalçın Kaya ve Hidayet Kılınç, Altbirim Toroslar Belediye Başkanı Hamit Tuna, MHP İl ve İlçe yönetimi ile çok sayıda vatandaş, ellerinde Türk Bayrağı ile katıldı. 
     
</TEXT>
</DOC>
