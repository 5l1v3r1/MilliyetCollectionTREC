<DOC>
<DOCNO> 331549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur33.html </URL>
<DATE> 2005/04/08/ </DATE>
<TIME> 20.11 </TIME>
<AUTHOR>  </AUTHOR>
<HEADLINE>
İstanbul'da yol çalışmaları... 
</HEADLINE>
<TEXT>

     Anadolu Otoyolu'nun havaalanı kavşağında yapılacak çalışmalar nedeniyle yolun belli şeritleri 11 Nisan Pazartesi gününden itibaren trafiğe kapatılacak. 
     İstanbul Emniyet Müdürlüğü'nden yapılan yazılı açıklamada, Karayolları 17. Bölge Müdürlüğü'nün Anadolu Otoyolu Havaalanı Kavşağı'ndaki altgeçit inşaatı çalışmalarının orta refüjde yapılacağı kaydedildi. 
     Çalışmalar nedeniyle otoyolun 26-165. kilometreleri arasındaki kuzey ve güney yolların en soldaki şeritlerinin trafiğe kapatılacağı belirtilerek, çalışmaların 11 Nisan Pazartesi günü saat 06.00'dan itibaren, 31 Mayıs 2005'e kadar süreceği bildirildi. 
     Açıklamada, çalışmalar sırasında gerekli geçici trafik işaretlemesinin yapılacağı ve emniyet önlemlerinin alınacağı kaydedilerek, sürücülerin işaret ve işaretçilere uymaları gerektiği vurgulandı. 
     
</TEXT>
</DOC>
