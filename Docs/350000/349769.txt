<DOC>
<DOCNO> 349769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sontur15.html </URL>
<DATE> 2005/06/07/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
AKP'li milletvekili Kastal'ın dayısı öldürüldü 
</HEADLINE>
<TEXT>

     Osmaniye’nin Kadirli İlçesi’nde, AK Parti Milletvekili Durdu Mehmet Kastal’ın dayısı işadamı Ahmet Kastal, seyyar satıcının pompalı tüfekli saldırısı sonucu öldü. 
     AA muhabirinin edindiği bilgiye göre, evinden işyerine giden Ahmet Kastal, Pazar Mahallesi Sebze Halı Caddesi 8 Sokak’ta, henüz belirlenemeyen nedenle, tablada evde yaptığı tatlıları satarak geçimini sağlayan V.A.T’nin pompalı tüfekle saldırısına uğradı. 
     Petrol işletmeciliği yapan Kastal, vücudunun çeşitli yerlerinden vurularak olay yerinde hayatını kaybetti. Kastal’ın cesedi, Kadirli Devlet Hastanesi morguna kaldırıldı. 
     Alkollü olduğu belirlenen zanlının olay sonrası "Artık yaşamak istemiyorum" şeklinde nara atarak yakındaki evine gittiği ve burada polis tarafından gözaltına alındığı, suç aleti otomatik av tüfeğinin de ele geçirildiği bildirildi. 
     Yetkililer, olay yerinde 10 fişek bulunduğunu, yaklaşık 2 yıl önce eşinden boşanan zanlı ile işadamının komşu olduğunu belirttiler. 
     Kadirli Kaymakamı Sadettin Kalkan, olay yerine gelerek yetkilerden bilgi aldı, aileye başsağlığı ziyaretinde bulundu. 
     Bu arada, Ahmet Kastal’ın oğlu Hasan Kastal’ın AK Parti İl Genel Meclisi üyesi ve Kadirli Ticaret Odası Başkanı, diğer oğlu Eyüp Kastal’ın da AK Parti Kadirli İlçe ikinci başkanı olduğu öğrenildi. 
     
</TEXT>
</DOC>
