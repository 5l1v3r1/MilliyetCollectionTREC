<DOC>
<DOCNO> 304093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonspo10.html </URL>
<DATE> 2005/01/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Baliç Şampiyonluk yarışında Fenerbahçe Galatasaray'dan şanslı 
</HEADLINE>
<TEXT>

     Konyaspor'un ara transferde Galatasaray'dan aldığı Elvir Baliç, yeşil-beyazlı takımdaki ilk antrenmanına bu sabah çıktı. 
     Konyaspor'un kamp yaptığı Antalya Belek'e dün gelen Boşnak futbolcu, bu sabah yapılan antrenmanda takımdan ayrı özel olarak çalıştı. 
     Elvir Baliç, antrenman sonrası AA muhabirine yaptığı açıklamada, Galatasaray'dan gönderilmesinin kendisi için sürpriz olduğunu söyledi. 
     Teknik Direktör Gheorghe Hagi'nin bu sezon ilk yarının son 5 maçı hariç tüm karşılaşmalarda kendisine şans verdiğini hatırlatan Baliç, ''Bu şansı iyi kullandığımı düşünüyorum. İyi maçlar oynadım. Daha sonra sakatlığım nedeniyle 2 maçta görev alamadım. Sonraki haftalarda kadroya alınmayışımı Hocam herhalde antrenman eksiğim olduğunu düşünüyor diye yorumladım. Ancak yönetici Fatih Gökşen, Hagi'nin beni istemediğini bildirince çok şaşırdım'' diye konuştu. 
     Galatasaray ve Fenerbahçe dışında dünyanın en büyük kulübü olan Real Madrid'te de forma giydiğini, bugün de Konyaspor'un başarısı için ter dökeceğini vurgulayan Baliç, ''Ancak benim için kulüpler çok önemli değil. Ben sahada görevimi yapmaya çalışırım. Konyaspor'u da kesinlikle küçük bir kulüp olarak değerlendirmiyorum. Çok iyi bir kadroya ve teknik direktöre sahibiz. Arkadaşlarımla beraber Konyaspor'u ligde daha iyi yerlere getireceğiz'' dedi. 
     Şampiyonluk mücadelesinde Fenerbahçe'yi daha şanslı gördüğünü belirten Baliç, şöyle devam etti 
     ''Fenerbahçe şu anda Galatasaray'dan 4 puan önde. Ayrıca daha büyük mali imkanlara sahip. Transfer yapmaları kolay. Bu nedenle şansları daha fazla. Fakat Galatasaray'ın kadrosu da gerçekten çok kaliteli oyunculardan kurulu. Şampiyonluğu sürpriz olmaz. 
     Galatasaray ile Fenerbahçe Türkiye'nin en büyük 2 kulübü. Türkiye'de herhalde eşit durumdalar. Avrupa'da ise Galatasaray daha popüler. Fenerbahçe bu yıl UEFA Kupası'nda başarıyı yakalayabilirse, Avrupa'da Galatasaray'ın düzeyine gelebilir.'' 
     
</TEXT>
</DOC>
