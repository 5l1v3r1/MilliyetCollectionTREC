<DOC>
<DOCNO> 333125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonyas17.html </URL>
<DATE> 2005/04/13/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Boşanmaya hazırlanan Brad Pitt Malibu'da yaşayacak 
</HEADLINE>
<TEXT>

     Eşi Jennifer Aniston ile yollarını ayıran ünlü aktör Brad Pitt, Malibu'daki bir saray yavrusunda boşanma acısını atlatmaya çalışacak. Pitt, Malibu'daki okyanus manzaralı bir villayı 8 milyon dolara satın aldı. 
     Los Angeles Times'ın internet sitesindeki habere göre, birkaç hafta önce Aniston'ın boşanma davası açtığı Pitt, eşiyle birlikte yaşadıkları villada kalmak istemediği için başka bir ev arayışına girdi. 
     Zor bir dönem geçiren 41 yaşındaki ünlü sanatçı, bundan sonra ''bekar'' olarak sürdüreceği yeni hayatı için Malibu'daki bir villayı seçti. Malibu'daki okyanus manzaralı lüks villa, Ortaçağ'dan beri korunan bir yapı. 
     Sanatçının Beverly Hills'te Aniston ile oturdukları evde boşandıktan sonra kalamayacağı gerekçesiyle satın aldığı villa, her ne kadar bir ''saray yavrusu'' görüntüsünde olsa da önceki evlerine göre daha küçük. 
     Üç yatak odası ve dört banyosu ile toplam 4 bin metrekare kullanım alanı bulunan evde, yekpare camlı oturma odası, havuz, tenis kortu, özel plaj, helikopter pisti ve geniş bir bahçe yer alıyor. 
     
     EVİN ÇEVRESİNDE KUŞ UÇAMAYACAK 
     Restorasyonla yıpranmasının önüne geçilen evde, güvenlik için çevrede kuş uçurtmayacak derecede sıkı önlemler alındı. 
     Paparazzilerden yüzde yüz korunmalı bir evi tercih eden Pitt, evine gelecek konukları ve kendisinin fotoğraflarının çekilmesini engelleyecek her türlü güvenlik tesisatını da evin çevresine kurdurdu. 
     Aniston ile Pitt'in evlerinin de boşanma aşamasında bölüşülecek mallar arasında yer aldığı belirtildi. 
     Brad Pitt ile Jennifer Aniston, gittikleri bir tatilin ardından 8 Ocak 2005 tarihinde boşanacaklarını açıklamıştı. 
     
</TEXT>
</DOC>
