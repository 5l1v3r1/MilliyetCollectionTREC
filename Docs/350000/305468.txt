<DOC>
<DOCNO> 305468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonsiy16.html </URL>
<DATE> 2005/01/11/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
CHP'li Hasan Fehmi Güneş Adaylık için karar vermedim 
</HEADLINE>
<TEXT>

     CHP Genel Sekreteri Önder Sav, olağanüstü kurultaydan vazgeçilebileceğine ilişkin iddialarla ilgili olarak, ''Kurultay yapılacaktır, gündemi de yarın ya da ertesi gün ilan edilecektir'' dedi. 
     Önder Sav, TBMM'de gazetecilerin konuyla ilgili sorularını yanıtladı. Yüksek Disiplin Kurulu YDK için seçim yapılmasının hukuki açıdan mümkün olmadığı yönündeki iddiaların anımsatılması üzerine Sav, ''Hangi yüksek hukukçular bu konuda fetva verdi bilmiyorum ama bunu söylemek için Siyasi Partiler Yasası'nın 45. maddesini iyi okumamış olmaları gerekiyor'' diye konuştu. Sav, yasaya göre olağanüstü kurultayda YDK üyelerinin seçimi için bir engel bulunmadığını ifade etti. 
     
     GÜNEŞ ''ÖNERİLER VAR'' 
     Bu arada 29 ve 30 Ocak'ta yapılacak olağanüstü kurultay öncesinde kulislerde aday adaylığından söz edilen İstanbul Milletvekili Hasan Fehmi Güneş, AA muhabirinin sorusu üzerine, ''Arkadaşlarımın önerileri var değerlendiriyoruz, henüz karar aşamasına gelebilmiş değilim'' dedi. 
     Güneş, olağanüstü kurultaya giden süreçte yaşananlardan rahatsız olanların bir arayış içine girdiğine dikkati çekerek, ''Bu kolay bir karar değil. CHP gibi bir partide aday adayı olmak ciddiyetle değerlendirmeyi gerektirir. Bu anlayış ve özen içinde değerlendirme yapıyoruz. Benden beklenen düzeysiz bir sürecin ortağı ya da parçası olmamaktır'' diye konuştu. 
     Öte yandan aday adaylığı için ismi geçen CHP İstanbul Milletvekili Zülfü Livaneli de bazı milletvekilleri ve belediye başkanlarından gelen öneriler üzerine değerlendirme yaptığını ancak henüz karar vermediğini söyledi. 
     
     COŞKUNER VE BAYINDIR'IN AÇIKLAMASI 
     Bir gazetede yer alan haberde Livaneli'ye destek verecekler arasında isimleri sayılan Isparta Milletvekili Mevlüt Coşkuner ve Kırşehir milletvekili Hüseyin Bayındır yazılı bir açıklama yaparak, iddiaları yalanladılar. Coşkuner ve Bayındır, ortak açıklamalarında şunları kaydetti 
     ''Hiç tereddüt etmeden Genel Başkanımız Deniz Baykal'a destek vermeye devam edeceğiz. CHP sahipsiz değildir. Deniz Baykal asla yalnız değildir. Tüm oyunlara karşı örgütümüzle birlikte direneceğiz. İnancımızı, sevgili partimizi daha da büyük bir kararlılıkla, Genel Başkanımız Sayın Deniz Baykal'ın liderliğinde ileriye taşıyacağız.'' 
     
</TEXT>
</DOC>
