<DOC>
<DOCNO> 337487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sontur14.html </URL>
<DATE> 2005/04/27/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ölüm oynarken geldi 
</HEADLINE>
<TEXT>

     Yakup YILMAZ ADANA, DHA 

      ADANA’da 4 çocuklu Şükran ve Durmuş Ateş çiftinin tek kızı 2 yaşındaki Ayşegül, evlerinin bahçesinde arkadaşlarıyla oynarken, kullanılmadığı için bahçeye bırakılan ahşap vitrin dolabın üzerine devrilmesi sonucu ezilerek öldü. 
     Yüreğir İlçesi’ne bağlı Kürkçüler Beldesi Göztepe Mahallesi’nde oturan 44 yaşındaki çiftçi Durmuş Ateş ve eşi 38 yaşındaki Şükran Ateş, 3 erkek çocuklarının ardından çok istedikleri kız çocuğuna 2 yıl önce kavuştu. 2 yaşındaki Ayşegül ateş, babası tarlada, annesi evde çalışırken evin bahçesinde arkadaşlarıyla oyun oynamaya çıktı. Arkadaşlarıyla neşe içinde koşup oynayan minik kızın üzerine, ailenin yenisini aldığı için bahçeye koyduğu ahşap vitrin dolap devrildi. 
     Kızının canhıraş bağırtısı üzerine bahçeye koşan anne Şükran Ateş, gelen komşularının da yardımıyla vitrini kaldırarak, Ayşegül’ü altından çıkardı. Haber verilmesi üzerine koşarak eve gelen Durmuş Ateş, eşiyle birlikte tek kızlarını Adana Devlet Hastanesi'ne götürdü. Ancak, acil serviste yapılan kontrolde minik Ayşegül'ün ölmüş olduğu anlaşıldı. Otopsi sonrası, ailesine teslim edilen Ayşegül'ün minik cesedi, Kürkçüler Beldesi Mezarlığı’nda toprağa verildi. 
     Tek kızlarının ölümüyle çılgına dönen Şükran ve Durmuş Ateş çifti sinir krizi geçirdi. Baba Durmuş Ateş, gözyaşları içinde güçlükle konuşarak, Tarlada çalışırken, bahçedeki vitrinin kızımın üzerine düştüğünü söylediler. Koşarak eve geldim. Hemen hastaneye götürdük ama, yavrum ölmüştüö dedi. 
     
</TEXT>
</DOC>
