<DOC>
<DOCNO> 331222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur26.html </URL>
<DATE> 2005/04/07/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Gasp tecavüz 49 yıl 
</HEADLINE>
<TEXT>

     Samsun'da, 3 genç kızın para ve cep telefonlarını gasp ettiği, birisine de tecavüz etmek istediği iddiasıyla yargılanan sanık, 49 yıl hapis cezasına çarptırıldı. 
     Samsun 2. Ağır Ceza Mahkemesi'ndeki duruşmaya, yaklaşık 4 ay önce S.S 15 ve Ö.T'nin 20 cep telefonlarını, D.K'nin 23 ise 120 milyon lirası ile işyerinde bulunan bazı giyim eşyalarını gasp ettikten sonra tecavüze yeltendiği iddiasıyla tutuklu yargılanan Hikmet Kuzubaş 26 katıldı. 
     Hakkında 70 yıla kadar hapis cezası istemiyle yargılanan sanık, duruşmada suçlamaları kabul etti. Parasız kaldığı için böyle bir yola başvurduğunu öne süren sanık, ''İşsizdim, kendime para temin etmek için bu suçu işledim. Gasp suçunun cezasının ağır olduğunu bilmiyordum, pişmanım'' dedi. 
     Duruşmaya katılan olayın mağdurlarından D.K. de sanıktan şikayetçi olduğunu belirterek, ''ağır şekilde'' cezalandırılmasını istedi. 
     İfadelerin alınmasının ardından kararını açıklayan mahkeme heyeti, Hikmet Kuzubaş'ı toplam 49 yıl 8 ay hapis cezasına çarptırdı. Kuzubaş'ın bu cezası infaz kuralları çerçevesinde 36 yıla indirildi. 
     
</TEXT>
</DOC>
