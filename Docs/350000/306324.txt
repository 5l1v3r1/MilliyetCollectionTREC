<DOC>
<DOCNO> 306324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/siyaset/axsiy02.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal beni incitti 
</HEADLINE>
<TEXT>


Baykal'a 'İnönü gibi ol' diyen Sarıgül, "Üzerime çok geliyor ama ben Baykal'ı incitmeyeceğim" dedi 

İSTANBUL Milliyet 


Mustafa Sarıgül, Deniz Baykal'a, Erdal İnönü'yü hatırlattı. Sarıgül, "İnönü CHP'nin kurultayını nasıl Atatürk Spor Salonu'da 10 binlerin önünde yaptıysa, genel başkanımızın da bu kararı gözden geçirmesini istiyorum" dedi. 
Genel başkan adayı olduğunu CHP Genel Merkezi'nde açıklayacak olan Sarıgül, parti yönetiminin olumsuz yanıt vermesi durumunda açıklamayı genel merkez binası önünde yapmayı planlıyor. Buna da izin verilmezse açıklama genel merkezin bulunduğu Çevre Sokak'ta yapılacak. 
Sarıgül, DİSK Genel Başkanı Süleyman Çelebi ile KESK Genel Başkanı Sami Evren'i ayrı ayrı ziyaret etti. Soruları yanıtlayan Sarıgül, adaylığı ilgili kararın mitinglere bakılarak verilebileceğine söyledi. Sarıgül, şunları kaydetti "CHP, ara formülle değil, yapılacak olan tam demokratik kurultayla, Baykal'ın tek kale oynayacağı değil, adil, demokratik, basına ve kamuoyuna açık bir kurultayla iktidara taşınmalıdır. Genel başkandan demokratik bir kurultay istiyorum. Baykal'ın, İnönü ile yarıştığı günlerdeki gibi." 

'Üzerime çok geliyor' 
Baykal'ın kendisini çok incittiğini söyleyen Sarıgül, "Benim üzerime çok geliyor. Baykal'ın değirmenine su taşıdığınız zaman övülüyorsunuz, değirmenine su taşımadığınız zaman dövülüyorsunuz. Büyük bir hünkarın, 'İncinsen de incitme' diye önemli bir sözü var. Ben Baykal'ı incitme durumunda değilim" diye konuştu. 


</TEXT>
</DOC>
