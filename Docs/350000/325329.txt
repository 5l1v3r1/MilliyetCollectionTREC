<DOC>
<DOCNO> 325329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sontur04.html </URL>
<DATE> 2005/03/20/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Boğaziçi Köprüsü'nün 3 şeridi 2 saat trafiğe kapatıldı... 
</HEADLINE>
<TEXT>

     Boğaziçi Köprüsü'nün 3 şeridi, Türk Polis Teşkilatı'nın 160. kuruluş yıldönümü ve Polis Haftası etkinlikleri kapsamında gerçekleştirilen prova ve gösteri amaçlı çekim nedeniyle 2 saat trafiğe kapalı kaldı. 
     Köprünün Anadolu Yakası girişinde toplanan İstanbul Emniyet Müdürlüğü'ne bağlı resmi polis otoları, ''Şahinler'' adı verilen motorlu trafik ekipleri ve ''Yunuslar'' olarak bilinen motorlu asayiş ekipleri, konvoy halinde köprü üzerinden Avrupa Yakası'na geçtiler. 
     Bir polis helikopterinin de havadan katıldığı prova ve gösteri amaçlı çekim, birkaç kez tekrarlandı. 
     Prova ve çekim yapılan 06.30-08.30 saatleri arasında köprünün Anadolu Yakası'ndan Avrupa Yakası'na geçiş güzergahı üzerindeki 3 şerit, trafiğe kapalı kaldı. 
     Anadolu'dan Avrupa Yakası'na geçmek isteyen sürücüler, bu nedenle diğer yönde kendilerine ayrılan tek şeridi kullandı. 
     Boğaziçi Köprüsü'ndeki ulaşım, prova ve çekimin tamamlanmasıyla normale döndü. 
     
</TEXT>
</DOC>
