<DOC>
<DOCNO> 349780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sontur26.html </URL>
<DATE> 2005/06/07/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Diyarbakır sokaklarında akşam 1358 çocuk çalışıyor... 
</HEADLINE>
<TEXT>

     Diyarbakır'da, Sosyal Hizmetler İl Müdürlüğü'nce, 20-30 Mayıs tarihlerinde 19.00-22.00 saatleri arasında sokakta çalışan çocukların belirlenmesi için anket çalışması yapıldı. 
     30 sosyal hizmet uzmanı, psikolog, sosyolog ve rehber öğretmenin yaptığı ankette Ofis, Dağkapı, Huzurevleri, Bağlar, Koşuyolu gibi kentin en yoğun bölgelerinde 8-13 yaş arasındaki toplam 1358 çocuğun söz konusu saatlerde ayakkabı boyacılığı, mendil, simit ve sakız satmak için sokağa çıktığı belirlendi. 
     Ankete katılan çocuklardan 843'ü ailesinin Diyarbakır'a göç ettiğini, 441'inin babasının işsiz olduğu yer alan ankette, bin 107 çocuğun annesinin okuryazar olmadığı belirlendi. 
     
     ''EN ÇOK BOYACILIĞI TERCİH EDİYORLAR'' 

     Bu çocukların yüzde 50'sinin okuma yazma bilmediği ifade edilen ankette, çocuklardan 248'i ayakkabı boyacılığı, 112'si pazarda arabacı, 86'sı simitçi, 65'i seyyar satıcı, 50'si mendil satıcısı ve kalanınında tartıcılık, dilencilik, araba camı siliciliği, çerez satıcılığı yaptığı belirtildi. 
     
     RİSK ALTINDAKİ ÇOCUKLAR 

     Diyarbakır Sosyal Hizmetler İl Müdürü Haydar İpek, yaklaşık 10 gün süreyle Sosyal Hizmetler İl Müdürlüğü ve Milli Eğitim Müdürlüğü'nün işbirliğiyle alan çalışması yaptıklarını söyledi. 
     En çok risk altındaki çocukların gece çalışan çocuklar olduğunu belirten İpek, şöyle dedi 
     ''Çocuklar ailelerinin bilgisi dahilinde sokağa çıkıyor. Alan çalışmasında bir babanın 3 çocuğuyla çalıştığını gözlemledik. Bu çocukların büyük bir bölümü sosyo ekonomik nedenlerle sokakta olduklarını söylüyorlar. Ayrıca çeşitli çeteler tarafından sokağa itilen çocuklar var. Bu çocukların sosyal incelemesi yapılıp ilgili birimlerce rehabilitasyonu yapılacak. 75 Yıl Gençlik Merkezi'nde şu anda 700 çocuğumuz var. Bu yeni tespit ettiğimiz çocuklar ilk adım istasyonlarına ve yeni açacağımız Çocuk ve Gençlik Merkezlerine gönderilerek rehabilite edilecektir.'' 
     
     ''ÇÖP TOPLAYAN ÇOCUKLAR DAHA FAZLA'' 

     İpek, zaman zaman kamu kurum ve kuruluşlarca Diyarbakır'da çalışan çocuk sayısının farklı rakamlarla telafuz edildiğini, bu sayının net olarak ortaya koymak için çöp toplayan çocukları da saymaya başladıklarını belirtti. 
     Çalışmalarının tamamlanmasıyla kentteki risk altındaki çocuk sayısının net olarak elde edilebileceğini anlatan İpek, ''Çöp toplayan çocuk sayısının daha fazla olduğunu tahmin ediyoruz. Bu nedenle 50-100 kişilik bir ekip kurduk. Kentin tüm semtlerinde arkadaşlarımız çalışmalarını sürdürüyorlar'' diye konuştu. 

     
</TEXT>
</DOC>
