<DOC>
<DOCNO> 344577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonsiy09.html </URL>
<DATE> 2005/05/21/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Caferi Türk tarafı taleplerimizi olumlu yönde karşıladı... 
</HEADLINE>
<TEXT>

     Irak Başbakanı İbrahim Caferi, Türkiye ziyaretinin genel amaçlarına ulaştığını ve ortaya koydukları taleplerin Türk tarafınca olumlu yönde karşılandığını söyledi. 
     Caferi, iki günlük resmi ziyaret için geldiği Ankara’daki temaslarını tamamlamasının ardından, Türkiye’den ayrılışından önce Esenboğa Havalimanı’nda gazetecilerin sorularını yanıtladı. 
     Türkiye’ye ziyaretini nasıl değerlendirdiğine ilişkin bir soru üzerine Caferi, "Türk kardeşlerimizle, bizim tarafımızdan önerilen tüm konulara dair dosyalar görüşüldü. Türk tarafı çok iyi niyetle bizim taleplerimizi olumlu yönde karşıladı" diye konuştu. 
     Caferi, görüşmelerde elektrik, petrol, su, sanayi, ticaret ve siyasi alandaki konuların ele alındığını kaydederek, "Her ne kadar bu ziyaretim kısa sürse de bütün amaçlarımıza ulaştık. Bakanlarımız Türk tarafındaki ilgili bakanlarla görüşmek istediğimiz önemli konuların tümünü ele aldılar" dedi. 
     Irak Başbakanı Caferi, Irak’taki koalisyon güçlerinin çekilmesi için öngördükleri bir takvim olup olmadığının sorulması üzerine, "Irak’ta bulunan çokuluslu güçlerin çekilmesi şüphesiz ki Irak’ın güvenlik birimlerini oluşturması ve bu güvenlik birimlerinin üst düzeye çıkarılmasına bağlıdır" diye konuştu. 
     Irak’ın olağanüstü bir durumdan geçmekte olduğuna işaret eden Caferi, ülkenin güvenlik güçlerini oluşturmada yeterlilik sağladıkları takdirde çokuluslu gücün çekilmesini talep edebileceklerini kaydetti. 
     Caferi, Iraklı bir gazetecinin, "Güvenlikle ilgili sorunlarda Türk tarafından yazılı garanti aldınız mı " şeklindeki bir sorusu üzerine, siyasi tarih süresince Türk tarafından Irak’a karşı güvenlik düzeyinde herhangi bir ihlalin söz konusu olmadığını vurguladı. 
     Irak Başbakanı Caferi, Ankara’da yaptıkları görüşmelerde Türk yetkililerin Irak’taki güvenlik birimlerinin eğitilmesi için yardımda bulunacaklarını söylediklerini kaydetti. 
     Başta Başbakan Recep Tayyip Erdoğan ve Cumhurbaşkanı Vekili ve TBMM Başkanı Bülent Arınç olmak üzere Türk yetkililerin, Irak’taki anayasa çalışmaları süresince kendilerine yardımcı olabileceklerini, özellikle de eğitim ve uzmanlar bazında çalışmalar yapabileceklerini ilettiklerini belirtti. Caferi, bu konuda birlikte çalışma yapmaya açık olduklarını ifade etti. 
     Caferi, Türkiye’den elektrik alımına ilişkin bir soru üzerine, şu anda 150 megavatlık elektriğin zaten verilmekte olduğunu, kısa süre içinde bu rakamın 240’a, orta vadede 350’ye ve gelecekte de 1000 megavata kadar çıkarılmasının öngörüldüğünü söyledi. 
     Irak Başbakanı Caferi, ülkesinde çok sayıda Türk işadamının faaliyet gösterdiğine işaret ederek, Türk işadamlarının bu çalışmalarını sürdürmelerini istediklerini, Ankara’yı ziyareti sırasında, zaten onlarda da bu yönde bir isteklilik olduğunu gördüğünü ifade etti. 
     
</TEXT>
</DOC>
