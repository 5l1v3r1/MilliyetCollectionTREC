<DOC>
<DOCNO> 337678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun02.html </URL>
<DATE> 2005/04/28/ </DATE>
<TIME> 03.10 </TIME>
<AUTHOR>  </AUTHOR>
<HEADLINE>
Türkiye nin ortağı olduğu taarruz uçağı programında sorun çıktı... 
</HEADLINE>
<TEXT>

     Türkiye'nin de ortağı olduğu, dünyanın en büyük savaş uçağı geliştirme ve üretim projesi olan Ortak Tarruz Uçağı Joint Strike Fighter JSF programı için yürütülen çalışmalarda bazı sorunlarla karşılaşıldığı bildirildi. 
     New York Times gazetesinde yer alan haberde, ABD'nin yanı sıra aralarında Türkiye'nin de bulunduğu sekiz ülkenin katılımıyla başlatılan dünyanın en karmaşık projesi durumundaki JSF'nin maliyetinin 256,6 milyar dolara yükseleceği belirtilirken, programda baştan öngörülmeyen bazı güçlüklerle karşılaşıldığı kaydedildi. 
     Beş yıl önce başlatılan JSF programının başlangıçta öngörülen bütçeyi aşmasının ve program kapsamında üretilecek uçak sayısının azalmasının önemli bir sorun yarattığı belirtildi. 
     Sadece 2004 yılının son üç ayında bu programın maliyetinin 11,8 milyar dolarlık bir artış gösterdiğine işaret edilen haberde, Pentagon'un 2002 yılında tüm programın 192,5 milyar dolara mal olacağı tahmininde bulunmasına rağmen, hazırlanan yeni bir raporda bu tahminin 256,6 milyar dolara yükseltildiği ifade edildi. 
     Savaşan Şahin olarak bilinen F-16 uçaklarının yerini alacak olan JSF kapsamında 2007 yılında uçak üretimine başlanmasının planlandığı kaydedilirken, bugüne kadar ABD ve diğer ülke hava kuvvetlerine 4 bin 400 adet satılan F-16'ların ömrünü tamamladığı belirtildi. Haberde, F-16'lar gibi Lockheed Martin tarafından üretilmesi planlanan JSF projesine yönelik çalışmalar ilerliyor gibi gözükse de perde arkasında ciddi sorunlar yaşandığı kaydedildi. 
     JSF uçaklarının istenenden daha ağır olmasının programda iki yıllık bir gecikmeye yol açtığına değinilirken, programın uluslararası ortaklarının bazılarının da üretilecek bu uçakları satın almayabileceklerini açıkladıkları belirtildi. 
     ABD'nin gelecek 20 yıl boyunca programa yılda 10 milyar dolarlık bir bütçe ayrımasının güçlüğüne dikkat çekilen haberde, 2007 yılında üretime başlaması öngörülen JSF'nin hala bir çok önemli teknolojik sorunu çözemediği ifade edildi. 
     JSF'nin radar ve itici motor sistemleri da dahil olmak üzere sekiz kritik teknolojinin geliştirilmesi konusunda programın çok gerisinde olduğuna işaret edildi. 
     JSF kapsamında üretilecek olan savaş uçaklarının fiyatının başlangıçta 30-40 milyon dolar olacağı tahmin edilirken, bu fiyatın şimdiden 45-60 milyon dolara yükseldiğini kaydeden New York Times, üretilecek uçak sayısının da şimdiden başlangıçta öngörülenden az 500 adet azaltıldığını bildirdi. ABD Hava Kuvvetleri'nin 2 bin 852 olarak öngördüğü JSF filosunu 2 bin 443'e düşürdüğünün belirtildiği haberde, Amerikan donanması ve kara kuvvetlerinin de siparişlerini bin 89'dan 680'e düşürdüğü ifade edildi. 
     Programa katılan Türkiye, İngiltere, Hollanda, İtalya, Kanada, Danimarka, Norveç ve Avustralya'dan hiçbirinin şu ana kadar alım yapacağına dair herhangi bir taahhütte bulunmadığının belirtildiği haberde, bu konuda karar verme süresinin 2006 yılı aralık ayında sona ereceğine dikkat çekildi. 
     Henüz ilk safhasında bulunan JSF için harcanan 20 milyar dolarlık başlangıç maliyetinin 4 milyar dolardan fazlasının katılımcı ülkeler tarafından karşılandığının belirtildiği haberde, savunma uzmanlarının JSF'nin başarılı olacağı konusunda hala umutlu oldukları belirtildi. 
     Bu uzamanların programda yer almayan ülkelere de yüzlerce uçak satılabileceğini ifade ederek, bu ülkeler arasında İsrail ve Singapur'un başı çekeceğini söyledikleri kaydedildi. 
     Katılımcı ülkelerin program kapsamında geliştirilen teknolojilere erişimde güçlüklerle karşılaşmaktan da şikayetçi olduğunun belirtildiği haberde, programa 1,8 milyar dolarlık katkıda bulunan ABD'nin en yakın müttefiki İngiltere'nin bile sözkonusu teknolojilere erişim konusunda karşılaştığı bürokratik engellerden hayal kırıklığına uğradığına işaret edildi. Diğer ülkelerin ise program kapsamında yaratılan hemen hemen bütün istihdam imkanının ABD tarafından doldurulmasından şikayetçi oldukları kaydedildi. 
     JSF programı kapsamında ABD bugüne kadar 16 milyar dolarlık yatırım yaparken, İngiltere 1,8 milyar dolar, İtalya 1,1 milyar dolar, Hollanda 800 milyon dolar, Türkiye 175 milyon dolar, Kanada ve Avustralya 150'şer milyon dolar, Danimarka ve Norveç ise 125'er milyon dolarlık yatırım yapmış durumda. 
     
</TEXT>
</DOC>
