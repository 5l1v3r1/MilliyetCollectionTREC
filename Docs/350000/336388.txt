<DOC>
<DOCNO> 336388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sondun04.html </URL>
<DATE> 2005/04/24/ </DATE>
<TIME> 00.50 </TIME>
<AUTHOR>  </AUTHOR>
<HEADLINE>
Hariri'nin oğlu aday 
</HEADLINE>
<TEXT>

     Lübnan'da 14 Şubat'ta suikasta kurban giden eski Başbakan Refik Hariri'nin oğlu Saadeddin Hariri, mayıs ayında yapılması planlanan genel seçimlerde aday olacağını açıkladı. 
     Saadeddin Hariri, Amerikan CNN televizyonuna yaptığı ve Hariri ailesine ait Future televizyonunda da yayınlanan açıklamasında, ''seçimlere katılmayı istediğini, babasının yolunda ilerleme niyetinde olduğunu'' söyledi. 
     ''Başbakanlığa göz dikip dikmediğine'' ilişkin bir soru üzerine Saadeddin Hariri, ''Babam, hiçbir zaman makam arayışında olmadı. Lübnan için bir şeyler yapmak istiyordu. Ben başbakan olarak ya da olmadan bunu yapabilmeyi istiyorum, bunu zaman gösterecek'' diye konuştu. 
     Saadeddin Hariri, Fransa Cumhurbaşkanı Jacques Chirac, Suudi Arabistan Veliaht Prensi Abdullah Bir Abdülaziz gibi önemli kişilerin ve ABD gibi dost ülkelerin ''Lübnan'a ve kendisine yardım edeceğini umduğunu'' da kaydetti. 
     BM'nin Refik Hariri suikastıyla ilgili soruşturmasıyla ilgili bir soru üzerine de Saadeddin Hariri, BM'ye sonuna kadar güvendiğini belirtti. 
     Saadeddin Hariri, ''gerçeğin ortaya çıkacağına, kimin suikast planını yaptığının ve kimin düğmeye bastığının bulunacağına kesinlikle inandığını'' söyledi. 
     
</TEXT>
</DOC>
