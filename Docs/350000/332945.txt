<DOC>
<DOCNO> 332945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko45.html </URL>
<DATE> 2005/04/13/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Ray Sigorta Hisse bedelleri kesinleşti 
</HEADLINE>
<TEXT>

     Ray Sigorta, ellerinde bulunan Dışbank iştiraklerinin bankaya satışında hisse bedellerinin kesinleşmediğini bildirdi. 
     Ray Sigorta'dan Borsa'ya gönderilen açıklamada, şirket ortağı Doğan Şirketler Grubu Holding A.Ş.'nin dün tarihli İMKB Günlük Bülteni'nde yayınlanan özel durum açıklamasında, Doğan Şirketler Grubu Holding A.Ş., Türk Dış Ticaret Bankası Mensupları Emekli Sandığı Vakfı, Türk Dış Ticaret Bankası Mensupları Güvenlik Vakfı, Aydın Doğan, Arzuhan Yalçındağ, Vuslat Doğan Sabancı, Hanzade Doğan, Begümhan Doğan Faralyalı ve İmre Barmanbek ile Fortis Bank arasında 11 Nisan Pazartesi günü bir hisse alım satım anlaşması imzalandığı anımsatıldı. 
     Anlaşmada öngörülen hisse devir işleminin tamamlanmasına kadar, şirket elinde bulunan ve aynı zamanda Türk Dış Ticaret Bankası A.Ş. iştiraki olan Dış Yatırım Menkul Değerler A.Ş., Dış Ticaret Finansal Kiralama A.Ş., Dış Ticaret Factoring A.Ş. ve Doğan Emeklilik A.Ş. hisselerinin bedelleri peşin ödenmek üzere Türk Dış Ticaret Bankası A.Ş.'ye satılmasının kararlaştırıldığı belirtilen açıklamada, ''Satılacak iştiraklerimize ait satış bedelleri henüz kesinleşmemiş olup, kesinleşmesini takiben derhal kamuya açıklama yapılacaktır'' denildi. 
     
</TEXT>
</DOC>
