<DOC>
<DOCNO> 339490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sondun28.html </URL>
<DATE> 2005/05/04/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Loğoğlu Washington Times'a yazdı Türkler ve Ermenileri uzlaştırmak 
</HEADLINE>
<TEXT>

     Türkiye’nin Washington Büyükelçisi Faruk Loğoğlu, Osmanlı İmparatorluğu’nun son döneminde Ermeni ve Türklerin verdiği kayıplar konusunda, "Geçmişteki anıların uyandırdığı duyguların tanınması ve saygı görmesi önemli olduğu gibi, belli bir döneme ait, üzerinde uzlaşmadığımız görüşlerimizin bugünümüzü ve geleceğimizi belirlemesine izin veremeyiz" açıklamasında bulundu. 
     Büyükelçi Loğoğlu, muhafazakar The Washington Times gazetesinde yayımlanan "Türkler ve Ermenileri Uzlaştırmak" başlıklı makalesinde, "geçen ay Ermenilerin bütün dünyada, Osmanlı İmparatorluğu’nun son döneminde soydaşlarının ölmesini tarihin acı bir bölümü olarak andığını" belirtti. 
     "Ermeni eylemcilerin, siyasi liderler ve milletvekillerini, dünyadaki ülkeleri, kendi tanımladıkları şekilde bu olayları tanımaya çağırdığını" kaydeden Loğoğlu, "Ermenilerin, bu trajedinin tanınması çağrıları büyürken, bütün dünyadaki Türkler de daha sessiz bir şekilde, aynı dönemde, savaş yorgunu Anadolu’da ölen, ayrıca 1970 ve 80’li yıllarda Ermeni teröristlere hedef olan yurttaşlarını anıyor" 
     ifadesini kullandı. 
     Loğoğlu, "Birinci Dünya Savaşı sırasında yüzbinlerce Türk ve Ermeninin, Osmanlı İmparatorluğu’nun doğu illerinde çıkan Ermeni ayaklanmasının sonucunda öldüğünü, ayrıca savaş döneminde hastalık ve açlığın da kayıplara neden olduğunu, bu dönemin her iki taraf için de yaslı bir zaman olduğunu" ifade etti. 
     Faruk Loğoğlu, "Bu nedenle Ermenilerin, anne babaları ve büyükanne, büyükbabalarını kaybetmekten dolayı bugünkü kuşaklarının hissettiği bu acı ve üzüntüyü kabul etmeliyiz. Aynı şefkat, Türk halkına da gösterilmeli" ifadesini kullandı. 
     Loğoğlu, "İyi komşuluk için gereken, Ermenistan ve Türkiye’nin ortak anlayış ve çıkarları, dünyadaki yurttaşlarının geçmişle barışması ve yenilenen bir dostluk ve uyumla ilerlemesidir. Makul, insanlarımızı birleştirecek bir sonuç için olumlu tarafa eğilelim. Bu da ancak açık ve dürüst diyalogla sağlanabilir" çağrısında bulundu. 
     "Türkiye’nin bu nedenle Ermeni tarafıyla diyalog için çaba harcadığını" anlatan Loğoğlu, "bugüne kadar bu girişimlerin karşılık görmediğini" kaydetti. 
     Loğoğlu, "bunun da konunun her iki taraf için de hassasiyeti dolayısıyla anlaşılabilir olduğunu, ancak çabaların bir kenara bırakılmaması gerektiğini, karşılıklı güven ve konuşmanın ilerlemeyi getireceğini" bildirdi. 
     "Başbakan Recep Tayyip Erdoğan’ın, Ermenistan Devlet Başkanı Robert Koçaryan’a bir mektup göndererek, uzmanların konuyu araştırması için arşivlerin açılmasını önerdiğini" hatırlatan Loğoğlu, "Eğer bu fırsat yakalanırsa 1915 olaylarının 90’ıncı yıldönümü, Türk-Ermeni ilişkilerinde tarihi ve olumlu bir dönemeci de temsil edebilir" ifadesini kullandı. 
     Loğoğlu, "ABD Başkanı George W. Bush’un da 24 Nisan açıklamasında, aynı umudu dile getirdiğini" kaydetti. 
     
</TEXT>
</DOC>
