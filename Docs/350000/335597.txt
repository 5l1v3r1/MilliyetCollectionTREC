<DOC>
<DOCNO> 335597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonspo22.html </URL>
<DATE> 2005/04/21/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Rıza Çalımbay Pankart tartışması babamı üzüyor 
</HEADLINE>
<TEXT>

     Beşiktaş Teknik Direktörü Rıza Çalımbay, hafta sonu ligde Konyaspor ile yapacakları maçın kritik olduğunu belirterek, ''Konyaspor maçını kazandığımız taktirde Fenerbahçe maçının anlamı daha büyük olacak'' dedi. 
     Çalımbay, BJK Nevzat Demir Tesisleri'nde düzenlediği basın toplantısında, Konyaspor maçının zorlu geçeceğini ifade ederek, şu değerlendirmeyi yaptı 
     ''Konyaspor maçı bizim için en kritik maç. Beşiktaş'ı hem kupadan elediler, hem de ligde berabere kalarak Beşiktaş'a puan kaybettirdiler. Çok zor maç olacak. Konyaspor maçını kazandığımız taktirde Fenerbahçe maçının anlamı daha da büyük olacak. Herkesin ayağını yere basması lazım. Çok dikkatli olmalıyız. Futbolcularımla konuştum, hepsi bunun bilincinde. Aynı Fenerbahçe maçındaki gibi ciddiyet ve disiplin içinde Konyaspor maçına çıkacağız.'' 
     
     DERBİ MAÇTAKİ PANKART 
     Beşiktaş teknik direktörü, Fenerbahçe ile yaptıkları derbi maçta sarı-lacivertli taraftarların açtığı pankart olayıyla gündeme gelmenin kendisini ve ailesini rahatsız ettiğini belirterek, medyadan konunun kapatılması için ricada bulundu. 
     Fenerbahçe camiasının ve kamuoyunun gerekli duyarlılığı göstererek olayla ilgili en güzel yanıtı verdiğini anlatan Rıza Çalımbay, ''Ben bu kadar da beklemiyordum. Gerçekten çok büyük bir destek geldi. Bu destek bir tek bana değil, o işi yapan bütün insanlara geldi. Bu da mükemmel bir şey. Ben ailemle babamla her zaman gurur duymuşumdur'' diye konuştu. 
     
     ''FENERBAHÇELİ TARAFTAR BENİM DE TARAFTARIM SAYILIR'' 
     Fenerbahçe Kulübü yöneticilerinin yanı sıra taraftarlarının da kendisine pankart konusunda oldukça destek verdiğini anlatan Çalımbay, şunları söyledi 
     ''Artık o olayı fazla büyütmek istemiyoruz. Gerekli cevaplar zaten verildi. Üstüne gitmeye gerek yok. Bizim işimiz futbol. Bizim mücadele edeceğimiz yer ayrı. Ben bunu hiçbir zaman Fenerbahçe'ye mal etmedim. Fenerbahçe taraftarı çok büyük bir camiadır. Öyle 3-4 kişinin veya 10 kişinin yaptığı işi bir yere mal etmek yanlış. Ama tepki gösterilmeden olmaz. Gerekli tepkiyi zaten kamuoyu gösterdi. Bu saatten sonra üstüne gidilmesi beni çok rahatsız ediyor ve üzüyor. Onun için lütfen artık bu olayı kapatalım, rica ediyorum. Fenerbahçe'nin bütün taraftarları, yöneticileri olsun, hepsi destek oldu. Bunun Fenerbahçe ile hiçbir alakası yok. Benim Fenerbahçe Kulübü'ne saygım sonsuzdur. Fenerbahçeli taraftar benim de taraftarım sayılır. Onun için sorun değil. Olay kapandı bitti. Ben rahatsız oluyorum, ailem rahatsız oluyor, devamlı gündeme gelmekten babam, annem rahatsız oluyor.'' 
     
     UEFA KUPASI ŞANSI 
     Çalımbay, Fenerbahçe'nin Denizlispor ile yapacağı Türkiye Kupası maçında rakibini yenmesinin Beşiktaş'a önümüzdeki sezon UEFA Kupası'na katılma şansını getireceği hatırlatılarak yöneltilen bir soruyu şöyle yanıtladı 
     ''Ligde ve kupalarda her şey bazen başka takımların alacağı neticelere bağlı olabilir. Fenerbahçe için de önemli bir maç. Yıllar sonra final şansı yakalıyorlar. Kupayı alma şansları da çok. Onlar açısından da çok önemli bir maç. Fenerbahçe yendiğinde bizim için de önemli maç. Tabii ki o maçı düşünüyoruz, her olasılığı da düşünüyoruz, ama bizim her şeyden önce kalan 6 maçımıza bakmalıyız.'' 
     
     ''DERBİYE YAKIŞAN BİR FUTBOL OLDU'' 
     Siyah-beyazlı ekibin çalıştırıcısı, Fenerbahçe ile yaptıkları maçın dün akşam izlediği Galatasaray-Trabzonspor maçına göre daha tempolu geçtiğini kaydederek, ''Derbiye yakışan bir futbol oldu'' dedi. 
     Fenerbahçe karşısında alınan galibiyete camialarının ihtiyacı olduğunun altını çizen Çalımbay, ''Maçın içinde yaşananlardan sonra galip gelmek apayrı bir özellik taşıdı. Maçın her saniyesi çok güzeldi. Seyirci de zevk aldı'' diye konuştu. 
     Rıza Çalımbay, takımın Del Bosque döneminden daha iyi olduğu şeklindeki bir soruya da ''Biz geçmişle ilgilenmiyoruz. Del Bosque çok değerli bir teknik direktör. Kariyerini ispat etmiş. 'Del Bosque onu yaptı, biz bunu yaptık' diye kıyaslama yapmıyoruz. Bu kıyaslamaları size bırakıyoruz. Amacımız sezon sonuna kadar iyi bir çizgi yakalamak'' dedi. 
     Çalımbay, takımdan gidecek veya takımda kalacak futbolcularla ilgili konuların iki hafta sonra belli olabileceğini belirterek, ''Bana bunu iki hafta sonra sorun. Sanıyorum o zaman her şey netleşecek. Yönetim kurulu gerekli açıklamaları yapar'' diye konuştu. 
     
</TEXT>
</DOC>
