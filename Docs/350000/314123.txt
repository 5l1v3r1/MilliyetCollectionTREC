<DOC>
<DOCNO> 314123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/soneko31.html </URL>
<DATE> 2005/02/10/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Ziraat Bankası şubelerinde kredi kuyruğu... 
</HEADLINE>
<TEXT>

     Ziraat Bankası tarafından verilen nema karşılığı tüketici kredisi uygulamasına büyük ilgi gösteren vatandaşlar, Ziraat Bankası şubeleri önünde kuyruklar oluşturdu. 
     Uygulamadan faydalanmak isteyenlerin büyük çoğunluğu biriken kredi kartı borçları nedeniyle kredi talep ettiklerini belirtiyorlar. 
     Konuyla ilgili konuşan bir vatandaş, ''Türkiye'de ne zaman ne olacağı belli değil. Bu nedenle nakit para her zaman taksitlendirilmiş paradan iyidir'' derken, bir diğer vatandaş ise, uygulanan faiz oranının yüksek olduğunu savundu. 
     Bu parayı Ziraat Bankası'ndan normal tüketici kredisi olarak çektikleri takdirde 250 milyon daha az geri ödeme yapacaklarını ifade eden vatandaşlar, ''Ancak ne yapalım ki borçlarımız var'' dediler. 
     Ziraat Bankası Genel Müdürü Can Akın Çağlar ise, bugün düzenlediği basın toplantısında, nema karşılığı tüketici kredisine 9 Şubat itibariyle bir günde 65 bin 263 kişi başvurduğunu ve bu başvurulardan 22 bin 542 kişinin talebinin karşılandığını açıklamıştı. 
     Başvuranların toplam talep tutarının 81 milyon Yeni Türk Lirası YTL olduğunu ifade eden Çağlar, kullandırılan tutarın 28 milyon 15 bin 23 YTL, kişi başına ortalama tutarın 1243 YTL olduğunu belirtmişti. 
     Ziraat Bankası Genel Müdürü, söz konusu krediyle vatandaşların daha yüksek faizli kredi ve borçlarını kapatma imkanına sahip olacaklarını vurgulamıştı. 

     
</TEXT>
</DOC>
