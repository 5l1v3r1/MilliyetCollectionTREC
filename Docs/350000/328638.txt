<DOC>
<DOCNO> 328638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur01.html </URL>
<DATE> 2005/03/30/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Isparta'nın Sütcüler ilçesinde Orhan Pamuk'un kitapları toplatılıyor 
</HEADLINE>
<TEXT>

     Isparta'nın Sütçüler İlçesi Kaymakamı Mustafa Altınpınar, Orhan Pamuk'un Ermeni soykırımına yönelik sözleri üzerine, ilçede kamu kitaplıklarındaki kitaplarının toplatılarak imha edilmesi emrini verdi. 
     Emir sonrası kitaplıklarda Pamuk'un kitaplarının çıkmaması üzerine Kaymakam Altınpınar, ''Keşke yazıyı yazmadan önce ilçede Pamuk'a ait kitap olup olmadığını araştırsaydım diye düşünüyorum'' dedi. 
     Sütçüler İlçesi Kaymakamı Mustafa Altınpınar, ilçedeki tüm kamu kurum ve kuruluşlarına gönderdiği yazıda, ''Son günlerde kamuoyunda tartışılan ve yazar olduğu iddia edilen Orhan Pamuk, yurtdışında verdiği beyanatlarda, onurunu her şeyin üzerinde tutan Türk Milleti'ni rencide edici asılsız iftiralarda bulundu'' dedi. 
     Altınpınar, yazısında, ''Bu azınlık ırkçısının asılsız iftiralarına karşı, Türk Milleti'nin elbette meşru müdafaa hakkı vardır. Bu itibarla tüm kamu kurum ve kuruluşlarımızın kütüphanelerini ve kitaplıklarını tarayacak ve adı geçen şahsa ait kitaplar ayıklanarak imha edilecektir'' dedi. 
     Kaymakam Altınpınar, AA muhabirine yaptığı açıklamada, kararın tamamen ''kişisel'' olduğunu belirterek, ''Bu emri, Orhan Pamuk'un Ermeni soykırımına yönelik yaptığı açıklamalara tepki amacıyla verdim. Yapılan incelemede, ilçede Pamuk'a ait hiç kitap bulunamadı. Bu yüzden keşke yazıyı yazmadan önce ilçede Pamuk'a ait kitap olup olmadığını araştırsaydım diye düşünüyorum'' diye konuştu. 
     Isparta Valisi İsa Parlak da yaptığı açıklamada, şunları kaydetti 
     ''Kaymakam Altınpınar, Sütçüler'deki kamu kurumlarının kitaplıklarında Orhan Pamuk'a ait kitapların toplatılması için talimat vermiş. Ancak kitaplıklarda Pamuk'a ait hiç kitap çıkmamış. Kaymakam Altınpınar, yetkisini yanlış kullanmış. Netice olarak bu yanlış emirdir. Emir bugün iptal edildi.'' 
     
</TEXT>
</DOC>
