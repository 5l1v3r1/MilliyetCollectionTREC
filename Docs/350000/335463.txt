<DOC>
<DOCNO> 335463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun13.html </URL>
<DATE> 2005/04/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İran El Cezire, ABD politikalarına hizmet ediyor 
</HEADLINE>
<TEXT>

     İhsan DÖRTKARDEŞ-DHA 

      İRAN Kültür ve İslami İrşat Bakanlığı, Katar'dan yayın yapan El Cezire televizyonunun 'basın ahlakı ve habercilik ilkelerine bağlı kalmadığını' öne sürerken, Tahran Radyosu, bu kanalın faaliyetlerinin ABD'nin politikalarına hizmet ettiği gerekçesiyle durdurulduğunu öne sürdü. 
     Ahvaz'da, bölgenin etnik yapısının değiştirileceği yolundaki iddiaların ardından çıkan olaylarda en az 3 kişinin öldüğü iddia edilirken, İran yönetimi, El Cezire'nin olaylarla ilgili yayınından rahatsız olarak, bu kanalın faaliyetlerini kapattı. Tahran Radyosu, İran'daki temsilciliğinin tüm faaliyetlerini durdurulması ile ilgili yorum yayınlandı. Yorumda El Cezire'nin İran'ın Ahvaz kentindeki son huzursuzluklarla ilgili haberlerinde asılsız ve kışkırtıcı iddialarda bulunduğu İran'da etnik ihtilaf çıkarılması yönünde bir tutum izlediği öne sürüldü. Yorumda şöyle denildi 
     
     'EL CEZİRE'NİN TUTUMU BASIN KURALLARINA AYKIRI' 
     "El Cezire ayrıca Ahvaz'da halkın çoğunluğunun federal bir yönetimin kurulmasını istediğini iddia etti. El Cezire sahte bir mektup konusundan yararlanarak, bu kentteki son huzursuzlukların etnik ihtilaflar ve Kuzistan eyaletinde Arapça konuşan İranlılar'a yönelik ayrımcı politikalardan kaynaklandığını telkin etmeye çalıştı. Aslında El Cezire televizyonunun bu tutumu basın kurallarına aykırıdır ve El Cezire'nin hür haberleşme akımı dışında bazı hedefleri bulunduğu fikrini gündeme getiriyor." Yorumda, El Cezire'nin bu yılın başından bu yana İran'ın durumuyla ilgili siyasi, iktisadi. sosyal ve kültürel programlarında planlı olarak benzer şüphe ve düşünceleri gündeme getirmeye çalıştığı ve defalarca bu kanala uyarılarda bulunulduğu ileri sürülürken, şöyle devam edildi 
     "El Cezire televizyonunun eski İran Cumhurbaşkanı Özel Kalem Müdürü tarafından yazıldığı iddia edilen ve Kuzistan'da nüfus yapısının değiştirilmesi tavsiye edilen sahte bir mektubun yayınlanmasının sebep olduğu olayların ele alınması bahanesiyle bu tahriklerde bulunması şüpheli ve üzerinde durulması gereken bir konudur. Batı medyası ve El Cezire'nin, Amerika'nın İran'da haziranda yapılacak seçimlere halkın katılım düzeyinin azaltılması için propagandalar başlattığı dönemde Ahvaz'daki olaylardan yararlanmaya çalıştıkları belirtilmelidir. El Cezire'nin Arap ülkelerin meseleleri konusunda izlediği tutumu da ABD'nin bölgeye yönelik propagandalarının amaçlarının göstergesidir. El Cezire'nin amacı bölge ülkeleri arasındaki ilişkilerin etkilenmesi ve ABD'nin bölgede istediği siyasi değişikliklere zemin hazırlanmasıdır. Bu girişimler ABD'nin bölgeye yönelik stratejisinin bir parçasıdır. Bu strateji muhtelif bahaneler ve görünüşte farklı lakin temelde aynı olan konulardan yararlanılarak uygulanmaya çalışılıyor." Tahran Radyosu, El Cezire televizyonunun İran'daki bürosunun faaliyetleri, bu televizyonun Ahvaz'daki 'eşkıya' olarak nitelendirilen grupların tahrik edilmesindeki rolü konusundaki uzman incelemeler yapılıncaya kadar askıya alındığını vurguladı. 
     
     EL CEZİRE DENGELİ VE OBJEKTİFİZ 
     El Cezire Televizyonu'ndan yapılan açıklamada ise, El Cezire'nin, bir tartışmanın tüm taraflarına görüşlerini aktarma şansı vermeye yönelik politikasını sürdüreceği vurgulandı. El Cezire, İran'daki gelişmeleri 'objektif ve dengeli tavırla' izlemeye devam edeceğini bildirdi. 
     
</TEXT>
</DOC>
