<DOC>
<DOCNO> 338412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sondun30.html </URL>
<DATE> 2005/04/30/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Irak'a Komşu Ülkeler Dışişleri Bakanları Toplantısı sonuç bildirisi 
</HEADLINE>
<TEXT>

     Irak'a komşu ülkelerin dışişleri bakanları, Irak'ta yeni seçilen geçiş hükümetine destek ve işbirliği taahhüdünde bulundular. 
     İstanbul'da düzenlenen Irak'a Komşu Ülkeler Dışişleri Bakanları Toplantısı'nın sonuç bildirisi yayınlandı. 
     Bildiride, komşu dışişleri bakanları, Irak'ın birleşik, demokratik ve çoğulcu, Irak halkının karar vermesi halinde federal yapıyı içine alan bir devlete geçişinin sağlamasını teyit ettiler. 
     
     GENEL SEÇİMLER 
     Sonuç bildirisinde, genel seçimlerin düzenlenmesi ve meclis başkanı, devlet başkanı, başkanlık konseyi, başbakan ve geçiş hükümetinin oluşturulmasından duyulan memnuniyet dile getirildi. 
     Irak'a komşu ülkelerin toplantılarının 23 Ocak 2003'te İstanbul'da başlatıldığına işaret edilen bildiride, Irak ve tüm bölgenin özgürlüğü, barışı ve istikrarı için uyum içinde kararlılık teyit edildi. 
     Bildiride, Irak'ın egemenliği, bağımsızlığı, toprak bütünlüğü ve ulusal birliğiyle içişlerine karışmama ve iyi komşuluk ilişkileri prensipleri de teyit edildi. 
     Irak halkının kendi geleceğini özgürce belirleme ile doğal ve mali kaynaklar üzerinde tam kontrol sağlanması haklarının vurgulandığı bildiride, Irak'ta yeni seçilmiş organların ülkeyi siyasi, ekonomik, ve sosyal alanda yeniden inşasında halkın tüm kesimlerinin etkili katılımını sağlayacak şekilde, siyasi geçiş sürecinin şeffaf ve demokratik şekilde tamamlanmasına vesile olacağına yönelik resmi arzu ifade edildi. 
     
     İNSANLIK VE SAVAŞ SUÇLARI 
     Bildiride, Irak halkına karşı insanlık suçları ile Kuveyt ve İran'a karşı savaş suçları işleyen eski Irak yönetiminin mensuplarının yargı önüne çıkarılmasının önemini teyit edildi. 
     
     BM'NİN ROLÜ 
     Sonuç bildirisinde, BM güvenlik konseyinin 1546 sayılı kararında belirlenen geçiş sürecine ilişkin takvimin onaylanması ve 30 Ocak seçimleriyle oluşan momentumun sürdürüleceğine ve sürecin anayasa referandumu ve sonrasında genel seçimlerin yapılmasıyla başarılı bir neticeye ulaşacağına yönelik umut ifade edildi. 
     Irak'ta birleştirici bir anayasanın oluşturulması ve konsensüs inşa edilmesinde BM'nin yönlendirici rolüne vurgu yapılan bildiride, Irak'taki BM yardım misyonunun geçiş sürecine siyasi ve maddi yardım sağlamasında ''odak noktası'' olarak hizmet göreceği hususunda görüş birliğine varıldı. 
     Bildiride, bölgesel irtibat bürolarının açılmasıyla Irak'taki BM personelinin sayısının artması memnuniyetle karşılanarak, siyasi süreç ve ekonomik rehabilitasyon konusunda BM'nin daha geniş kapsamda rol almasının gerekliliği ifade edildi. BM Genel Sekreteri Irak Özel Temsilcisi'ne, görevlerini icra etmede güçlü destek vurgulandı. 
     Sonuç bildirisinde, Irak'ta güvenlik ve istikrarın tam olarak tesis edilmesine dikkat çekilerek, Irak halkına istikrar çabalarına Irak güvenlik güçlerine siyasi ve dini lider ve oluşumlara, kutsal mekanlara, yabancı vatandaşlara ve Irak'ta ekonomik faaliyetler yürüten kurumlara yönelik terörist saldırılar şiddetle kınandı. 
     
     ÇOKULUSLU GÜCÜN GÖREV SÜRESİ VE GÜVENLİK GÜÇLERİNİN EĞİTİMİ 
     Bildiride, Irak'taki çokuluslu gücün görev süresinin Irak hükümeti tarafından belirlenmesini öngören BM güvenlik konseyi 1546 sayılı kararına atıfta bulunularak, Irak güvenlik güçlerinin ülkenin güvenliğini ve sorumluluğunu tam olarak devralacak kapasite ve düzeye yakın bir zamanda ulaşacağı yönündeki güçlü temenni ifade edildi. 
     Irak'ın ülkedeki güvenlik güçlerinin eğitimi ve desteklenmesi yönündeki talebine tüm ilgili ülkelerin cevap vermesi çağrısına bulunulan bildiride, komşu ülkelerin bu konuya olan kendi bağlılıkları teyit edildi. 
     Bildiride, Irak'taki çokuluslu gücün, uluslararası insan hakları yasaları, özellikle de Cenevre Sözleşmeleri'ne sıkı biçimde bağlı kalmasının önemi not edildi. 
     Sonuç bildirisinde, 30 Kasım-1 Aralık 2004'te Tahran'da düzenlenen Irak'a Komşu Ülkeler İçişleri Bakanları Toplantısı'nın sonuçları ışığında Irak ile sınır güvenliğini ve işbirliğini artırmaya yönelik kararlılık ifade edildi. 
     Bu işbirliğinin, sınırların etkili biçimde izlenmesi, sınır geçiş noktalarında sıkı kontroller yapılması, Irak ile istihbarat alışverişi içerdiği ve temel amacının Irak'a ve Irak'tan kaynaklanan terörist ve diğer yasadışı sızmaların önüne geçilmesini amaçladığı belirtildi. 
     Bildiride, Irak'a Komşu Ülkeler İçişleri Bakanları Toplantısı'nın ikincisinin Türkiye'de yapılması yönündeki görüş birliği ifade edildi. 
     Sonuç bildirisinde, sınırların ihlal edilemezliği hususunun uluslararası hukukun önemli bir gerekliliği olduğu ve bölgede güven inşa edilmesine katkı sağlayacağı belirtildi. 
     Irak'taki geçiş hükümetinin sorumluluklarını yerine getirme çabalarına olan desteğin belirtildiği bildiride, ülkede siyasi sürecin devamı sağlanarak, ulusça onaylanmış kalıcı anayasayla oluşan Irak hükümetinin ikili ve uluslararası taahhütleri uygun biçimde komşularıyla barış içinde yaşayacağına yönelik inanç ifade edildi. 
     Bildiride, bölgesel işbirliği ve koordinasyon çerçevesinde gelişen Irak'a komşu ülkeler girişiminin Irak'ın yeniden inşası çabalarına, bölgesel barış ve istikrarın güçlendirilmesine katkı sağlamaya devam edeceği teyit edildi. 
     
     ULUSLARARASI TOPLUMUN ROLÜ- 
     Irak'ın siyasi geçiş sürecinde uluslararası toplumun destekleyici rolünden duyulan memnuniyetin dile getirildiği bildiride, Irak'a uluslararası ilginin artmasından memnuniyet duyulduğu ifade edildi. 
     
     DIŞ BORÇLAR 
     Bildiride, Irak'ın dış borçlarının silinmesi veya hafifletilmesi talebi not edildi. 
     Sonuç bildirisinde, İran'ın bir sonraki toplantıya ev sahipliği yapma daveti de memnuniyetle karşılandı. 
     
</TEXT>
</DOC>
