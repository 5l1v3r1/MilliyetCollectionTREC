<DOC>
<DOCNO> 300908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sonspo10.html </URL>
<DATE> 2004/12/25/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Samsunspor Takıma takviye için bazı isimlerle temas halindeyiz 
</HEADLINE>
<TEXT>

     Samsunspor Futbol Şubesi Sorumlusu Suat Çalık, ikinci yarıda takıma takviye yapacaklarını, bu nedenle de yerli ve yabancı bazı isimlerle temas halinde olduklarını söyledi. 
     Çalık, AA muhabirine yaptığı açıklamada, teknik sorumlu Ertuğrul Sağlam'ın gerekli transfer raporunu yönetim kuruluna verdiğini, bu rapor doğrultusunda bütçelerine uygun kaliteli oyuncular alacaklarını kaydetti. 
     Takımdan bazı oyuncuların ayrıldığını ve kısıtlı bir kadroya sahip olduklarını belirten Çalık, ''Sezon başındaki hedefimizin 8 puan gerisinde ilk yarıyı kapattık. Ligin ilk yarısında kaybettiğimiz puanları telafi edebilecek güçlü bir kadro kurmak için çalışıyoruz. Yerli ve yabancı bazı isimlerle temas halindeyiz. İkinci yarıya kadar kadromuzu güçlendireceğiz'' dedi. 
     Çalık, ilk yarının değerlendirmesini yaptıklarını, takımdaki eksikleri ve hataları belirlediklerini de kaydederek, ''İkinci yarıya bu eksiklikleri gidererek girmek istiyoruz. Taraftarlarımız merak etmesin, gereğini yapacağız'' diye konuştu. 
     
</TEXT>
</DOC>
