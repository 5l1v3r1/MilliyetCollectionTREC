<DOC>
<DOCNO> 306826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sontur39.html </URL>
<DATE> 2005/01/15/ </DATE>
<TIME> 20.39 </TIME>
<AUTHOR>  </AUTHOR>
<HEADLINE>
Bakıcısını yiyen Sibirya kaplanı öldü... 
</HEADLINE>
<TEXT>

     Gaziantep Büyükşehir Belediyesi Hayvanat Bahçesi'nde bir süre önce bakıcısını öldüren Sibirya kaplanının öldüğü bildirildi. 
     Gaziantep Büyükşehir Belediyesi'nden yapılan yazılı açıklamada, ''Volkan'' adlı Tigris türü Sibirya kaplanının sabah saat 10.30'da öldüğü belirtildi. 
     Sibirya kaplanının bir süreden beri yaşlılığa bağlı sağlık sorunları yaşadığı ifade edilen açıklamada, Hayvanat Bahçesi Müdürlüğü'nün, 12 Aralık'ta Gaziantep Tarım İl Müdürlüğü ve Antakya Mustafa Kemal Üniversitesi Veteriner Fakültesi Dekanlığı'na yazı yazarak hayvanın hastalığının teşhisi ve tedavisi için yardım istendiği kaydedildi. 
     Veterinerler tarafından muayene edilen kaplanda yaşlılığa bağlı solunum bozukluğu ve kalp yetmezliği teşhisi konulduğu ve tedaviye başlandığı ifade edilen açıklamada, şu bilgilere yer verildi 
     ''Mustafa Kemal Üniversitesi'nden gelen mikrobiyoloji, fizyoloji, dahiliye ve cerrahi uzmanları da kaplanı muayene etti. Bu muayene sonucunda da kaplanın yaşlılığa bağlı sağlık sorunları bulunduğu belirlendi. Tedaviye yönelik verilen ilaçlar Hayvanat Bahçesi hekimleri tarafından tatbik edildi.'' Kaplanların ortalama ömrünün 18 yıl olduğuna, ''Volkan''ın Hayvanat Bahçesi'nde ''iyi bakım'' nedeniyle 20 yıl yaşadığına dikkat çekilen açıklamada, ''bakıcısını öldüren kaplan'' olarak haber konusu olan Sibirya kaplanının ölüm nedenine ilişkin tereddüt yaşanmasının önüne geçmek amacıyla Gaziantep Tarım İl Müdürlüğü'nden otopsi isteminde bulunulduğu kaydedildi. 
     Açıklamada, veteriner hekimlerden oluşan bir ekibin bugün saat 17.00'de başlattığı otopsi çalışmasını sürdürdüğü belirtildi. 
     Sibirya kaplanı, 27 Ekim 2004'te, yiyecek vermek için kafese giren bakıcı Mehmet Geçibesler'i 43 parçalayarak öldürmüştü. 
     
     KAPLANIN YAŞLILIĞA BAĞLI AKCİĞER VE KALP YETMEZLİĞİNDEN ÖLDÜĞÜ BELİRLENDİ 

     Gaziantep Büyükşehir Belediye Başkanı Asım Güzelbey, Gaziantep Hayvanat Bahçesi'nde bakıcısını öldüren kaplanın sağlık sorunlarının istemleri üzerine uzmanlar tarafından izlendiğini belirtti. 
     Güzelbey, kendisine yem vermek için kafese giren bakıcısını öldüren Tigris türü ''Volkan'' adlı Sibirya kaplanının kafesinde bugün öldüğünü anımsatarak, ''Kaplanın sağlık sorunlarının tanısı ve tedavisiyle hem Gaziantep İl Tarım Müdürlüğü hem de Mustafa Kemal Üniversitesi Veteriner Fakültesi'nden uzmanlar ilgilendi'' dedi. 
     Kaplanların ortalama ömrünün 18 yıl olmasına karşın ''Volkan''ın 20 yıl yaşadığına değinen Güzelbey, ''Kaplanın ölümüne ilişkin yalan ya da yanlış iddialar ortaya atılabileceğini düşünüp Gaziantep Tarım İl Müdürlüğü'ne başvuruda bulunarak otopsi istedik'' diye konuştu. 
     
     OTOPSİ 

     Bu arada, Büyükşehir Belediyesi'nin yaptığı başvuru üzerine veterinerler Zeki Balık, Ahmet Erkanlı, Akip Aslanpay ve Ali İhsan Kaya'dan oluşan ekip, Gaziantep Hayvanat Bahçesi'ne giderek kaplana otopsi yaptı. 
     Yaklaşık 2 saat süren otopsi sonrasında, kaplanda darp izi olmadığı, vücudunda ölümüne neden olabilecek bir maddeye rastlanmadığı, kaplanın yaşlılığa bağlı akciğer ve kalp yetmezliğinden öldüğü belirlendi. 
     
</TEXT>
</DOC>
