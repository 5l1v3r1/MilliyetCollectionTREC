<DOC>
<DOCNO> 317331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sontur20.html </URL>
<DATE> 2005/02/21/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İbrahim Tatlıses'e beraat... 
</HEADLINE>
<TEXT>

     Derya Tuna ile gazeteci Bora Engin'in silahla yaralanmasına ilişkin yargılanan İbrahim Tatlıses ile diğer 5 sanık, delil yetersizliğinden beraat etti. 
     Şişli 1. Asliye Ceza Mahkemesi'ndeki duruşmaya, tutuksuz yargılanan İbrahim Tatlıses, Abdülmehtap Gürbüz, Ömer Faruk Yalçın, Hüseyin Macit ve Ramazan Günay ile başka suçtan cezaevinde tutuklu olan Fırat Delibaş katılmadı. 
     Mahkeme hakimi, ''suç unsurlarının oluşup oluşmadığı, oluşmuşsa hangi nedenle oluştuğunun'' belirlenmesi amacıyla bilirkişi heyeti kurulması için Marmara Üniversitesi Hukuk Fakültesi Dekanlığı'na yazılan yazıya henüz cevap verilmediğini tutanağa yazdırdı. 
     Tüm davetiyelere ve ihzarlara cevap verilmemesi üzerine bilirkişi heyeti oluşturularak görüş alınmasından vazgeçen hakim, Cumhuriyet Savcısı'ndan esas hakkındaki görüşünü sordu. 
     Cumhuriyet Savcısı da, her ne kadar sanıklar hakkında ''2 kişinin silahla yaralanması olayına iştirak'' suçundan dava açılmışsa da, toplanan deliller ve dinlenilen tanıklardan sanıkların üzerine atılı suça iştirak ettiklerine dair yeterli delil elde edilemediğini, bu nedenle sanıklar hakkında beraat kararı verilmesi gerektiği görüşünde olduğunu bildirdi. 
     Duruşmada söz alan sanık avukatları da, savcının görüşüne katıldıklarını söylediler. 
     Davayı karara bağlayan hakim, İbrahim Tatlıses ile diğer 5 sanığın, ''suça iştirak cürümünü işlediklerine dair yeterli delil elde edilemediği'' gerekçesiyle beraatlerini kararlaştırdı. 
     Derya Tuna ve gazeteci Bora Engin'i 14 Ekim 2002 tarihinde bir restoran çıkışı ateş ederek yaraladığı iddiasıyla yargılanan Hüseyin Bozan, 7 Mayıs 2003 tarihli duruşmada, 5 yıl 4 ay hapis ve 218 milyon 104 bin lira para cezasına çarptırılmıştı. 
     
</TEXT>
</DOC>
