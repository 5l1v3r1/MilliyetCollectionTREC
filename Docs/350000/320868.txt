<DOC>
<DOCNO> 320868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonyas11.html </URL>
<DATE> 2005/03/04/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Temsili törende aşka gelen Gazi ile yaraladığı temsili asker tartıştı .. 
</HEADLINE>
<TEXT>

     Muhammet KAÇAR RİZE, DHA 

      RİZE'de dün yapılan kurtuluş törenleri sırasında Kore Gazisi Remzi Koçoğlu ile kazayla yaraladığı düşman askeri rolündeki Mustafa Hacaloğlu'nu barıştırma girişimi başarısız oldu. Rize Belediyesi'nin dün akşam görev alan ekibe verdiği yemekte biraraya getirilen gazi ve temsili asker arasında tartışma çıktı. 
     Kaza, Cumhuriyet Meydanı'nda kutlanan Rize'nin düşman işgalinden kurtuluşunun 87'inci yıldönümü törenleri sırasında meydana gelmişti. Kurtuluşun canlandırıldığı törenler sırasında milis kuvvetlerinde görevli Kore Gazisi Remzi Koçoğlu, saçmaları boşaltılmış fişek bulunan tüfeğini, yakın mesafeden Rus askeri rolündeki Mustafa Hacaloğlu'nun üzerine doğru ateşleyince, fişekteki plastik tapa Hacaloğlu'nun ayağına isabet ederek yaralanmasına neden olmuştu. Rize Devlet Hastanesi'ne kaldırılan Mustafa Hacaloğlu ayakta tedavi edildikten sonra taburcu edilmişti. 
     Rize Belediye Başkanı Halil Bakırcı, gece Huzur Restaurant'da, şehrin kurtuluşunun canlandırıldığı sahnede rol alan gaziler ve Rus askerlerini oynayan gençlerden oluşan 12 kişilik ekibe bir akşam yemeği verdi. Bu yemekte biraraya gelerek barışmaları düşünülen Remzi Koçoğlu ve Mustafa Hacaloğlu arasında, beklentilerin aksine tartışma çıktı. Hacaloğlu'nun, Kore Gazisi Koçoğlu'na, "Neden yakın mesafeden ateş ettin '' diye çıkışması üzerine, ikili arasında tartışma çıktı. Tartışmanın büyümesini araya giren diğer gazi ve gençlerin önledi. Yemek boyunca bir daha birbirinin yüzüne bakmayan ikili, tüm ısrarlara rağmen barışmadı. 
     
     YENİ DÜZENLEME 
     Dün törenlerde yaşanan olay sonrası temsili canlandırma sahnelerine kısıtlama getirmeyi düşündüklerini söyleyen Rize Belediye Başkanı AKP'li Halil Bakırcı, "Bu olaya daha geniş yelpazeden bakmak lazım. Bu sadece Rize'de değil tüm illerde yapılıyor. Ama önümüzdeki yıl bu tür gösterilere bir düzenleme getireceğiz'' dedi. Başkan Bakırcı, yaşanan kazayı ise, "Burası Rize, ne zaman ne olacağı belli olmuyor. Ramazan ayında topumuz erken atılır, nerede ilginç bir şey varsa Rize'de yaşanır'' diye esprili bir dille değerlendirdi. 
     
</TEXT>
</DOC>
