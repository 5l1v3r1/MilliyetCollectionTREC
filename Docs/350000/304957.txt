<DOC>
<DOCNO> 304957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/dunya/adun.html </URL>
<DATE> 2005/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
BARIŞ SEÇİMİ 
</HEADLINE>
<TEXT>


Filistinliler, oyunu barış yanlısı lider Mahmud Abbas'a verdi. HAMAS ve İslami Cihad örgütleri, yeni yönetimle işbirliği yapacaklarını açıkladı 

DIŞ HABERLER SERVİSİ 


Filistin'de halk, 1996 yılından bu yana ilk kez dün yapılan devlet başkanlığı seçimi için sandık başına gitti. Filistin lideri Yaser Arafat'ın ölümünün ardından düzenlenen ve 7 adayın katıldığı seçimlerde 1.1 milyon kayıtlı seçmenin yüzde 66'sı, Batı Şeria, Gazze Şeridi ve Doğu Kudüs'te oy kullandı. 
Gazetemiz baskıya hazırlandığı saatlerde gelen sandık çıkış anketlerine göre, seçimin favorisi Filistin Kurtuluş Örgütü Lideri Mahmud Abbas, oyların yüzde 66'sını alırken, en büyük rakibi Mustafa Barguti yüzde 19.5'te kaldı. Seçimleri aralarında eski ABD başkanı Jimmy Carter ve eski Fransa Başbakanı Michel Rocard'ın da bulunduğu 800 kadar uluslararası gözlemci izledi. 
Seçimler, bölgede nadir görülen sakin bir ortamda yapıldı. İsrail, bu geceye kadar operasyonlarını azaltacağına söz verdi, İsrail askerleri merkezi seçim bölgelerinden çekildi ve oy verme işlemini kolaylaştırmak amacıyla barikatlardaki kısıtlamalar gevşetildi. Seçim süresince barış ortamını gölgeleyen tek eylem Filistinli militanların Gazze Şeridi'nden İsrail'e iki füze atması oldu. Füzelerin düştüğü yerde ölen olup olmadığı açıklanmadı. Doğu Kudüs'te de seçimleri protesto eden İsrailli göstericiler, İsrail polisi tarafından engellendi. 
Filistinliler, genel olarak rahat bir ortamda oylarını kullanırken, yabancı gözlemciler bazı seçim merkezlerinde sorunlar yaşandığını söyledi. Doğu Kudüs'teki bir seçim merkezinde 500 kadar Filistinlinin oy vermesinin İsrailli yetkililerce engellendiği iddia edildi. 

'Acılara son vereceğim' 
Oyunu Ramallah'ta kullanan Mahmud Abbas, sandık çıkış anketlerinin açıklanması ardından yaptığı konuşmada, Filistin halkının acılarına son vereceğini söyledi. Bağımsız aday Mustafa Barguti ise, seçimde usulsüzlük yapıldığını iddia etti. Barguti, bazı seçim merkezlerinde mükerrer oyu önlemek için kullanılan mürekkebin tükürükle bile çıktığını öne sürdü. 
İsrail Başbakanı Ariel Şaron'un, Filistin'in yeni devlet başkanıyla görüşmeye hazır olduğu bildirilirken, seçimin boykot edilmesi çağrısında bulunan aşırı dinci Hamas ve İslami Cihad örgütleri, yeni devlet başkanıyla işbirliği yapacaklarını açıkladı. 

Hizbullah'a misilleme 
Diğer yandan, Lübnan'da faaliyet gösteren Hizbullah gerillalarının, İsrail sınırına düzenlediği roket saldırısında 1 İsrailli subay öldü. Saldırının ardından İsrail savaş uçaklarınca düzenlenen misilleme saldırısında ise, uluslararası barış denetleme gücünde görevli 1 Fransız subay öldü, 1 İsveçli subay da yaralandı. 


</TEXT>
</DOC>
