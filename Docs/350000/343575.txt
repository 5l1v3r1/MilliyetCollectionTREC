<DOC>
<DOCNO> 343575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/yazar/pulur.html </URL>
<DATE> 2005/05/18/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kızımız davulcuya, zurnacıya kaçmasın 
</HEADLINE>
<TEXT>


ÖZELLEŞTİRMEDEN yana olanların kamuoyunu ikna ve razı edebilmek için kullandıkları en önemli slogan neydi 
"Zarar eden kuruluşlar özelleştirilmeli, satılmalıdır." 
Bu sloganın devamı da şuydu 
"Zarar eden kuruluşların zararını hepimiz vergilerimizle karşılıyoruz." 
Bu mantığı tartışanlar olsa bile, "Kardeşim, zarar eden fabrikayı niye besleyelim Satalım gitsin " diyenler baskın çıkıyordu. 

PEKİ, zarar etmeyen kuruluşlar ne olacak 
Aynı mantığın devamı "Onlar niye satılsın " olmaz mı 
Hayır, olmaz 
Öyle olsaydı, Türkiye'nin en önemli sanayi kuruluşlarından biri, Ereğli Demir Çelik Erdemir satışa çıkarılmazdı. 
Türk Metal İş Sendikası Genel Başkanı Mustafa Özbek'e göre Erdemir'in 2004 yılı net k rı 473 milyon dolar. 
Peki, "Erdemir"in yüzde 49.93 kamu hisseleri blok halinde kime satılacak 
Muhtemelen yabancılara 
Kaça gidecek 
Ondan önce, böyle bir kuruluş kaça kurulur 
"Erdemir"'in yeniden kurulma değeri, iştirakleriyle birlikte -İsdemir dahil- 12 milyar dolar... 
Peki, kamu hisseleri kaça satılacak 
Sendika Başkanı Özbek'e göre, borsa değeri olan 2 milyar doların yarısına, 1 milyar dolara, yabancılara... 

MUSTAFA Özbek şöyle diyor 
"Dünyada hiçbir sanayileşmiş öncü ülke, tekel konumundaki entegre demir-çelik sanayiinin kontrolünü yabancı şirketlerin eline terk etmemektedir. Ne Japonya, ne Almanya, ne Güney Kore... ... Şu anda Türkiye'nin yassı ürün talebinin takriben yüzde 40'ını karşılayabilen Erdemir'in bugünkü kapasitesinde 2025 yılında dokuz Erdemir'e ihtiyaç olduğu düşünülürse, Türkiye'nin geleceği ve büyümesi yabancı insafına terk edilmiş olacaktır." 

ERDEMİR ne üretir 
"Erdemir makine imalat sanayii, savunma sanayii, gemi inşaat sanayii, dikişli boru üretimi, otomotiv sanayii, dayanıklı tüketim malları üretimi için vazgeçilmez bir kuruluştur." 

ERDEMİR yabancıların eline geçerse ne olur 
Yabancı tekelin ona biçeceği rolü oynar, yerinde sayabilir, belli üretimleri yapmayabilir, hatta küçülebilir. 
MİLLİYET'in geçen pazar günü çıkan "Business" ekinde iktisatçılar "Erdemir"le ilgili görüşlerini açıkladılar. Çoğu, bu kuruluşun yabancılara değil, satılacaksa yerli kuruluşlara satılmasını öneriyor. Prof. Güngör Uras gibi, Prof. Erdoğan Alkin gibi, Doç. Dr. Sadi Uzunoğlu gibi... 
Uğur Civelek'in yaklaşımı ise başka bir açıdan ilgi çekici "Devlet, Ereğli bölgesine aktardığı kaynağın çok daha fazlasını bu bölgede vergi olarak geri alıyor" diyor. 
İktisatçı Selim Somçağ ise, satışın nedenini ve alıcının kimliğini açıklıyor 
"Fransız Arcelor... AKP iktidarı, başarısını AB sürecine bağladı, 17 Aralık öncesi gizli pazarlıklar yapıldı, bunlardan biri de Erdemir'in Fransız çelik devi Arcelor'a satılmasıydı." 

YA işte böyle bu işler, aziz ve yüce halkımız 
Yırtılmamış bayrak için "Bayrak yaktılar" kışkırtmasıyla sokaklara dökülürsün, bir futbol maçı için gösteriler yapıp ortalığı birbirine katarsın, Orhan Pamuk'un sorumsuz bir lafı için kitaplara yasaklama istersin, IMF "İşçiye, memura zam yok, yatırım yapılmayacak, vergileri artırın" der sesini çıkarmazsın, Erdemir gibi bir tesis satılırken kılını bile kıpırdatmazsın... 

"BUSINESS"ın başlığı güzeldi 
"Erdemir gibi kızın olsun " 
Olsun da, kızımız davulcuya, zurnacıya kaçmasın 



</TEXT>
</DOC>
