<DOC>
<DOCNO> 313160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonsiy15.html </URL>
<DATE> 2005/02/07/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
AK Parti, ''öğrenci affı'' için CHP'den yanıt bekliyor 
</HEADLINE>
<TEXT>

     AK Parti, ''öğrenci affı'' için CHP'den yanıt bekliyor. 
     AA muhabirinin sorularını yanıtlayan TBMM Milli Eğitim Kültür Gençlik ve Spor Komisyonu Başkanı Tayyar Altıkulaç, üniversitelerden çeşitli nedenlerle ilişiği kesilenlere yeni bir hak tanınması amacıyla yasal düzenleme yapılması için girişimlerde bulunduğunu söyledi. 
     CHP Grup Başkanvekili Kemal Anadol ile konuyu görüştüğünü bildiren Altıkulaç, Anadol'un konuyu parti yönetiminde ele aldıktan sonra yanıt vereceklerini ifade ettiğini aktardı. CHP'den bu hafta içinde yanıt geleceğini belirten Altıkulaç, ''CHP'nin konuya olumlu yaklaştığı izlenimini aldım. Eğer yanıtları olumlu olursa oturur birlikte bir çalışma yaparız, olumsuz olurlarsa o zaman biz kendi doğrularımızla bir metin hazırlayacağız'' dedi. 
     ''Öğrenci affı'' konusunda AK Parti içinde bir tereddüt olmadığını kaydeden Altıkulaç, CHP'li bazı milletvekillerinin de kendilerine ''siz bir metin hazırlayın biz de imza atarız' dediğini bildirdi. 
     Altıkulaç, YÖK'ün, konunun ne yanında ne de karşısında olduğuna işaret ederek, ''Üniversiteler buna sıcak bakmıyor ama bu seferki olay farklı... Türkiye'de biraz ekonomik kriz, biraz Gürüz, biraz da bazı politikacıların gençleri beklenti içine sokması nedeniyle, farklı bir durum yaşanıyor. Üniversite tarihinde son af olsun. Bundan sonra Türkiye'nin gündemine böyle bir konu gelirse ve ben de TBMM'de bulunursam karşı çıkacağım. Gençlerin de bunu bilmesi gerekir'' diye konuştu. 
     
     ''TÜRBAN İÇİN KARŞI ÇIKMAK ANLAMSIZ'' 
     Altıkulaç, 2000 yılında çıkarılan son af yasasından sonra üniversitelerden çeşitli nedenlerle ilişiği kesilen öğrenci sayısının 224 bin olduğunu belirtti. 91 bin 814'ünün kendi isteği, 54 bin 616'sının kayıt yenilemediği, 42 bin 551'inin başarısız olduğu, 25 bin 365'inin devamsızlıktan, 271'inin de disiplin suçundan ötürü üniversitelerle ilişiğinin kesildiğini anlatan Altıkulaç, ''türban'' taktığı gerekçesiyle ilişiği kesilenlerin oranının yüzde 1'i geçmeyeceğini söyledi. 
     Öğrenci affına türban gerekçesiyle karşı çıkılmasının ''anlamsız'' olduğunu savunan Altıkulaç, ''türban takanlar yararlanmasın'' diye bunu ayırmanın güç olacağını vurguladı. 
     Altıkulaç, 224 bin kişinin tümünün aftan yararlanarak üniversiteye dönmesinin güç olacağına dikkati çekerek, ''Geçmiş deneyimler de göstermiştir ki 224 bin kişiden 100 bini af çıktığında üniversiteye kayıt yaptırır. Ama başvuranların yüzde 5'i sonuca varır' dedi. 
     
</TEXT>
</DOC>
