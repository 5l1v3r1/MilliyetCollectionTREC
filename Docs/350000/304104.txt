<DOC>
<DOCNO> 304104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonspo21.html </URL>
<DATE> 2005/01/06/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Kayserispor, Belçika takımını 3-0 yendi 
</HEADLINE>
<TEXT>

     Ligin ikinci yarısına Antalya Lara'daki Titanic Otel'de kamp yaparak hazırlanan Kayserispor, bugün Belçika İkinci Ligi takımlarından Maas Mechelen ile oynadığı hazırlık maçını 3-0 kazandı. 
     Titanic Otel'in sahasında yapılan karşılaşmada sarı-kırmızılı takımın gollerini İlhan, Mehmet Topuz ve Gökhan kaydetti. Kayserispor, kamptaki ikinci hazırlık maçını yarın saat 11.00'de Hollanda Amatör Ligi takımlarından AZSV Aalkev ile yapacak. 
     Kayserispor, kampta her gün 3 çalışmayla lige hazırlanıyor. Sabahları kros yapan sarı-kırmızılı takım, öğlen ve akşam da sahada kondisyon ağırlıklı çalışmalar gerçekleştiriyor. 
     Kayserispor'da yeni transferler Cem Karaca, Murat Duman, İbrahim Yavuz, Bülent, Hakan Çimen ve Brezilyalı Carlos da antrenmanlarda yer alırken, 20 Yaşaltı Milli Takım'da görev yapan ve cumartesi günü Hollanda ile yapılacak karşılaşma nedeniyle kampta bulunan Kemal ve Ergün Teber, Kayserispor kampında yer almıyor. 
     
</TEXT>
</DOC>
