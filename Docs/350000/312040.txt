<DOC>
<DOCNO> 312040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonsiy02.html </URL>
<DATE> 2005/02/03/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Ankara'da PKK zirvesi 
</HEADLINE>
<TEXT>

     ANKARA Milliyet 

Yasadışı PKK Kongra-Gel terör örgütünün Hollanda'daki faaliyetlerini tespit etmek amacıyla Ankara'da önemli bir toplantı yapıldı. Emniyet Genel Müdürlüğü'nün organize ettiği toplantıya, Emniyet ve Jandarma İstihbarat birimleri ile Diyarbakır'da görev yapan bazı savcıların katıldığı öğrenildi. 
     Milliyet'in aldığı bilgiye göre, Emniyet Genel Müdürlüğü, son dönemde Avrupa'daki siyasi faaliyetlerine ağırlık veren yasadışı PKK Kongra-Gel terör örgütü ile ilgili değerlendirme toplantısı düzenledi. Emniyet istihbaratının organize ettiği toplantıya, Emniyet Genel Müdürü Gökhan Aydıner başkanlık etti. Aydıner'in yanısıra, Emniyet istihbaratı, Jandarma Genel Komutanlığı'na bağlı istihbarat birimleri ile kapatılan Diyarbakır DGM'de görev yapıp, bölge illerinden sorumlu olan bazı savcıların da toplantıya katıldığı öğrenildi. 
     Toplantıda özellikle PKK'nın Hollanda merkezli faaliyetlerinin mercek altına alındığı belirtilirken, yasadışı örgütün Kuzey Irak'taki son durumunun da gözden geçirildiği kaydedildi. 
     
</TEXT>
</DOC>
