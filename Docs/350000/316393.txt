<DOC>
<DOCNO> 316393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun51.html </URL>
<DATE> 2005/02/18/ </DATE>
<TIME> 21.02 </TIME>
<AUTHOR>  </AUTHOR>
<HEADLINE>
Bush, Belçika televizyonuna demeç verdi 
</HEADLINE>
<TEXT>

     ABD Başkanı George Bush, İran'ın nükleer hevesleri konusunu diplomasiyle çözmekten yana olduğunu, bununla birlikte askeri seçeneği de gözardı etmediğini söyledi. 
     Bush, Belçika'nın başkenti Brüksel'e yapacağı ziyaretten 2 gün önce Belçika'da yayın yapan Flaman televizyonu VRT'ye verdiği demeçte, ''Bir başkan hiçbir zaman hiçbir zaman dememeli. Ancak askeri seçenek, hiçbir zaman bir başkanın ilk tercihi değildir. Bir başkanın ilk tercihi her zaman diplomasidir, her halükarda diplomasi benim ilk tercihim'' ifadesini kullandı. 
     Avrupa'nın 3 büyük ülkesi Almanya, Fransa ve İngiltere'nin İran'ı nükleer heveslerinden vazgeçirmeye yönelik müzakelerine atıfta bulunan Bush, ''Ortak bir amacımız var İran nükleer silah sahibi olmamalı. Bunu hem biz, hem İngilizler, hem Fransızlar, hem de Almanlar söylüyor. O halde biz Avrupalıların çabalarına destek olmak istiyoruz, Avrupalıların çabalarını alkışlıyorum'' dedi. 
     
     BARROSO 
     Öte yandan, Bush'un ziyaretinde önce yazılı bir açıklamada bulunan Avrupa Komisyonu Başkanı Jose Manuel Durao Barroso, ''Amerika'nın Avrupa'ya Avrupa'nın da Amerika'ya ihtiyacı var'' ifadesini kullandı. 
     Bush'u Brüksel'de konuk etmek için sabırsızlandığını belirten Barroso, ''İşbirliği yapmak suretiyle daha iyi bir dünyada birlikte çalışabiliriz. Demokrasi, özgürlük ve refahı artırmak ve bütün dünya vatandaşlarına fırsatlar sunarak daha emin bir dünya yaratmak için fikirlerimizi, deneyimlerimizi ve kaynaklarımızı birleştirmeliyiz'' ifadesine yer verdi. 
     Barroso, Irak savaşı sırasında Portekiz'in başbakanıydı ve o dönemde Bush'a verdiği destekle biliniyor. Eski başbakan, Irak savaşından birkaç gün önce İngiltere Başbakanı Tony Blair ve dönemin İspanya başbakanı Jose Maria Aznar'ın Azor adalarındaki buluşmasına evsahipliği yapmıştı. 
     Bush'un pazar günü Belçika'da olması ve salı akşamı Komisyon binasında yetkililerle temaslarda bulunması bekleniyor. Bush, AB, NATO ve Belçika hükümeti yetkilileriyle de temaslarda bulunacak. 
     
</TEXT>
</DOC>
