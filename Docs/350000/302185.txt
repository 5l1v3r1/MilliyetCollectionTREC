<DOC>
<DOCNO> 302185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko34.html </URL>
<DATE> 2004/12/30/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Serdengeçti Yılbaşı akşamı nakit açısından tedbirli olmakta fayda var 
</HEADLINE>
<TEXT>

     Türkiye Cumhuriyet Merkez Bankası TCMB Başkanı Süreyya Serdengeçti, yılbaşı akşamı nakit açısından tedbirli olmakta fayda bulunduğunu söyledi. 
     Serdengeçti, YTL'ye geçiş hazırlıkları konusunda yaptığı değerlendirmede, yılbaşında atm'lerden para çekerken veya kredi kartı kullanımı konusunda yılbaşı akşamı ne olacağı hususunun, Bankalar Birliği'nin 7 Aralık tarihli duyurusunda çok net şekilde açıkladığını hatırlattı. 
     Buna göre 31 Aralık gecesi kredi kartlarında ortalama 1 saat, atm'lerde, telefon bankacılığı ve internet bankacılığında ise ortalama 4 saat kesinti olacağını belirten Serdengeçti, kesinti sürelerinin bankadan bankaya değişeceğini ifade ederek, 'yılbaşı akşamı, bu bilgiler doğrultusunda nakit açısından tedbirli olmakta fayda var'' dedi. 
     Serdengeçti, yılbaşı akşamı, bankaların bu dönüşümünü ''dakika dakika'' izleyeceklerini, dönüşümün uzun sürmemesi için ellerinden gelen tüm desteği sağlayacaklarını vurguladı. 
     
     YUVARLAMA ETKİSİ 

     Bu arada Yeni Türk Lirası'na YTL geçiş sürecinde, Türkiye'de kayda değer bir yuvarlama etkisi yaşanacağını düşünmediklerini belirten Serdengeçti, şunları söyledi 
     ''Bu konuda çok şey yazıldı, çizildi. İki husus ön plana çıkıyor. Birincisi, biz başından beri şunu söylüyoruz. Yüksek enflasyon nedeniyle biz Türkiye'de evvelden beri fiyatların yukarı yuvarlanması etkisini yaşıyoruz. Üstelik, madeni para kullanma alışkanlığımızı da enflasyon ortamında zaman içinde kaybettik. Bunun da yuvarlamaya katkısı oldu.'' Bu operasyondan sonra, enflasyonun da düşmüş olması nedeniyle, yuvarlama etkisinin artık kaybolmasını beklediklerini vurgulayan Serdengeçti, birçok alışveriş merkezinde etiketlerde çift fiyat gösteriminin aylar önceden başladığını, bazı marketlerde de fiyatların yukarı değil, tam tersine aşağıya yuvarlandığını belirtti. Serdengeçti, şöyle devam etti 
     ''Özellikle rekabet yoğun sektörlerde bunun böyle olacağını baştan söylemiştik. Fiyatların yuvarlanmamasında, 2005 yılında etiketlerde çift fiyat gösterme zorunluluğu da etkili olacak. Vatandaşlarımızın, etiketlerde çift fiyat bulunmasına dikkat etmesi çok önemli. Böylece ürünlerin mevcut TL fiyatlarının yılbaşından itibaren değiştirilip değiştirilmediği vatandaşlarımızca kontrol edilmiş olacak.'' 
     
     AVRUPA'DA EURO'YA GEÇİŞ 

     ''Diğer taraftan, Darphane 1 kuruşu çıkarmamış olsaydı, yuvarlama etkisi için uygun zemin hazırlandı denilebilirdi ama artık 1 kuruşumuz da olacak'' diyen Serdengeçti, ikinci hususun ise Avrupa'da Euro'ya geçişte fiyatların yukarı yuvarlanması konusu olduğunu bildirdi. 
     Euro'ya geçişin sıfır atma operasyonu olmayıp, 12 farklı ve küsuratlı dönüşüm kurunun kullanıldığı bir operasyon olduğunu hatırlatan Serdengeçti, Avrupa İstatistik Kurumu'nun bu konuda 12 ülkede araştırmalar yaptığını ve 2002 yılının ilk 6 ayında bu etkinin genel tüketici fiyat endeksinde binde 2'yi geçmediğini tespit ettiğini kaydetti. Serdengeçti, şöyle devam etti 
     ''Avrupa Merkez Bankası, münferit birtakım mal ve hizmetlerdeki fiyat artışlarının genele mal edilmemesi ve diğer faktörlerden kaynaklanan fiyat artışlarının Euro ile ilişkilendirilmemesi konusunda uyarılar yapmış. Kaldı ki Euro'ya geçilen yıl olan 2002 yılında yıllık yüzde 2,2 olan euro bölgesindeki enflasyon oranı 2001 yılındaki yıllık yüzde 2,5'luk enflasyondan düşüktür. 
     Sonuç olarak, biz Türkiye'de kayda değer bir yuvarlama etkisi yaşanacağını düşünmüyoruz.'' 
     
     OPERASYONUN KURLARA VE FAİZLERE ETKİSİ 

     Serdengeçti, ''operasyonun, kurlara ve faizlere etkisi olabileceği'' yolunda yapılan yorumların hatırlatılması üzerine, bu operasyonun ne kurlar ne de faizler üzerinde bir etkisi olmayacağını bildirdi. 
     Zira gerek faiz oranlarını gerekse döviz kurlarını etkileyen başka faktörler olduğuna işaret eden Serdengeçti, şöyle konuştu 
     ''Nedir bunlar Faiz oranlarında 'ekonominin temelleri, istikrar programındaki gelişmeler, bütçe disiplini, yapısal reform süreci ve enflasyondaki gelişmelere' bağlı bekleyişler etkilidir. 
     Döviz kurlarında ise bu unsurların yanı sıra piyasada işlem yapan tarafların davranışları ve bekleyişler özellikle ödemeler dengesi bekleyişleri ile dış gelişmeler gibi unsurlar rol oynar.'' 
     
     ''SÖYLENTİLERE İTİBAR EDİLMEMELİ'' 

     Diğer ülkelerde de durumun böyle olduğunu anlatan Serdengeçti, sıfır atma operasyonlarının ekonomik göstergeler üzerinde etkili olan operasyonlar olmadığını, olsa olsa istikrar programı ve YTL gibi atılan önemli adımların etkisiyle beraber, bekleyişlerin olumlu yönde etkilenmesinden söz edilebileceğini, bunun dışında yapılan yorumlara karşı dikkatli olmakta fayda olduğunu söyledi. 
     Serdengeçti, ''enflasyon ve faizler düştükçe çıkarları bozulan bazılarının 'gizli devalüasyon, gizli borç konsolidasyonu' gibi söylentiler çıkarmaya çalıştığı da görüldü. Bu tür söylentileri asla ciddiye almamalıyız'' dedi. 
     
     OPERASYONUN TÜKETİCİ DAVRANIŞLARINA ETKİSİ 

     Serdengeçti, ''operasyonun tüketici davranışlarına ne tür bir etkisi olabileceğine'' ilişkin soru üzerine, bu konuda iki farklı görüş olduğunu belirterek, şu görüşleri dile getirdi 
     ''Yanlış bir görüşe göre, sıfırların atılmasıyla birlikte 'fiyatların düştüğü algılamasından hareketle, tüketicilerin harcama eğilimlerinde artış olabilecek. Tam tersi yöndeki diğer bir görüşe göre de, gelirlerinin azaldığı yanlış algılamasından hareketle tüketiciler harcama eğilimlerini de azaltacaklar. 
     Ancak biz, bu tür operasyonlar reel değerlere etki etmediğinden, tüketici davranışlarında kayda değer bir değişim yaşanmasını beklemiyoruz.'' 
     
     OPERASYON TOPLUM TARAFINDAN İYİ ANLAŞILDI MI 

     Serdengeçti ayrıca, YTL iletişim kampanyası planlanırken, diğer ülke örneklerinin incelendiğini, Türkiye'nin sosyo-kültürel yapısının dikkate alındığını bildirdi. 
     Kampanyanın en can alıcı noktasının 'zamanlama' olduğunu vurgulayan Serdengeçti, şöyle konuştu 
     ''Erken başlansa ilgi zaman içinde kaybolacaktı, geç başlansa tanıtım yeterli olmayacaktı. Eylül ayı bize göre en iyi başlangıç tarihiydi, haklı çıktığımızı düşünüyoruz. Ayrıca tanıtım kampanyasının ön hazırlık çalışmaları da 6 ay öncesinden başladı, bu da küçümsenecek bir süre değil.'' 
     
     ''BİLİNİRLİK ORANI YÜZDE 93.6'YA YÜKSELDİ'' 

     Kamuoyunun YTL konusundaki bilgi düzeyini yakından takip ettiklerini anlatan Serdengeçti, bu amaçla bugüne kadar iki araştırma yaptıklarını, 20- 30 Ekim 2004 tarihleri arasında 12 ilde yapılan araştırma sonuçlarına göre, Ağustos ayında yüzde 80 olan bilinirlik oranının yüzde 93,6'e yükseldiğini, bu oranın, ileri yaş grupları ve kentselden kırsala gidildikçe azalsa da, yüzde 80'in altına düşmediğini hatırlattı. Serdengeçti, şunları kaydetti 
     ''Toplumun yüzde 67,4'ü, YTL kullanımına kısa sürede alışacağını düşünürken, yüzde 28.1'lik kesim aksini belirtiyor. Katılımcıların yüzde 59,5'i ise YTL kullanımının kolay olacağını düşünüyor. 
     Araştırmanın Ekim ayı sonunda gerçekleştirildiği ve Kasım ayından bugüne kadar yapılan yoğun iletişim kampanyasının etkilerini henüz kapsamadığı dikkate alınırsa, elde edilen bu sonuç, kampanyada hedefe çok büyük ölçüde ulaşıldığını ortaya koyuyor.'' 

     
</TEXT>
</DOC>
