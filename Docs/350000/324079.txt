<DOC>
<DOCNO> 324079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonspo05.html </URL>
<DATE> 2005/03/16/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Fener'den Emre'ye markaj Geremi ve Nihat için atak .. 
</HEADLINE>
<TEXT>

     Milliler Emre'yi kampta markaja alacak Geremi'nin işi 1-2 hafta içinde bitirilmeye çalışılacak, Nihat için Chelsea'nin tavrı beklenecek 
     
     Görüşmeler sürüyor 

     Teknik direktör Daum’un isteği doğrultusunda yeni sezon için transfer çalışmalarını şimdiden başlatan Fenerbahçe, Emre Belözoğlu’ndan sonra bir başka tanıdık isim Nictap Geremi’ye el attı. Daha önce ülkemizde Gençlerbirliği takımında forma giyen Kamerunlu oyuncuyla İngiltere’de görüşmeleri sürdüren yöneticiler, 1-2 hafta içinde bu transferi sonlandırmayı hedefliyor. Chelsea’de teknik direktör Maurinho’nun gelişiyle yedeğe düşen Geremi’nin Türkiye’ye dönmeye sıcak baktığı belirlendi. 
     
     Görev Kaptan’ın 

     Nihat Kahveci’yi de kadrolarına katmak isteyen Fenerbahçeliler, bu oyuncuyu isteyen Chelsea’nin Real Sociedad’a önereceği bonservis bedelini bekliyor. Bu arada Emre’yi ikna konusunda kaptan Ümit Özat ve milli futbolculara görev verildi. Önümüzdeki hafta toplanacak olan milli takım kampında İnterli oyuncuyu markaja alacak olan Fenerliler, maddi konulardaki rahatlıkları, takımdaki arkadaşlık havasını, Başkan Aziz Yıldırım’ın Avrupa’daki başarı hedefini anlatıp, onu iknaya çalışacak. 

     
</TEXT>
</DOC>
