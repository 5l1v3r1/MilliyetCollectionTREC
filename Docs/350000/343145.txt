<DOC>
<DOCNO> 343145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/ekonomi/eko09.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin, yuan baskısına sert tepki verdi 
</HEADLINE>
<TEXT>



Çin Başbakanı Wen Jiabao, sabit kur rejiminde reforma gidilmesi konusundaki uluslararası baskılara sert çıktı. Başbakan Wen Jiabao, reforma gidilmesi konusunun Çin'in egemenlik alanına giren bir mesele olduğunu, değer artışına izin verilmesi için gelen spekülatif baskılara boyun eğmeyeceklerini açıkladı. Çin Başbakanı, "Çin, dışarıdan gelen güçlü baskılara rağmen, şartlar izin vermiyorsa acele adımlar atmayacaktır" dedi. Yuan, dolara karşı 10 yıldır 8.28 düzeyinden hareket ediyor. 
Çin'in patlama yapan tekstil ihracatı konusuna da değinen Wen Jiabao, Washington'un Çin'den gelen pantolon, gömlek ve iç çamaşırı ithalatına kısıtlama uygulamak için attığı son adımları da eleştirdi. Wen Jiabao, ABD'nin getirdiği kısıtlamaların sağlıklı ikili ticari ilişkilerin kurulmasına yardımcı olmadığını belirtti. 


</TEXT>
</DOC>
