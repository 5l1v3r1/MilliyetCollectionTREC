<DOC>
<DOCNO> 313734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sondun23.html </URL>
<DATE> 2005/02/09/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İsrail'in gündeminde 500 Filistinli tutuklunun salıverilmesi var... 
</HEADLINE>
<TEXT>

     İsrail ve Filistin taraflarının Şarm El Şeyh zirvesinde ateşkes kararının ardından, İsrail hükümeti, ilk olarak geçen hafta açıkladığı, salıverilmesi kararlaştırılan 500 Filistinli tutuklunun durumunu ele alacak. 
     Başbakanlık Basın Merkezi'nden yapılan açıklamaya göre, Başbakan Ariel Şaron başkanlığındaki dar kapsamlı Güvenlik Kabinesi, pazar günkü olağan bakanlar kurulu toplantısından önce bir araya gelerek konuyu değerlendirecek. 
     Hükümet, zirveden bir hafta önce, 900 Filistinli tutuklunun salıverilmesini kararlaştırmış, bunun 500'ünün hemen, 400'ünün sonraki 3 ay içinde serbest bırakılmasını öngörmüştü. 
     Ancak salıverilecek tutuklular listesine Filistin tarafı karşı çıkarak, kendileriyle işbirliği yapılmadan liste belirlendiğini belirtti. Filistin ve İsrail heyetleri, tutuklularla ilgili görüşmeler yaptı ve sonunda, bu konuda ortak bir komite kurulması konusunda anlaşmaya vardı. 
     Filistin Ulusal Yönetimi Dışişleri Bakanı Nebil Şaat da, zirvenin ardından yaptığı değerlendirmede, İsrail hükümetinin önemli konularla ilgili birçok önlem alacağını belirtmiş ve bunları duvar, yerleşimler, Kudüs ve daha fazla tutuklunun serbest bırakılması olarak örneklendirmişti. Zirvenin önemini vurgulayarak, herhangi bir sürprizin meydana gelmediğini, anlaşmazlık olmadığını kaydeden Şaat, her iki liderin konuşmasının ayrı tonlarda olmasına rağmen, prensipte karşılıklı ateşkesi öngördüğünü ifade etti. 
     Filistin kabinesinden Hasan Ebu Libde de zirvenin ardından, iki taraf komutanlarının, İsrail'in Batı Şeria kentlerinden çekilmesiyle ilgili hazırlıkları sürdüreceğini bildirdi. 
     
     -''HER ŞEY İSRAİL'İN TAAHHÜTLERİNE BAĞLI'' 
     Filistin Ulusal Özerk Yönetimi Başbakanı Ahmed Kurey ise zirve sonuçlarını tüm Filistinli gruplarla değerlendireceklerini söyledi. 
     Hamas ve İslami Cihad hareketleri ise her şeyin, İsrail'in Filistinlilerin ulusal koşullarına vereceği taahhütlere bağlı olduğunun altını çizdiler. 
     Hamas üst düzey yöneticilerinden Müşir El Masri, ''Gerçek bir bedel söz konusu olmadıkça, işgalcilerle bir ateşkesin imzalanmayacağı yolundaki kararlarında değişiklik olmadığını'' kaydetti. El Masri, zirvenin, Filistin ulusal koşullarının yerine getirileceği konusunda gerçek teminatlar getirmediğini belirterek, Filistinlilerin uygulamada somut sonuçlar görmek istediklerini belirtti. 
     
</TEXT>
</DOC>
