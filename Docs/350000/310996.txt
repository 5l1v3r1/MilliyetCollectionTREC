<DOC>
<DOCNO> 310996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/soneko30.html </URL>
<DATE> 2005/01/31/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Ziraatçilerden, Erman Toroğlu'na tepki Açıklamalarıyla zarar veriyor 
</HEADLINE>
<TEXT>

     İzmir Ziraat Odası Başkanı Sedat Köse, hükümetin açıkladığı ''tarım paketi''nin çiftçiler ve tarım sektörü için yeni bir açılım ve hamlenin habercisi olarak değerlendirilebileceğini bildirdi. 
     Sedat Köse, düzenlediği basın toplantısında, çiftçilerin desteklenmesi için alınan kararların tarımdaki sorunların çözümü için fırsat olacağını, çiftçiler ve odalar tarafından olumlu karşılandığını ifade etti. 
     Gübre ve mazotta destekleme kararının çok önemli ihtiyacı karşılayacağını dile getiren Köse, tohumculuğun desteklenmesi ve çiftçinin sermaye ihtiyacı için tarımsal kredi faizlerinde indirime gidilmesinin de yararlı olacağını kaydetti. 
     Köse, şunları söyledi 
     ''Tarım paketi, çiftçilerimiz ve tarım sektörümüz için yeni bir açılım ve hamlenin habercisi olarak değerlendirilebilir. En azından hükümetimizin tarımın ve çiftçilerimizin sorunlarına öne ve öncelik verme yönünde yeni bir tavır ortaya koyduğunu düşünüyoruz. Bu açılım, genişletilmeli.'' 
     
     HORMON TARTIŞMASI 
     Köse, eski hakem ve TV futbol yorumcusu Erman Toroğlu'nun hormonla ilgili açıklamalarının çiftçiye ve ülkeye zarar verdiğini öne sürdü. 
     24 Ocak 2005'te ulusal bir TV kanalının haber bülteninde Erman Toroğlu'nun çiftçiye ve Türkiye'ye zarar verici yaklaşımlar sergilediğini iddia eden Köse, şöyle konuştu 
     ''Sözleriyle çiftçiye, ülkeye zarar veren hiçbir teknik bilgisi olmayan, sadece medyatik bir kişinin sözleri ile tarımsal üretimimiz basit şekilde yargılanamaz. Futboldaki sansasyonel bir yaklaşım ve şov yapma anlayışı ile sorunların çözümü sağlanamaz. Türk tarımının sorunlarını gerçekçi şekilde irdelemek ve çözümüne çalışmak yerine, sonucu bir gol olarak vermek oldukça basit ve acımasız değerlendirmedir. Herkes kendi işine baksın. Biz de spor yorumculuğu mu yapalım '' Köse, yaş sebze ve meyvelerde hormon değil, ''büyüme düzenleyicileri''nin kullanıldığını, bunların zararlı olmadığını savundu. 
     
</TEXT>
</DOC>
