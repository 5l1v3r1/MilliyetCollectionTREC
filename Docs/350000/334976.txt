<DOC>
<DOCNO> 334976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/ekonomi/eko04.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Telsim lisansı iptal ediliyordu' 
</HEADLINE>
<TEXT>


Bürokrasi engellerinden yakınan TMSF Başkanı, "En çok gelir beklediğimiz Telsim'de, eski sahiplerinin borcunu bizden isteyen Telekom Üst Kurulu, lisans iptali için girişim başlattı" dedi 

EKONOMİ SERVİSİ 

Tasarruf Mevduatı Sigorta Fonu TMSF Başkanı Ahmet Ertürk, "Sigortam atmak üzere. İsyan edebilirim. Sigortalarımı attıracak çok faktör var" dedi. Zaman Gazetesi'nden Nuriye Akman'ın sorularını yanıtlayan Ertürk, şöyle konuştu 
"Uzan ya da başkalarını yıllarca idare etmiş, alacaklarını istemeye korkmuş kamu kuruluşları üzerimize geliyorlar. 30 seneden fazla özel kişilerin mülkiyetinde olan Zeytin Adası'nı satmaya kalkışınca tapu iptal davası açıldı, orman idaresine aitmiş. Günaydın mı, tünaydın mı diyeceğimi şaşırıyorum. Pamukova'ya alacak tahsili için vaziyet ediyoruz. Yıllar sonra, yıkımı için bize tebligatta bulunuluyor 'Kaçak yapılmış.' Daha vahimi Telsim'i yüksek değerle satmak istiyoruz. Eski sahiplerinin Telekom Kurulu'na borcu var. Bizden isteniyor. Kurul, alacağının tamamının tasfiye edilmesinin mümkün olmadığını gördükten sonra, lisansının iptali için girişim başlattı. Adeta Neronvari bir refleks." 

'Takva ile hareket ediyorum' Ertürk, 'Kur'an bilgisini yaptığınız işte nasıl kullanıyorsunuz ' sorusuna da şu yanıtı verdi 
"Bu çok kritik bir soru. Nasıl cevap verebileceğimi düşünmekle meşgulüm. Tabii ahlaki boyutu çok fazla bir iş yapıyoruz. Takva diye bir kavram var. Bu 'Allah'tan korkan' diye yorumlanır geleneksel olarak. Esed ise buna çok daha zengin bir boyut katıyor ve insanın kendisine ve Allah'a karşı sorumluluk bilinci' diye tanımlıyor. Ben burada kendime karşı, topluma karşı bir sorumluluk bilinci ile hareket ediyorum. Benim için rehber olan duygu bu." 


</TEXT>
</DOC>
