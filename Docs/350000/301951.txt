<DOC>
<DOCNO> 301951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonspo32.html </URL>
<DATE> 2004/12/29/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Güneş Malatyaspor, ilk resmi maçım olacak... 
</HEADLINE>
<TEXT>

     Trabzonspor Teknik Direktörü Şenol Güneş, Türkiye Kupası'nda Malatyaspor maçının göreve başladıktan sonra ilk resmi maçı olacağını hatırlatarak, hem kendisinin, hem de Trabzonspor'un ikinci yarıya iyi başlamak istediğini belirtti. 
     Güneş, yaptığı açıklamada, Türkiye Kupası 3. kademe maçında sahalarında Malatyaspor ile karşılaşacaklarını belirterek, ''Bizim en büyük hedefimiz Şampiyonlar Ligi'ne katılmaktır. Bunun yanı sıra Türkiye Kupası'nı kazanmak istiyoruz. Kurada 15 takımdan Malatyaspor çıktı. İyi bir kadrosu ve iyi bir hocası var. Ben güzel maç olacağını düşünüyorum. Benim de göreve başladıktan sonraki ilk resmi maçım olacak. Hem ben, hem de Trabzonspor ikinci yarıya iyi başlamak istiyoruz'' dedi. 
     Kadrodaki bazı oyuncuları gönderme kararı alındığını ifade eden Güneş, şunları söyledi 
     ''Devre arasında 3 tane oyuncu almaya çalışacağız. Fakat mutlak surette bir oyuncuyu kadromuza katmamız lazım. Bu futbolcuda da orta saha oyuncusu olacak. Alacağımız oyuncunun ekonomik koşullar ve takıma katkısı çok önemli. Trabzonspor'u başarılı kılmak için mevcut kadromuzun performansını daha da yukarılara çıkartacağız.'' Güneş, Trabzonspor'da yeni bir sistem kurulmaya çalışıldığını ve bu sistem kurulurken bazı sorunların yaşanabileceğini, ancak zamanla her şeyin düzeleceğini belirtti. 

     
</TEXT>
</DOC>
