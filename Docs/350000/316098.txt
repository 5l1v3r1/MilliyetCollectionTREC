<DOC>
<DOCNO> 316098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonsiy07.html </URL>
<DATE> 2005/02/17/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Mumcu, 30 kişilik grup hesabı yapıyor 
</HEADLINE>
<TEXT>

     AKP'den ayrıldıktan sonra verdiği yeni oluşum sinyali için çalışmalarına başlayan Erkan Mumcu, ilk aşamada AKP ve bağımsızlardan gelecek 20 ve CHP içinde Kemal Derviş'le birlikte hareket eden 10 isim olmak üzere 30 milletvekilinden oluşan bir grupla yola çıkmayı hesaplıyor. 
     Erkan Mumcu, istifasına ilişkin tartışmalar sürerken, siyaseti nasıl sürdüreceği konusunda ilk değerendirme ve temaslarına başladı. Mumcu, istifası sonrasında verdiği "İstikrarı bozmak istemiyorum" mesajı doğrultusunda özellikle AKP içinde kendisiyle birlikte hareket eden isimlerin istifası konusunda acele etmeme kararı aldı. 
     Mumcu'nun önümüzdeki haftadan sonra çalışmalarına başlamayı kararlaştırdığı yeni oluşum için hesabı yaklaşık 30 milletvekilinden oluşan bir grupla yola çıkmaya dayanıyor. Buna göre Mumcu, başlatacağı yeni siyasal oluşuma halen bağımsız olan isimlerle birlikte AKP'den 20 kadar milletvekilinin gelebileceğini öngörüyor. Mumcu'yu istifası sonrasında asıl sevindiren ise özellikle CHP içinde Kemal Derviş'le birlikte hareket eden milletvekillerinden gördüğü ilgi oldu. Mumcu cephesine göre temel yaklaşımlarda anlaşmaya varılabilmesi durumunda Derviş'le birlikte hareket eden 10 milletvekilinin de katılımıyla yeni oluşum yaklaşık 30 kişilik bir grupla yola çıkabilecek. Bu arada yeni oluşumun çatısı konusunda da değerlendirmeler başladı. Buna göre Mumcu'nun önünde üç seçenek bulunuyor. Bu seçenekler, "yeni bir partinin kuruluşu, kongreye hazırlanan ANAP'ın liderliği ya da 'yıpranmışlığı' dikkate alınarak ismi değiştirilmiş bir ANAP'la sahneye çıkmak" şeklinde formüle ediliyor. Mumcu'nun önümüzdeki günlede Derviş ekibiyle de görüşmelerine bağlı olarak bu seçenekleri değerlendireceği öğrenildi. 

ANKA 

     
</TEXT>
</DOC>
