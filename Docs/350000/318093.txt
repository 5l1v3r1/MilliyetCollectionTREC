<DOC>
<DOCNO> 318093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/spor/axspo05.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ersun doğruyu söylesin' 
</HEADLINE>
<TEXT>


İran'ın Pas Takımı'nı çalıştıran Mustafa Denizli, Milli Takım Teknik Direktörü'nün Hakan Şükür konusundaki açıklamalarını inandırıcı bulmadığını söyledi, "Sistem bahanesi yetersiz" dedi 

BİLAL MEŞE 


'Hakan banko oynar' 
TEKNİK Direktörlük kariyerini İran'ın Pas takımında sürdüren Mustafa Denizli, Türk Futbolu'ndaki son gelişmeleri Milliyet'e yorumladı. Denizli, gündemden bir türlü düşmeyen Ersun Yanal - Hakan Şükür gerginliğiyle ilgili çarpıcı açıklamalar yaptı. Denizli, "Ersun'un, sisteme uymadığı için Hakan'ı almadığını açıklaması gerçekci değil. Bu konuda doğruyu söylemesi gerekir. Hakan bu ülkenin vazgeçilmez ismidir ve banko oynar" diye konuştu. 

'Her sisteme uyar' 
DENİZLİ, yıldız futbolcunun hem tek, hem de iki forvette başarılı olduğunu yıllarca kanıtladığını da dile getirdi. Tecrübeli teknik adam, "Hakan veya Ali farketmez. Hakan Şükür ülkenin en formda oyuncusu. Yaşı gereği bu oyuncuyu eleştirmek yanlış olur. Sorunlar aşılmak içindir. Hakan ile ben de sorunlar yaşadım. Ancak onu cezalandırmak için Milli Takım'ın başına getirilmedim. Ben sorunları aşmak için orada yer aldım" yorumunu yaptı. 

'Abartmadan destek' 
RIZA Çalımbay'ın Beşiktaş'ın başına getirilmesini olumlu bulduğunu açıklayan Mustafa Denizli, genç hocaya desteğin abartılmaması gerektiğini ifade etti. Denizli, "Rıza'ya iyilik yaptıklarını sanıyorlar, aslında zarar veriyorlar. Rıza'nın böyle abartılı bir desteğe ihtiyacı yok. Çünkü Rıza başarıyı yakalayacağını bugün kanıtlamadı. Gittiği her takımda bunu zaten gösterdi. İyi bir çalışma ortamı sağlasınlar yeter" ifadelerini kullandı. 



</TEXT>
</DOC>
