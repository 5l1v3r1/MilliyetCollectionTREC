<DOC>
<DOCNO> 328052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/yazar/uras.html </URL>
<DATE> 2005/03/29/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Rodney Amca öldü 
</HEADLINE>
<TEXT>


Dünkü gazetelerde bir ölüm ilanı yayımlandı. Türk eğitimine katkıları olan Rodney B. Wagner, ABD'de beyin kanamasından ölmüştü. Rodney B. Wagner uzun süre Robert Lisesi mütevelli heyeti başkanlığı sorumluluğunu taşıyarak bu eğitim kurumunun yaşamasına ve kalkınmasına katkıda bulundu. Daha da önemlisi Türk ekonomisinin son kırk yıllık döneminde, dış finansman sorunlarının çözümünde önemli rolü oldu. 
Rodney B. Wagner'i anlatmadan, Türkiye'nin dış ilişkilerinde, sahip oldukları unvan ötesinde Türkiye'ye sempati duyan ve dış ilişkilerinin gelişmesine yardım eden bazı isimleri hatırlatmak istiyorum. Son elli yılda böyle çok sayıda yabancının "yardımını gördük." Türkiye'nin AET'ye girmesini sağlamak için Emile Noel ve Gionni Papa büyük çaba sarf etti. Türk ekonomisi 1960'lı yıllarda Avrupa Yardım Konsorsiyumu ve OECD desteği ile yaşardı. 

Çok yabancının yardımı oldu 
O yıllarda Walter Kenep, Peter Kuhn, Van Lannen Türkiye'ye destek verdi. Konsorsiyumda İngiltere Merkez Bankası'nı temsil eden Peter Bull, Türkiye'nin Dünya Bankası ve IMF ile ilişkilerinde yardımcı oldu. City Bank müdürlerinden John Benson, dış kredi ilişkilerinde katkıda bulundu. 
Rodney B. Wagner'in Türkiye ile ilişkisi daha uzun süreli ve daha çok yönlüdür. 1954'te Yale Üniversitesi'nde B.A. derecesi aldıktan sonra ABD'nin en büyük 5 finans kuruluşundan biri olan J.P. Morgan bankasında çalışmaya başlayan Rodney B. Wagner, daha sonra ABD hükümetinin dış yardımlarının sorumluluğunu taşıyan USAID kuruluşunda görev aldı. 1962 - 1965 yılları arasında Ankara'da bulundu. 
Türkiye için, bir Türk'ten fazla çaba gösterdi. Önde gelen politikacılar ve bankacılar ile kişisel dostluklar kurdu. Türkiye'nin ABD hükümetleri Dünya Bankası, IMF gibi kuruluşlarla parasal ilişkilerinde hükümetlere destek verdi. Zor dönemlerde dış kredi bulunmasında, yeniden yapılandırılmasında büyük katkısı oldu. 
İstanbul'daki Robert Lisesi'ni Robert Kolej'i 1853 yılında kuran Amerikalılar arasında J.P. Morgan da vardı. Robert Lisesi 1971 yılından bu yana bir Türk lisesi olarak öğrenci yetiştiriyor. Öğretim kalitesini yukarı çizgide tutmak amacıyla, okulun masraflarına katkıda bulunan bir vakıf var. Öğretim giderinin yüzde 40'ını öğrenciler, yüzde 60'ını bu vakıf karşılıyor. Vakfın mütevelli heyetin uzun yıllar başkanlığını J.P. Morgan'ın kızı Jane Page yaptı. Sonra bu sorumluluğu, Jane Page'in kocası Rodney B. Wagner üstlendi. P. Morgan'dan emekli olduktan sonra İstanbul'da Ortaköy'de caminin bitişiğinde bir ev aldı. Robert Lisesi için daha çok çaba göstermeye başladı... Öğrencilerin yurtdışındaki eğitimleri ile de ilgileniyordu. Bu nedenle Robert Liseli gençler ona "Robert Amca" diyordu. 
İşte gazetede ölüm ilanı yayımlanan Rodney B. Wagner, hayat hikayesini anlattığım Türk dostu bu Robert Amca idi. 



</TEXT>
</DOC>
