<DOC>
<DOCNO> 332855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun07.html </URL>
<DATE> 2005/04/13/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
CIA, bu pul yüzünden Chicago'da sergi bastı .. 
</HEADLINE>
<TEXT>

     Amerikan Gizli Servisi'nin ABD Başkanı George W. Bush'u kafasına silah dayalı şekilde resmeden posta pulu şeklindeki bir eserin de bulunduğu bir sergiyi bastığı bildirildi. 
     Amerikan medyasında yer alan haberlere göre, geçtiğimiz hafta Chicago'daki Columbia College'de açılan ve 47 sanatçı tarafından tasarlanan posta pullarının sergilendiği ''Şer Ekseni Günahın Gizli Tarihi'' isimli serginin gizli servis ajanları tarafından soruşturulduğu kaydedildi. 
     Eserlerinde Katolik kilisesindeki cinsel taciz skandallarını, ırkçılık ve Irak savaşını konu alan sanatçıların hiçbirinin serginin yer aldığı Columbia College'i ile ilişkisinin bulunmadığı belirtildi. 
     Gizli Servis sözcüsü Tom Mazur soruşturmanın tamamlanıp tamamlanmadığı ve hangi sanatçıların sorgulandığı konusunda herhangi bir bilgi vermezken, hiçbir sanat eserine el konulmadığını söylemekle yetindi. 
     Açıldığı akşam sergiye iki gizli servis ajanının geldiği ve bazı eserlerin fotoğrafını çektikten sonra bu eserleri yapan sanatçıların irtibat adreslerini istedikleri kaydedildi. 
     Sergi yetkilileri, ajanların özellikle Amerikan bayrağı rengindeki bir pul üzerinde Başkan Bush'u kafasına silah dayalı şekilde resmeden sanatçı Al Brandtner'in eserine ilgi gösterdiklerini ifade etti. 
     Soruşturmanın kendisini korkuttuğunu söyleyen serginin koordinatörü Michael Hernandez, ressamların, yazarların ve görsel sanatçıların yarattıkları eserlerden dolayı soruşturulmalarının ''daima izleniyorlarmış'' gibi bir his yarattığını söyledi. 

     
</TEXT>
</DOC>
