<DOC>
<DOCNO> 316020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun13.html </URL>
<DATE> 2005/02/17/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Fransa'da skandal Ekonomi Bakanı ultra lüks konutundan taşınıyor 
</HEADLINE>
<TEXT>

     Fransa Maliye ve Ekonomi Bakanı Herve Gaymard, kamuoyundan gelen yoğun baskılar üzerine, kirasını bakanlığın ödediği ultra lüks konutundan taşınacağını açıkladı. 
     Fransa'da atlatma ve skandal haberleriyle ünlü ''Le Canard Enchaine'' Zincirli Ördek gazetesinin, Gaymard'ın, Paris'in lüks bir semtinde 600 metrekare genişliğinde ve ayda 14 bin avro tutarında aşırı lüks bir konutta kaldığını ortaya çıkarması, siyaset dünyasında geniş yankı uyandırmıştı. 
     Suçlamalarla ilgili olarak RTL radyo kanalının sorularını yanıtlayan Fransız bakan, ''göreve geldikten sonra konut bulma işiyle kendisinin değil, bakanlıktan ilgili görevlilerin uğraştığını'' belirterek, ''Doğrusu bu konuda daha dikkatli olmam gerekirdi'' dedi. 
     ''Lükse meraklı bir kişi olmadığını'' ifade eden Gaymard, ''seçim bölgesinde de mütevazı kişiliğiyle tanındığını'' bildirdi. 
     Gaymard, lüks konutta 5 hizmetlinin çalıştığı yolundaki iddiaları ise yalanladı ve sadece resmi davetliler geldiğinde bir aşçı ve bir hizmetçinin konuta gelip çalıştığını söyledi. 
     Kamuoyundan gelen baskıların hükümeti zor durumda bırakması üzerine Başbakan Jean-Pierre Raffarin'in, bakanların ikamet edecekleri konutlar için belirli bir ölçüt belirlenmesi konusunda çalışma başlatılmasını istediği bildirildi. 
     Muhalefetteki Sosyalist Parti yöneticileri, dün yaptıkları açıklamalarda, konuyu ''skandal'' olarak nitelendirmiş ve bakanın istifa etmesini istemişlerdi. 
     
</TEXT>
</DOC>
