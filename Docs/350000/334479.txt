<DOC>
<DOCNO> 334479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonsiy05.html </URL>
<DATE> 2005/04/18/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Hekimler beyaz eyleme başlıyor 
</HEADLINE>
<TEXT>

     Doktorlar, 5 Kasım 2003'ten bu yana sürdürdükleri iş bırakma eylemlerine devam etme kararı aldı özlük haklarının iyileştirilmesi, iş güvencesi, toplumun sağlık hakkı talepleri ve Genel Sağlık Sigortasını protesto için 21 Nisan'da iş bırakacaklar. 
     Türk Tabipleri Birliği Merkez Konseyi, 21 Nisan Perşembe günü yurt genelinde doktorların iş bırakması kararı aldı. Karara göre, bir gün boyunca acil hizmetlerle çocuklar, hamileler, diyaliz hastaları, yoğun bakım hastaları ve kanserli hastaların tıbbi tedavisinin aksatılmaması kaydıyla, sağlık hizmeti verilmeyecek. İş bırakma süresince bu hastaların her türlü sağlık hizmeti yerine getirilecek. 
     
     MUAYENEYE GELMEYİN 
     TTB Merkezi Konseyi Başkanı Füsun Sayek, "21 Nisan Perşembe günü bazı hasta grupları dışında hasta görmeyeceğiz. Tüm yurttaşlarımızdan da eyleme destek vermesini bekliyoruz" çağrısında bulundu. 
     Hükümetin yanlış sağlık politikasıyla hekimlerin iş güvencesini yok ettiğini, çalışma koşullarını kötüleştirdiğini, sağlık hizmetine ulaşımı engellediğini kaydeden Sayek, artık insanlık için bir var oluş sorunu haline gelen gelişmeler karşısında TTB'nin son olarak 5 Kasım 2003'te başlattığı görev sürecini daha etkin olarak geliştirme kararlılığında olduğunu ifade etti. Sayek, Meclis'e sevk edilen Genel Sağlık Sigortasıyla da hastanın müşteri, sağlık hizmetinin ticari meta gibi görüldüğünü belirterek, "GSS, halkan sağlık hizmetine ulaşmasını daha çok engelleyecek. Parası olana, parası kadar sağlık hizmeti anlayışı getirilmek isteniyor" dedi. 
     
     HEKİMLERİN TALEPLERİ 
     Hekimlerin, iş bırakma noktasına getiren talepleri şöyle 
     "-Sürgünlerin önünü açan Atama ve Nakil Yönetmeliği'nin ilgili maddelerinin kaldırılması, kalıcı çözümler için gerekli ortamın yaratılması, -İş güvencesiz, sözleşmeli istihdamı sağlayan 'Kamu Personel Kanunu Taslağı' dahil, girişimlerin durdurulması, -İnsanca yaşayabilecek, adil bir ücretlendirme politikasının sağlanması, -15 yeni Tıp Fakültesi açma girişimlerinin durdurulması, -Sağlığı bir hak olmaktan çıkarıp kişilerin sorumluluğuna bırakan çağdışı uygulamaların, özel olarak TBMM gündeminde olan ve ek sağlık vergisi olmasının ötesinde sağlıkla ilgili tüm değerleri yok eden 'Genel Sağlık Sigortası Kanun Tasarısının' geri çekilmesi, -Nitelikli, eşit, ulaşılabilir, parasız sağlık hizmetinin sağlanabilmesi için ülke kaynaklarının akıldışı bir şekilde, çok küçük bir kesime 'borç faizi' adı altında aktarmaktan vazgeçilerek, bu ülkenin ezici çoğunluğunun, başta sağlık olmak üzere temel ihtiyaçlarına yönlendirilmesi." 
     
</TEXT>
</DOC>
