<DOC>
<DOCNO> 305832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonspo12.html </URL>
<DATE> 2005/01/12/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Ülkerspor'un İspanyollar'a şansı tutmuyor... 
</HEADLINE>
<TEXT>

     Basketbolda ULEB Erkekler Avrupa Ligi C Grubu'nda yarın kendi sahasında Unicaja Malaga ile karşılaşacak Ülkerspor'un İspanyol takımlarına şansı tutmuyor. 
     İspanyol takımlarıyla bugüne dek 27 maç yapan turuncu-yeşilliler, 17 yenilgi ve 10 galibiyet aldı. 
     Ülkerspor, yarınki rakibi Unicaja Malaga ile daha önce 3 kez karşılaştı. 1995-96 sezonunda Avrupa Şampiyon Kulüpler Kupası'nda İspanyol ekibini ilk maçta İstanbul'da 94-86 yenen turuncu-yeşilliler, deplasmanda ise rakibine 82-73 yenildi. 
     Bu sezon İspanya'da yapılan ilk maçı ise turuncu-yeşilliler, 73-62'lik skorla yitirmişti. 
     
     EN FARKLI SKORLU YENİLGİLER İSPANYOLLARA KARŞI 

     Avrupa kupalarında İspanyol ekipleriyle 27 kez karşılaşan Türk ekibi, 11 kez FC Barcelona, 4 kez Real Madrid, 3'er kez Unicaja Malaga ve TAU Ceramica Vitoria, 2'şer kez TDK Manresa, Pamesa Valencia ve Estudiantes SAD Madrid takımlarıyla karşı karşıya geldi. 
     Ülkerspor, Avrupa kupalarındaki en farklı skorlu yenilgilerini İspanya'nın FC Barcelona takımından aldı. Geçen sezon Euroleague'de deplasmanda yaptığı maçta rakibine 35 sayı farkla yenilen Ülkerspor, en farklı skorlu deplasman yenilgisini almış oldu. 
     FC Barcelona ile 1995-96 sezonunda Avrupa Şampiyon Kulüpler Kupası çeyrek finalinde karşılaşan Ülkerspor, İstanbul'daki ilk maçı 28 sayı farkla yitirerek, Avrupa kupaları tarihinde kendi sahasındaki en farklı skorlu yenilgiyi almıştı. 
     
     194. MAÇ 

     Ülkerspor, Avrupa kupalarında yarın 194. maçına çıkıyor. 
     1993-94 sezonundan beri Avrupa kupalarında mücadele eden turuncu-yeşilliler, 12 yıllık Avrupa serüveninde, bugüne dek yaptığı 193 maçta 91 galibiyet, 101 yenilgi aldı. 
     
</TEXT>
</DOC>
