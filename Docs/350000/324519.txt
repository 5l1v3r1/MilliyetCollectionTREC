<DOC>
<DOCNO> 324519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur15.html </URL>
<DATE> 2005/03/17/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Cerrah Silahlı suç örgütüne mensup 37 kişi yakalandı 
</HEADLINE>
<TEXT>

     İstanbul Emniyet Müdürü Celalettin Cerrah, silahlı bir suç örgütüne yönelik düzenlenen operasyonlarda, örgüt elebaşının da aralarında bulunduğu 37 kişinin yakalandığını açıkladı. 
     Cerrah, ''Sahra'' adı verilen operasyon kapsamında, çok sayıda silah, bomba ve örgüte ait para ele geçirildiğini bildirdi. 
     İstanbul'da ''Sahra'' adı verilen operasyon kapsamında yakalanan kişilerin, öldürme, yaralama ve çok sayıda tehdit olayına karıştıkları belirtildi. 
     Organize Suçlar Şube Müdürlüğü'nce operasyona ilişkin hazırlanan basın bülteninde, İstanbul merkezli olan ve Türkiye genelinde faaliyet gösteren çıkar amaçlı bir suç örgütüne yönelik düzenlenen operasyona ''Sahra'' adı verildiği bildirildi. 
     Savcılık nezaretinde İstanbul, Ankara, Samsun, Ordu, Bursa, Edirne ve Amasya illerinde yapılan eş zamanlı operasyonlarda 37 kişinin yakalandığı belirtilen açıklamada, bu kişilerin üzerleri, ev ve işyerlerinde yapılan aramalarda, 2 adet Kaleşnikof marka otomatik tüfek, 5 adet şarjör ve 188 adet fişek, 1 adet lancer marka bomba atar ve 5 adet mermisi, 3 adet savunma tipi el bombası, 1 adet Scorpion marka makineli tabanca ve şarjörü, 1 adet Mauser marka tabanca ve susturucusu, 6 adet değişik çap ve markada ruhsatsız tabanca, 9 adet tabanca şarjörü, 334 adet fişek, 1 adet Kaleşnikof marka otomatik tüfek dipçiği, 1 adet hafif çelik yelek, 1 adet kurusıkı tabanca, şarjörü ve 10 adet fişeği, bir miktar esrar ve hint keneviri, örgüte ait 129 milyar Türk Lirası, 250 Avro ve 460 dolar, örgütsel faaliyetlerde kullanılan 6 adet otomobil, 1 adet sahte nüfus cüzdanı, 1 adet sahte sürücü belgesi, 3 adet el telsizi, 1 adet 1 metre uzunluğunda çift taraflı derin oluklu kılıç, 1 adet kama, 2 adet siyah renkli kar maskesi ve 2 adet peruk ele geçirildiği ifade edildi. 
     Açıklamada, aynı suç örgütüne yönelik daha önce Samsun'da 4 adet tabanca, Şişli'de 3 adet tabanca, Beşiktaş'ta örgüt üyelerince kullanılan evde 6 adet tabanca, örgüt liderinin Bakırköy'de saklandığı evde 5 adet tabanca, 2 adet sahte kimlik ve 1 adet sahte sürücü belgesi ele geçirildiği hatırlatıldı. 
     
     EYLEMLERİ 

     Açıklamada, örgüt üyelerinin, bir kişinin takip edilerek 31 Ocak 2005 tarihinde öldürülmesi, Kadıköy'de bir kişinin işyerine 4 Ekim 2004 tarihinde baskın düzenlenerek silahlı çatışma sonucu 3 kişinin yaralanması, Ümraniye'de 6 Mayıs 2004 tarihinde bir kişinin öldürülmeye kalkışılması, Ankara'da bir kooperatifin seçimlerine fesat karıştırmak suretiyle yönetiminin ele geçirilmesi ile Amasya, Ankara, Ordu, Bursa ve Antalya'da tahsilat amacıyla bazı kişilerin ölümle tehdit edilmeleri olaylarına karıştıkları ifade edildi. 
     Bu arada, takip edilerek öldürülen kişinin, İtalya'da vurulan Hüseyin Saral olduğu öğrenildi. 
     
</TEXT>
</DOC>
