<DOC>
<DOCNO> 324943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/ekonomi/eko06.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yastık altında 2 bin ton altın var' 
</HEADLINE>
<TEXT>



İstanbul Altın Borsası İAB Başkan Yardımcısı Vedat Özdan, Türkiye'de büyük çoğunluğu Cumhuriyet altını ve bilezik olan yastık altındaki altın miktarının, iddia edildiği gibi 7 bin 500 ton değil, 1.500 - 2 bin ton olduğunu söyledi. Parasal değerinin de en fazla 20 milyar dolar olduğunu belirten Özdan, "Bu rakamın içerisinde 20 milyon ailenin alyansı, saat, kolye ve küpeler ile hiçbir şekilde satmayı düşünmediğimiz Topkapı Sarayı'ndaki yüzlerce kilogramlık altınlar da var. Çok büyük kısmı ekonomiye kazandırılamayacak formattadır. İyimser varsayımla bin tonu Cumhuriyet altını ve bileziktir" dedi. 
Özdan, "Darphane, Cumhuriyet altını basmazsa altına yatırım yapmak isteyen kişi, alternatif yatırım araçlarına yönelecek. Mesela İAB'ye gelip külçe altın alacak ve istediği zaman satacak" diye konuştu. 


</TEXT>
</DOC>
