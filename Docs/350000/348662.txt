<DOC>
<DOCNO> 348662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo39.html </URL>
<DATE> 2005/06/03/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Süper Lig hakkımızı satabiliriz 
</HEADLINE>
<TEXT>

     Murat SANDIKÇI DHA 

SAMSUNSPOR Kulübü Başkanı İsmail Uyanık, kendilerine destek verilmediği takdirde Süper Lig haklarını 2'nci Lig A Kategorisi'ndeki bir takıma 15 milyon dolara satabileceklerini açıkladı. 
     Başkan İsmail Uyanık, dün akşak yerel bir televizyonun canlı yayın programına katıldı. Kulüp Başkanı Uyanık, 2 saat süren programda havuz sisteminden, şike ve şaibeye, teknik direktörleri Ertuğrul Sağlam’ın istifa etmesine kadar her konuya değindi. Kentin kendilerine destek olmamasından yakınan İsmail Uyanık, takımın Süper Lig haklarının satışıyla ilgili olarak şunları söyledi 
     Federasyonla görüşerek bu kararımızı onlara ileterek bunu yapabiliriz. Benim bu düşünceme Samsunlular karar verecek. Ya takımlarının Süper Lig'de devam etmesi için destek verecekler, ya da biz lig hakkımızı 15 milyon dolara satıp lige A Kategorisi'nde devam ederek borçlarımızı kapatıp tertemiz bir sayfa açacağız. Ben bu takımı 2’nci Lig'de aldım, orada da bırakabilirim. Samsun'a Süper Lig'in çok fazla geldiğini de belirten Başkan İsmail Uyanık, sözlerini şöyle sürdürdü 
     Bizim 22.5 milyon dolar borcumuz var. Şehir desteği alamıyoruz. Maçlarımıza gelen taraftar sayısı da belli. 1500'le 2000 civarında seyirciye oynuyoruz. Samsun halkı şimdi bir karar vermeli. Takımlarını ya 1'inci Lig'de görmeye devam edip destek vermeli, ya da biz bu takımın Süper Lig hakkını 15 milyon dolara satıp borçlarımızı sıfırlayarak yolumuza A Kategorisi'nde devam edeceğiz. Karar Samsun halkının. 
     
     BELGE VE KAYIT YOKTU 

     Samsunspor'un büyük bir caima olduğunu belirtirken şike yapmanın namussuzluk ve şerefsizlik olduğunu vurgulayan Başkan İsmail Uyanık, şu iddialarda bulundu 
     Maç satan eşini de satar. Samsunspor, tarihinde böyle bir konunun içinde asla olmamıştır. Bu konuda Türkiye şampiyonuyuz. Diyarbakırspor maçı siyasi tercihler nedeniyle provake edildi. Diyarbakırspor maçından önce futbolcumuz Ergin bize gelip tehdit aldığını, Trabzonspor maçında bilerek kırmızı kart gördüğünü söyledi. Bu nedenle bizde onun sözleşmesini hemen feshettik. Daha sonra da konuyu federasyona giderek ben anlattım. Ama elimizde herhangi bir belge ve telefon kaydı olmadığı için konuyu dallandırmadık. Bu konuda ne kadar titiz olduğumuzu herkes bilsin. Diyarbakırspor maçını ülke meselesi haline getirdiler. Öyle ki İstanbul’daki Şampiyonlar Ligi finalinde Fenerbahçe Başkanı Aziz Yıldırım’dan Beşiktaşlı yönetici Murat Aksu’ya kadar birçok kişi bana Diyarbakırspor maçını vermemiz konusunda ricada bulundu. Onların ricasıyla baskı altında kalacak bir kişi değilim. Eksik kadronun gücü bu kadardı. Eksik kadromuzla ancak bu kadar mücadele edebilirdik. Sonuçta onlar kazandı ve kümede kaldı. 

     
</TEXT>
</DOC>
