<DOC>
<DOCNO> 304309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun41.html </URL>
<DATE> 2005/01/07/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Solana, Filistin seçimlerini yerinde izleyecek 
</HEADLINE>
<TEXT>

     Avrupa Birliği Ortak Savunma ve Dış Politika Yüksek Temsilcisi Javer Solana, Filistin'de 9 Ocak'ta yapılacak devlet başkanlığı seçimini yerinde izleyecek. 
     Solana'nın makamından yapılan açıklamada, AB temsilcisinin İsrail'de sona erecek 5 günlük Ortadoğu ziyareti çerçevesinde, seçimler sırasında Ramallah'ta olacağı belirtildi. 
     Javier Solana'nın ziyaretinin AB'nin bölgedeki siyasi yükümlülüğünü vurgulayacağı ifade edilen açıklamada, Solana'nın Filistin Kurtuluş Örgütü FKÖ lideri Mahmud Abbas ile görüşeceği de kaydedildi. 
     AB temsilcisinin Ortadoğu ziyareti, Ürdün'den başlayacak. Pazar günü Ürdün Kralı Abdullah ile görüştükten sonra Filistin topraklarına geçecek olan Solana, Pazartesi günü Ramallah'ta kalacak, Salı günü Kahire'ye geçecek. Solana, Çarşamba günü Gazze'ye dönerek ziyaretini, Perşembe günü temaslarda bulunacağı İsrail'de tamamlayacak. 
     
     GAZZE'DE BİR FİLİSTİNLİ ÖLDÜRÜLDÜ 
     Öte yandan, Gazze kentinin doğusunda İsrail tankından açılan ateşte, bir Filistinlinin öldüğü bildirildi. 
     Filistinli hastane kaynakları, 21 yaşındaki Muhammed Ayad adlı Filistinlinin neden açıldığı henüz bilinmeyen ateşte öldürüldüğünü duyurdu. 
     Ganei Tal Yahudi yerleşim birimine sızmaya çalışan bir başka Filistinli de bugün İsrail askerlerince öldürülmüştü. 
     Ayad'ın ölümüyle Eylül 2000'de başlayan İntifada hareketinde ölenlerin sayısı, 3629'u Filistinli olmak üzere 4675'e yükseldi. 
     
</TEXT>
</DOC>
