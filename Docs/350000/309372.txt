<DOC>
<DOCNO> 309372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/guncel/gun02.html </URL>
<DATE> 2005/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Soykırım' okullarda 
</HEADLINE>
<TEXT>


İçeriği yenilenen ortaöğretim müfredatına "Ermeni soykırımı" da eklendi. Ders kitaplarında Ermeni iddiaları, Türk görüşü ve Osmanlı belgeleri yer alacak. Öğrenci kendi kararını verecek 

Bahar Atakan - Ankara 

Milli Eğitim Bakanlığı, içeriğini yenilediği ortaöğretim müfredatına, ilk kez "Ermeni soykırımı" konusunu da aldı. Tarih ders kitabında, Ermeni iddiaları ile Türk görüşü ve Osmanlı belgeleri bulunacak. 
Tarih Dersi Komisyonu Başkanı Prof. Dr. Mustafa Safran, "1917-1919 yılları arasında 1.5 milyon Ermeni kesildi denmiyor mu 'Böyle iddialar var' diyeceğiz. Hem Türk, hem Ermeni belgeleri olacak. Hükmü öğrenci kendisi verecek" dedi. Safran, Ermeni soykırımı iddialarının "tarihi gerçekler ışığında" anlatılacağını, ders kitabında Ermeni iddialarına yer verileceğini söyledi. 
Osmanlı belgelerinin de kitapta yer alacağını anlatan Safran, şöyle konuştu 
"Ermeniler, 'Türkler soykırım yaptı. 1.5 milyon Ermeni'yi 1917-1919 yılları arasında Doğu Anadolu Bölgesi'nde kestiler' demiyor mu 'Bu iddialar yok' diyemeyiz, çocuk duyuyor. İddialara karşı belgeler, sayılar, Osmanlı tapu tahrir defterini koyacağız ortaya. Orijinal belgeler olacak. Bunlar yayımlandı ama ders kitaplarına girmedi." 

"Yunan'ı ezdik" olmayacak 
Kin ve nefret içeren ifadelerin de ders kitaplarından ayıklanacağını vurgulayan Safran, "'Yunan'ı ezdik' gibi ifadeler. Örneğin, adam bir hata yapmış ama 'Vatan haini' denmiş. Vatan hainliği ve kahramanlık kelimeleri yerine göre kullanılacak" dedi. 

Kürt aşiretler müfredatta 
Farklı etnik grupların Milli Mücadele yıllarında Türkler'in yanında yer almasıyla ilgili konuların da işleneceğini söyleyen Safran, "Yerel kahramanlar anlatılacak. Çocuklar devlet adamını, askeri, gaziyi, şehidi bilecek. Milli Mücadele'de birçok Kürt aşiret saflarımızda yer almış. Öğretmen, yerel kahramanları araştırıp öğrenciye anlatacak" diye konuştu. 


</TEXT>
</DOC>
