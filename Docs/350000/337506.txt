<DOC>
<DOCNO> 337506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sontur33.html </URL>
<DATE> 2005/04/27/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Arka koltukta koyun taşıyınca ehliyetinden oldu 
</HEADLINE>
<TEXT>

     Şanlıurfa'nın Viranşehir İlçesi'nde, yol denetimleri sırasında otomobilinin arka koltuğunda koyun taşıdığı belirlenen sürücünün ehliyetine el konuldu. 
     İlçe Jandarma Komutanlığı'na bağlı trafik timleri, bazı sürücülerin otomobillerinde hayvan taşıdığı ihbarı üzerine, E-90 Karayolu'nun Şanlıurfa Viranşehir güzergahında denetim yaptı. 
     Kontroller sırasında Mahmut Sıda'nın kullandığı 63 HC 848 plakalı binek otomobili durduran ekipler, arka koltuk ve bagajda toplam 5 koyun ve keçi taşındığını gördüler. Otomobil sürücüsü Mahmut Sıda'nın ehliyetine el koyan ekipler, sürücüye 379 YTL 379 milyon lira ceza kesti. 
     Sürücü Sıda, köyde yaşadığını ve hayvancılıkla geçimini sağladığını belirterek, ''Uzun zamandır koyun ve keçileri otomobilimde taşıyordum. Daha önce hiç sorun olmamıştı. İlk kez ceza aldım'' diye konuştu. 
     Trafik timleri, otomobili ve küçükbaş hayvanları otoparka götürdü. 
     
</TEXT>
</DOC>
