<DOC>
<DOCNO> 333141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/ekonomi/eko02.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Risk var disiplin şart 
</HEADLINE>
<TEXT>


IMF, güçlü biçimde büyüyen Türkiye'de yüksek kamu borcu ve cari açık nedeniyle mali disiplinin şart olduğunu belirtti 

YASEMİN ÇONGAR Washington 

Uluslararası Para Fonu IMF , Türkiye ekonomisinin 2005 ve 2006'da yüzde 5 oranında büyüyeceği, enflasyon oranının ise bu yıl yüzde 9, gelecek yıl yüzde 6.1 olarak gerçekleşeceği öngörüsünde bulundu. Fon, Türkiye'nin cari açığının milli gelire oranının da 2005'te yüzde 4.5, 2006'da ise yüzde 3.7 olmasını bekliyor. IMF'nin bu tahminleri, dün yayımlanan "Dünyanın İktisadi Görünümü" raporunda yer aldı. Türkiye'nin bu yıldan itibaren 'daha sürdürülebilir bir hızda büyüyeceğini' bildiren IMF, riskler karşısında mali disiplinin şart olduğunu vurguladı. 
Rapor, "Türkiye'de, ekonomi güçlü biçimde büyümeye devam ediyor ve enflasyon hedefi tutturuldu, ancak yüksek kamu borçları ve cari işlemlerdeki büyük açık, mali disiplinin ve reformların devamınının gerekli olduğunu göstermektedir" ifadesine yer verdi. 

'Fazlayı da artırın' IMF'nin 'Dünya Ekonomisine Bakış 2005' raporunda, Türkiye'nin öngörülen büyümenin üzerine çıkması durumunda faiz dışı fazla hedefiyle ilgili tutarı da yüzde 6.5'i tutacak şekilde yükseltmesini önerdi. Raporda şu uyarılar yer aldı 
Yüksek kamu borcu ve büyük cari açık vergi kanunlarının akıllıca uygulanması ve reformların devam ettirilmesini zorunlu kılıyor.Piyasa havasındaki sert değişimler cari açığın finansmanı için risk ortaya koyabilir. Politikaların cari açığı ve kamu borcunu azaltmaya, piyasa güvenini sürdürmeye odaklanması gerekir.Sürdürülebilir büyüme için yapısal reformların sürdürülmesi gerekir. 

'Dolar zorda bırakabilir' IMF, dünya ekonomisindeki yavaşlamanın artık son bulma aşamasına geldiğini bildirdi. Rapora göre, dünyanın gayri safi hasılası bu yıl yüzde 4.3, 2006'da da yüzde 4.4 büyüyecek. Dünyanın en büyük ekonomisi olan ABD ile en hızlı gelişen ekonomilerinden Çin'in daha önceki öngürülere kıyasla daha hızlı büyüdüğünü vurgulayan IMF, buna karşın Avrupa ve Japonya'daki büyümenin tahminlerin gerisinde kaldığına dikkat çekti. 
Petrol fiyatlarındaki yeni artışların büyümeyi tehdit edebileceği uyarısında bulunan IMF, petrol fiyatlarının, 2006'da gerileyeceğini tahmin etti. 
Doların zayıflığının gelişmekte olan ekonomilerde henüz ciddi bir sıkıntı yaratmadığını bildiren Fon, ancak "düzensiz değer kaybının, global mali piyasalarda çalkantı yaratması halinde" bunun Latin Amerika ve diğer gelişmekte olan ekonomileri de zor durumda bırakabileceğini kaydetti. 

Beklentiler hükümetten farklı IMF'nin Türkiye için 2005 ve 2006 yılı tahminleri hükümetin program tahminleri ile paralel. Ancak tüketici fiyatları enflasyonu hedefinde hükümet yüzde 8 oranını hedeflerken IMF projeksiyonunda bu rakam yüzde 9 olarak belirtiliyor. Cari açık konusunda da hükümet GSMH'nin yüzde 3.6'sı oranını hedeflerken IMF, açığı yüzde 4.5 olarak tahmin etti. 

IMF projeksiyonu Büyüme DÜNYA 2005 2006 Dünya 4.3 4.4 - Gelişmiş ekonomiler 2.6 3.0 - AB 2.1 2.5 Ticaret hacmi Dünya 7.4 7.6 Gelişmiş ekonomiler - İthalat artışı 6.5 - - İhracat artışı 5.9 - Gelişen piyasalar - İthalat artış hızı 12 - - İhracat artış hızı 9.9 - Petrol fiyatı 46.50 - Tüketici fiyatı artışı - Gelişmiş ülkeler 2 - - Gelişen piyasalar 5.5 - TÜRKİYE TÜFE artışı 9 6.1 Cari açık GSMH 4.5 3.7 GSYİH büyümesi 5 5 


</TEXT>
</DOC>
