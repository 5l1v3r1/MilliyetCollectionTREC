<DOC>
<DOCNO> 315859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur18.html </URL>
<DATE> 2005/02/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Çanakkale'de yağmur, köprü yıktı .. 
</HEADLINE>
<TEXT>

     Çanakkale'nin Bayramiç İlçesi'nde etkili olan yağmur nedeniyle bir köprü yıkıldı, Ezine-Bayramiç karayolunda çökme meydana geldi. 
     Dün akşam saatlerinde başlayan yağmur nedeniyle, Küçük Menderes Çayı üzerinde köylüler tarafından imece usulüyle yaptırılan ve ilçe merkezi ile Saçaklı, Palamutoba, Ahmetçeli, Zeytinli ve Gökçeiçi köylerinin ulaşımını kolaylaştıran Saçaklı Köprüsü, suyun akış hızına dayanamayarak yıkıldı. 
     Taşlıdere'nin taşması sonucu da Ezine-Bayramiç karayolunun 5. kilometresinde çökme meydana geldiği, bu bölgede trafiğin kontrollü sağlandığı bildirildi. 
     Yağmur nedeniyle Menderes İlköğretim Okulu'nun zemin katı ile alçak kesimlerdeki 35 ev ve işyerini su bastı. Vatandaşlar ve belediye ekipleri, yağmur sularını tahliye etmek için yoğun çaba harcadı. 
     Bayramiç Kaymakamı Hüseyin Ergi, ilköğretim okulundaki suyun tahliye edildiğini, eğitim ve öğretimde aksama yaşanmadığını belirterek, ''Dün akşam saatlerinde başlayan yağmur, oldukça etkili oldu. İlçe merkezinde şu an için bir sorun yaşanmıyor. Su baskınlarının yaşandığı bölgelerde ekipler, çalışmalarını aralıksız sürdürüyor'' dedi. 
     Öte yandan, Meteoroloji Müdürlüğü yetkilileri, son 24 saat içinde Çanakkale'de metrekareye 34 kilogram yağış düştüğünü kaydettiler. 
     
     BAZI BALIKÇI TEKNELERİ ZARAR GÖRDÜ 

     Çanakkale'de dün gece etkili olan yağmur ve eriyen kar suları nedeniyle taşan Sarıçay'da bazı balıkçı tekneleri zarar gördü. 
     Çanakkale Belediye Başkanı Ülgür Gökhan, dün gece etkili olan yağmur ve yüksek kesimlerdeki karların erimesi nedeniyle Sarıçay'da su miktarının arttığını söyledi. 
     Gökhan, Atikhisar Barajı'na, son yağışlardan sonra 6 milyon 500 bin metreküp su düştüğünü belirterek, ''Atikhisar Barajı'nın bağlantısı olan Sarıçay'da bağlı bulunan bazı balıkçı tekneleri, suyun akış hızına dayanamayarak zarar gördü. Kent içindede 3 bölgede su baskınları yaşandı. Ekiplerimiz söz konusu bölgelerde çalışmalarını sürdürüyor'' dedi. 
     Devlet Su İşleri DSİ Müdürlüğü yetkilileri ise 61 milyon metre küp su kapasiteli Atikhisar Barajı'nda, şu an için 36 milyon metreküp su bulunduğunu, ancak baraj kapaklarının kapalı olduğunu bildirdiler. 
     Balıkçılar, teknelerine dolan suları, sondaj ve kovalarla boşaltmaya çalışırken, bazı balıkçılar da teknelerini, akıntıdan zarar görmemesi için iplerle kıyıda bulunan ağaçlara bağladı. 
     
</TEXT>
</DOC>
