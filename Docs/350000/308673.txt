<DOC>
<DOCNO> 308673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sonspo09.html </URL>
<DATE> 2005/01/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Hidayet ve Mehmet Okur 22'şer sayıyla takımlarının en skorerleri oldular 
</HEADLINE>
<TEXT>

     ABD Profesyonel Basketbol Ligi'ndeki NBA mücadeleye, bu sabaha karşı yapılan 8 maçla devam edildi. 8 maçın 6'sını deplasman takımları kazandı. 
     Güneydoğu Grubu üçüncüsü Orlando Magic, sahasında Atlantik Grubu lideri Philadelphia 76ers'ı yenerek, rakibine 39. maçında 21. yenilgisini tattırdı. 
     39. maçında 22. galibiyetine ulaşan Orlando Magic'de, sahaya ilk 5'te çıkan Hidayet Türkoğlu, 35 dakika oyunda kaldı ve bu sürede 22 sayı, 4 ribaunt 1 hücum-3 savunma ve 2 asistle oynayarak takımının galibiyetinde en büyük paya sahip oldu. Türkoğlu, serbest atışlarda 8'de 4, 2 sayılık atışlarda 8'de 3 ve 3 sayılık atışlarda da 6'da 4 isabet buldu. 
     As oyuncusu Grant Hill'den yoksun olmasına karşın 6 oyuncunun çift haneli sayılara ulaştığı Magic'de, Hidayet'in yanı sıra Dwight Howard, 21 sayı ve 9 ribaunt, Pat Garrity 18 sayı ve Steve Francis de 14 sayı, 6 ribaunt ve 5 asistle galibiyete büyük katkı yaptı. 
     Konuk ekipte ise yıldız oyuncu Allen Iverson, 38 sayı, 10 asist, 3 ribaunt ve 4 top çalmayla mükemmel bir performans göstermesine karşın yenilgiye engel olamazken, kariyerinin en yüksek rakamına ulaşarak 24 sayı kaydeden, ayrıca 16 ribaunt alıp 5 de blok yapan Samuel Dalembert ile 16 sayı ve 4 ribauntla oynayan Kyle Karver ve 12 sayı ve 7 ribauntluk performansı bulunan Kenny Thomas'ın çabaları da yetersiz kaldı. 
     
     MEHMET OKUR DA 22 SAYI ATTI AMA UTAH YİNE YENİLDİ 

     Kuzeybatı Grubu'nda son sıradan kurtulamayan Utah Jazz ise sahasında bir yenilgi de Memphis Grizzlies'den aldı ve yenilgi sayısı 41 maçta 27'ye yükseldi. Karşılaşmada Utah Jazz'da, sonradan oyuna girerek 25 dakika oynayan Mehmet Okur, takımının en skoreri olurken, maçı da 22 sayı ve 5 ribauntla 3 hücum-2 savunma tamamladı. Okur, serbest atışlarda 10'da 9, 2 sayılık atışlarda 9'da 5 ve 3 sayılık atışlarda da 1'de 1 isabet kaydetti. 
     Sakatlığı geçen Rus forvet Andrei Kirilenko'nun da 12 dakika forma giydiği takımda ayrıca Carlos Boozer, 17 sayı ve 10 ribaunt, Hırvat forvet Gordan Giricek, 15 sayı, 4 ribaunt ve 4 asist, Kevin McLeod da 15 sayı ve 7 asistle oynadı. 
     Memphis Grizzlies'de İspanyol pivot Pau Gasol 23 sayı, Shane Gattier, 16 sayı ve 6 ribaunt, Brian Cardinal, 14 sayı ve 5 ribaunt, Earl Watson da 12 sayı ve 6 asistle galibiyetin mimarları oldular. 
     Lige, TSİ yarın sabaha karşı yapılacak 7 maçla devam edilecek. 
     
     NBA'de, günün maçlarında alınan sonuçlar şöyle 

     Atlanta Hawks-Boston Celtics 100-96. 
     Indiana Pacers-Washington Wizards 93-95. 
     Portland Trail Blazers-Minnesota Timberwolves 83-91. 
     Orlando Magic-Philadelphia 76'ers 115-111. 
     New Orleans Hornets-Los Angeles Clippers 88-85. 
     Golden State Warriors-Cleveland Cavaliers 87-105. 
     Detroit Pistons-Chicago Bulls 89-100. 
     Utah Jazz-Memphis Grizzlies 94-110. 
     
</TEXT>
</DOC>
