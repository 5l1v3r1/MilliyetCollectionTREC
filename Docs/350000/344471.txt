<DOC>
<DOCNO> 344471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/spor/aspo.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Alo garanti hattı 
</HEADLINE>
<TEXT>


Aziz Yıldırım derbiye gitmeme kararı alan Canaydın'ı telefonla arayarak, "Tüm Galatasaray yönetimi en iyi şekilde ağırlanacaktır. Her türlü güvenceyi veriyorum, çekinmeden Kadıköy'e gelebilirsiniz" dedi 

YUSUF KOBAL 


Şükrü Saracoğlu Stadı'nda oynanacak derbi maça gitmeme kararı alan Galatasaray Kulübü Başkanı Özhan Canaydın, Fenerbahçe Başkanı Aziz Yıldırım'ın kendisini aramasıyla geri adım attı. 
Yıldırım'ın dün Canaydın ile yaptığı telefon görüşmesinde, "Siz ve tüm Galatasaray yönetimi şeref tribününde en iyi şekilde ağırlanacaktır. Çekinmeden gelebilirsiniz. Ben her türlü güvenceyi size veriyorum. Fenerbahçe seyircisi bu maçta da centilmenliği elden bırakmayacaktır" ifadelerini kullandığı öğrenildi. 
Başkan Özhan Canaydın da dün yaptığı açıklamada, "Bugüne dek Fenerbahçe Şükrü Saracoğlu Stadı'nda en iyi şekilde ağırlandık. Bu kez de aynı tablonun yaşanacağına inanıyorum. İnşallah derbiye yakışan, Türk sporuna yakışan, sevgi ve dostlukla bitecek bir maç olacak. Öyle ümit ediyorum. Bu maç dostluk, birlik, beraberlik, sevgi içinde geçecek, iyi oynayan kazanacak" dedi. 
Canaydın, İngiltere Premier Ligi'nde Manchester United'lı oyuncuların, şampiyonluğu daha önce garantileyen Chelsea'li futbolcuları sahaya çıkarken alkışladıklarının hatırlatılması üzerine de "Her zaman örnek olacak bir davranıştır. Gözlerimiz yaşararak seyrettik. Bu maçın sonunda öyle bir olay yaşanırsa mutlu oluruz" diye konuştu. 

'Bilete vurdu' 

ERDOĞAN DERMANCI 

Galatasaray derbisi için Fenerbahçe kulübü üyelerine ayrılan 2500 biletin satışı sırasında kavga çıktı. Sabahın erken saatlerinde Dereağzı'ndaki Fenerium mağazasının önünde toplanan üyeler ile güvenlik görevlileri arasında tartışma yaşandı. 
Bilet almaya gelen olimpiyat ikincisi Fenerbahçeli boksör Atagün Yalçınkaya içeriye alınmamasına sinirlenerek, kapıdaki görevliye yumruk attı ve dudağını patlattı. Araya giren üyeler tarafından sakinleştirilen Ay-Yıldızlı sporcu büyük tepki gördü. 
Daha sonra Dereağzı'ndaki sahanın arka tarafına alınan üyeler, Cemil Turan gözetiminde biletlerini temin etmeye başladılar. Fakat Derağzı'ndaki Voleybol Salonu'nun önünde saatlerce uzun kuyruklar oluştu. 

Fener kupayı istedi 

Fenerbahçe yöneticisi İlhan Ekşioğlu, Futbol Federasyonu'ndan Galatasaray ile yapacakları derbi maça şampiyonluk kupasının getirilmesini rica ettiklerini söyledi. Ekşioğlu, bu isteklerine olumlu bakıldığını ifade ederek, "Galatasaray'ı yenip kupayı kaldırarak sezonun yorgunluğunu atmak istiyoruz. Bu mutluluğu taraftarımızla birlikte yaşamak en büyük arzumuz" dedi. Futbol Federasyonu Genel Sekreteri Lütfi Arıboğan ise, Sarı - Lacivertli kulübün isteğini yönetim kuruluna götürerek bu konuda karar verileceğini ifade etti. 


</TEXT>
</DOC>
