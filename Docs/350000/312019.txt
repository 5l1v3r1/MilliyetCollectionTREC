<DOC>
<DOCNO> 312019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/soneko25.html </URL>
<DATE> 2005/02/03/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
TMO Genel Müdürü Vadeli işlem borsalarının gelişmesi zor 
</HEADLINE>
<TEXT>

     Toprak Mahsulleri Ofisi TMO Genel Müdür Vekili İsmail Kemaloğlu, Vadeli İşlem ve Opsiyon Borsası VOB ile ilgili olarak, ''Devletin alım ve satış fiyatını günlük olarak belirlediği, piyasaya adeta damgasını vurduğu bir sistemde, bu piyasaların arzu edildiği gibi gelişmesi zor'' dedi. 
     Kemaloğlu, düzenlediği basın toplantısında, TMO'nun AB uyum çalışmaları konusunda bilgi verdi. Son zamanlarda TMO'nun gündemini en fazla işgal eden konunun AB'ye uyum olduğunu belirten Kemaloğlu, TMO'nun bir ''ödeme kurumu'' olarak şekillenmesi nezdinde yoğun çalışmalar olduğunu söyledi. 
     Tarım ve Köyişleri Bakanı Sami Güçlü'nün Polonyalı danışmanı Jery Plewa'ya da konuyla ilgili bir brifing verdiklerini anlatan Kemaloğlu, şöyle devam etti 
     ''Plawa'ya TMO'da nasıl bir yapı öngörüyoruz, nasıl bir yol haritamız var, bu konularda bilgi verdik. Kendisi de çalışmalarımızdan memnun oldu. Biz kendi mevzuatımızla AB mevzuatını kıyaslayarak iki mevzuat arasındaki farklılıkları ortaya çıkardık. 65 tane AB tüzüğünü Türkçe'ye çevirdik, TMO'yu ilgilendiren bölümleri taradık. Ayrıca hububat ve çeltiğe yönelik olarak AB'ye uyum çerçevesinde uygulama yönetmeliği hazırladık. Bunu Bakanlığa, AB Genel Sekreterliği'ne ve ilgili yerlere gönderdik.'' Ofis olarak AB'ye uyum konusuna büyük bir hassasiyet gösterdiklerini vurgulayan Kemaloğlu, konuyla ilgili gelecek hafta Polonya ve Fransa'yı kapsayan bir inceleme gezisi yapacaklarını ve çalışmaları buna göre şekillendireceklerini kaydetti. 
     AB ülkelerinde TMO'nun görevini yapan değişik kurumlar bulunduğunu, AB ülkelerinde ''etle, sütle, hububatla sorumlu ayrı ayrı kurumlar mı olsun, yoksa hepsini içerisinde barındıran tek bir müdahale kurumu mu olsun'' tartışmasının sürdüğünü anlatan Kemaloğlu, AB'de şu anda bu kurumların mümkün olduğunca azaltılması yönünde bir yaklaşım bulunduğunu söyledi. 
     Kemaloğlu, ''Türkiye de Tarım Bakanlığı'nda bir şekillendirme yaparken bunu göze alıyor. Türkiye'de TMO gibi birkaç tane piyasayı düzenleyici bir kurumun yer alacağı şekillenme söz konusu'' diye konuştu. 
     
     VOB'UN FAALİYETE BAŞLAMASI 
     Yarın İzmir'de açılacak olan VOB konusunda, gazetecilerin ''VOB'un faaliyete başlaması Ofis'in yükünü azaltır mı '' şeklindeki sorusu üzerine İsmail Kemaloğlu, şunları söyledi 
     ''Oradaki temel esası kaçırmamak gerekiyor, adı üstünde vadeli işlemler. Bu işlemlerin piyasada çok yer edinebilmesi geleceğe dönük spekülasyonların fazlalığına bağlı. Örneğin, AB ülkelerinde borsacılık çok gelişmemiştir. Amerika Kıtası'na gidersiniz rahat, serbest toplumlarda gelişmiştir. Sebebi şu müdahalenin çok olduğu yerde borsacılık gelişmiyor. Bizde de devletin alım ve satış fiyatını günlük olarak belirlediği, piyasaya adeta damgasını vurduğu bir sistemde bu piyasaların arzu edilen gibi gelişmesi zor. TMO olarak bizim hukuken VOB piyasalarında işlem yapma yetkimiz var. İşin asıl yönü bizim bu sistemin işleyişine, piyasanın oluşmasına katkı sağlamamız. Bunun için biz kafa yoruyoruz, daha çok neler yapabiliriz diye.'' VOB'da arzu edilen şeylerin belki olamayacağını, fakat TMO olarak buna destek vermeleri gerektiğini vurgulayan Kemaloğlu, ''Çünkü piyasa ne kadar iyi işliyorsa biz o kadar rahat hareket ederiz'' dedi. 
     TMO Genel Müdürlüğü'nde VOB piyasalarındaki, borsa ve TMO'daki fiyatların görülebileceği bir merkez yapmayı düşündüklerini de belirten İsmail Kemaloğlu, böylece borsa ve sigorta kültürünün yaygınlaştırılmasına katkı sağlamak istediklerini kaydetti. 
     
     ''OFİS MERKEZ BANKASI GİBİ OLMALI'' 
     TMO Genel Müdür Vekili İsmail Kemaloğlu, AB'ye uyum ve yeniden yapılanma sonrasında Ofis'in rolünü anlatırken de, ''TMO'yu Merkez Bankası gibi algılamak lazım, hedefimiz gerektiğinde piyasaya müdahale etmek'' dedi. 
     Son hasat döneminde, buğday üretiminin fazla olması nedeniyle piyasada istenilen fiyat seviyesinin oturmadığını, bu nedenle müdahale kurumu gibi hareket edemediklerini belirten Kemaloğlu, ancak arpada tam bir müdahale kurumu gibi çalıştıklarını söyledi. 2004-2005 döneminde 9 milyon ton arpa üretildiğini hatırlatan Kemaloğlu, şöyle devam etti 
     ''Piyasada bu ürüne talep olduğunu biliyorduk. Bu nedenle buğday fiyatı ile birlikte arpa için fiyat açıklamadık. Bizim açıklayacağımız fiyat piyasayı düşürebilirdi. Bir ay sonra fiyat açıkladık, arpa bizim açıkladığımız 265 bin liralık fiyatın üzerinde, 280 bin-300 bin liraya satıldı. Yeni alım döneminde de arzumuz, piyasadaki gelişmelere göre müdahale etmek. Belli periyotlar içinde ürünün fiyatının piyasada oluşmasını sağlamak lazım. Gerektiğinde Ofis'in görevi, Merkez Bankası gibi algılanmalı. Artık desteklemeler fiyat yoluyla değil, doğrudan gelir desteği ve diğer yollarla yapılmalı.'' Kemaloğlu, TMO'nun 2004-2005 dönemindeki alımları hakkında bilgi verirken de, 1 milyon 890 bin tonu buğday olmak üzere 2.4 milyon ton hububat aldıklarını, karşılığında 850 trilyon lira ödediklerini ve üreticiye borçlarının bulunmadığını açıkladı. 
     Trakya ve Konya'da alımların sürdüğünü belirten Kemaloğlu, TMO dışındaki satışlar nedeniyle, şimdiye kadar 35 bin ton tohumluk için 1.7 trilyon lira destek sağlandığını, belgeler geldikçe ödemelerin yapılacağını söyledi. 
     
     SİLOLARIN KİRALANMASINA, ÖZELLEŞTİRME ENGELİ 
     TMO'nun atıl durumdaki bazı silolarının kiralanması ihalesinde de değerlendirmelerin son aşamada bulunduğunu kaydeden Kemaloğlu, bu siloların bulunduğu limanların özelleştirme kapsamına alınması nedeniyle, teklif veren firmaların tereddüt ettiğini belirtti. Hukuki bir sorun çıkmaması, TMO silolarının özelleştirme kapsamı dışında tutulması için konuyu Özelleştirme İdaresi'ne ilettiklerini anlatan Kemaloğlu, Trabzon Limanı'nda bu güvenceyi aldıklarını bildirdi. 
     
</TEXT>
</DOC>
