<DOC>
<DOCNO> 330632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/yasam/yas05.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kel' haline dava açtı 
</HEADLINE>
<TEXT>


Saç ekimi yapan bir hastanenin duvarında fotomontajla yapılmış 'kel' fotoğrafını gören Lütfi Cinoğlu, 20 bin YTL'lik dava açtı 

OSMAN KARA İstanbul 

İstanbul Bahçelievler'de saç ekimi yapan Marmara Tıp Merkezi'nin duvarında, fotomontaj yöntemiyle yapılmış "kel" fotoğrafını gören Lütfi Cinoğlu soluğu mahkemede aldı. 
Fotoğraflardan çevresindeki insanlar aracılığıyla haberdar olduğunu öne süren Cinoğlu, "Dev afişte hastanede saç ektirmiş gibi gösterilmişim. Bu yüzden birçok kişi benimle dalga geçti" dedi. Fotoğrafçılık yaptığını, bu yüzden çalıştığı reklam ajansında fotoğrafının bulunduğunu öne süren Cinoğlu, "Hastaneyle anlaşan ajans, fotoğrafımı saçlarımın yarısını bilgisayar üzerinde fotomontajla yok ederek vermiş. Hastane de büyütüp duvara asmış, broşür bastırıp gazete ilanı vermiş. Kimse benden izin istemedi. Zaten böyle bir şeye asla izin vermem" iddiasında bulundu. Hastane duvarında 3.5 ay asılı duran afişin indirilmesi için mücadele verdiğini anlatan Cinoğlu, 20 bin YTL tazminat davası açtığını da söyledi. 

'Ekilen saçlar daha çıkmadı' 

Hastane İşletme Müdürü Alaattin Şahin ise, saç ekim ünitesini yeni kurduklarını belirterek, "İlk saç ekimi yaptığımız kişilerin saçları henüz çıkmadığı için böyle bir yola başvurduk. Ajanstan 'kel' fotoğrafı istedik. Onlar da Cinoğlu'nun fotoğrafını bilgisayar üzerinde saçlarını eksilttikten sonra bize getirdiler" dedi. 


</TEXT>
</DOC>
