<DOC>
<DOCNO> 328508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko15.html </URL>
<DATE> 2005/03/30/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Petkim'de ön talep toplanmaya başladı... 
</HEADLINE>
<TEXT>

     Petkim'in Özelleştirme İdaresi'ne ait yüzde 30'luk bölümünün halka arzı için ön talep toplanmasına bugün başlandı. Halka arz için ön talepler 30 Mart-6 Nisan tarihleri arasında toplanacak, kesin talep ise 13-14-15 Nisan tarihlerinde yapılabilecek. 
     Petkim'in halka arzından önce halka açıklık oranı yüzde 4 civarında bulunurken, ikincil halka arzda şirketin yüzde 30'nun daha halka açılması öngörülüyor. 
     Bununla beraber yüzde 4.5'lik bir ek satış hakkı da Özelleştirme İdaresi'nin tasarrufuna bağlı olarak kullanılabilecek. Bu durumda toplam ikincil halka halka arz oranı yüzde 34.5'e ulaşacak. 
     
     ÖN TALEP AVANTAJLARI 
     Ön talepte bulunan yurtiçi bireysel yatırımcılara yüzde 6, kurumsal yatırımcılara yüzde 4, kamu çalışanları ile Petkim kurumsal müşterilerine yüzde 7, Petkim çalışanları ve emeklilerine de yüzde 10 iskonto uygulanacak. 
     Bunun yanında yurtiçi bireysel yatırımcılar, kamu çalışanları ile Petkim çalışan ve emeklileri ön talepte bulunmaları halinde vade farksız 5 taksit 1 peşin 4 taksit imkanından yararlanabilecek. 
     
     SADECE KESİN TALEP 
     Ön talepte bulunmayan yatırımcılar ise daha düşük olan kesin talep iskontosundan faydalanabilecek. 
     Sadece kesin talep durumunda yurtiçi bireysel yatırımcılar yüzde 3, kamu çalışanları yüzde 4, Petkim kurumsal müşterileri yüzde 3, Petkim çalışanları ve emeklileri de yüzde 4'lük iskonto alabilecek. 
     Yurtiçi ve yurtdışı kurumsal yatırımcılar ise sadece kesin talep durumunda indirimden yararlanamayacak. 
     
     YATIRIMCI HALKA ARZA NASIL KATILACAK 
     Halka arza konsorsiyum lideri Finansinvest, Finansbank veya konsorsiyum üyesi, aracı kurum ve bankaların şubeleriyle beraber işlem yapmaya yetkili internet ve telefon bankacılığı vasıtasıyla katılınılabilecek. 
     Petkim çalışan ve emeklileri ile yurtdışı kurumsal yatırımcılara sadece Finansinvest ve Finansbank aracılığıyla satış yapılacak. 
     Petkim kurumsal müşterilerine Finansinvest ile Finansbank ve ayrıca Ziraat Yatırım Menkul Değerler satış yapacak. Kamu çalışanları da sadece Finansinvest, Oyak Yatırım, Ziraat Bankası ve Vakıfbank aracılığı ile halka arza katılabilecek. 
     Yurtiçi kurumsal yatırımcılara ve yurtiçi bireysel yatırımcılara konsorsiyuma katılan bütün aracı kurum ve bankalar satış yapabilecek. 
     
     FİYAT KESİN TALEP ÖNCESİ BELLİ OLACAK 
     Baz alınacak fiyat, başvuru tarihi itibariyle bir önceki haftanın son işgününden geriye doğru 10 iş günü boyunca oluşmuş ağırlıklı ortalama fiyatlarının ortalaması alınıp en yakın fiyat adımına yuvarlanması suretiyle tespit edilecek. 
     İşlem fiyatı, baz fiyata - yüzde 20 uygulanarak bulunan fiyat aralığında belirlenecek. Dolayısıyla halk arz fiyatı ancak kesin talep toplama öncesinde belli olacak. 
     
     8 AY SÜREYLE YENİ ARZ VE SERMAYE ARTIRIMI YOK 
     Bu arada, ÖİB, hisse senetlerinin İMKB'de yeniden işlem görmeye başladığı tarihten itibaren 8 ay süre ile portföyünde bulunan Petkim hisse senetlerini satmayarak dolaşımdaki hisse senedi miktarını artırmayacağını taahhüt etmiş bulunuyor. 
     Petkim Yönetim Kurulu da hisse senetlerinin İMKB'de yeniden işlem görmeye başladığı tarihten itibaren 8 ay boyunca herhangi bir bedelli ve veya bedelsiz sermaye artırımı kararı almayarak dolaşımdaki hisse senedi miktarını artırmayacağını taahhüt etti. 
     
</TEXT>
</DOC>
