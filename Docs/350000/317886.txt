<DOC>
<DOCNO> 317886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/soneko18.html </URL>
<DATE> 2005/02/23/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
ATO Başkanı Taslak olumlu, ancak faiz ayağı eksik 
</HEADLINE>
<TEXT>

     Ankara Ticaret Odası ATO Başkanı Sinan Aygün, BDDK tarafından hazırlanan Banka Kartları ve Kredi Kartları Yasa taslağının olumlu, ancak faiz ayağının eksik olduğunu söyledi. 
     Aygün, yaptığı yazılı açıklamada, kredi kartlarında yaşanan sorunların yüzde 80'ini yüksek faizlerin, yüzde 20'sini ise diğer konuların oluşturduğunu dile getirirken, ''faizi disiplin altına almayan bir kredi kartları yasası ölü doğar'' dedi. 
     Taslağın 'bileşik faizi yasaklayan'' maddesinin son derece yerinde olduğunu ifade eden Aygün, şöyle devam etti 
     ''Ancak kredi kartında sorun, aylık faizlerden kaynaklanıyor. Borç, faizler nedeniyle yükseldikçe yükseliyor. Sonunda da ödenemez hale geliyor. Kanuni faizi yüzde 42, yeniden değerleme oranını yüzde 11.2, gecikme faizini yüzde 44, ticari faizi yüzde 25, Hazine'nin borçlanma faizi 17. Buna karşılık, kredi kartı faizleri yüzde 180'leri buluyor. Bu faiz sorunu ortada dururken, kredi kartlarının neresi kurcalanırsa kurcalansın sorun çözülemez. Bunun için, faizlere de bir düzenleme gerekiyor.'' Önerilerini, ''tüketici kredilerine uygulanan faiz oranları, eşit ya da yüzde 10 puan fazlasıyla kredi kartlarına da uygulansın'' şeklinde özetleyen Aygün, bu olmazsa devlet borçlanma faizlerinin baz alınmasını isterken, ''bu faizlerin örneğin yüzde 30 fazlası uygulansın. Faizler bu oranı geçemesin'' dedi. 
     
     TÜKETİCİ KREDİSİ YOLU AÇILMALI 
     BDDK'nın yasa taslağında, gıda, benzin gibi tüketim mallarının taksitlendirilmesinin kısıtlanmasına dair bir hükme de rastlanmadığını dile getiren Aygün, internette kredi kartları ile oynanan kumara ilişkin düzenleme yapılmayışını da 'eksiklik' olarak değerlendirdi. 
     Kredi kartları borcunu ödeyemeyen tüketiciler için, bankalarından talep etmeleri halinde, bir defaya mahsus olmak üzere ''borçlarını tüketici kredisine dönüştürerek taksitle ödeme'' imkanının da sağlanmasını isteyen Aygün, sonuçta tüketici ile bankalar arasında beyaz sayfa açılması gerektiğini kaydetti. 
     
</TEXT>
</DOC>
