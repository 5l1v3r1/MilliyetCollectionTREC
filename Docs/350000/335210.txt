<DOC>
<DOCNO> 335210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonspo08.html </URL>
<DATE> 2005/04/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Anelka Bir türlü yaranamıyorum 
</HEADLINE>
<TEXT>

     Ünlü futbol dergisi France Football'a kapak olan Fenerbahçe'nin yıldız oyuncusu Nicolas Anelka, Fransa Milli Takımı Teknik Direktörü Raymond Domenech'i yerden yere vurdu. 
     Fransa'nın en önemli futbol dergilerinden France Football'a konuşan Fenerbahçeli Nicolas Anelka, Türkiye'deki yaşamı ve milli takımdaki geleceği üzerine açıklamalarda bulundu. Türkiye'de kimin ne olduğunu anlamaya çalışmadan sakin bir yaşam sürdüğünü ifade eden golcü oyuncu, "Olgunlaştım demek tam anlamıyla doğru olmaz. Ama değiştiğimi söyleyebilirim. Yedek bile kalsam, bunu kafama takmıyorum. Böyle bir tercihin bir ceza olduğunu düşünmüyorum. Real Madrid yılları bana tecrübe kazandırdı. Yaşananların ikinci kez olmasına izin vermeyeceğim" diye konuştu. 
     "1996'dan beri Müslümanım ve PSG, Arsenal, Liverpool, Real Madrid ve Manchester City forması giydim" diyen Anelka, Fransa Milli Takımı Teknik Direktörü Raymond Domenech'in "Cami var diye Türkiye'yi tercih etti" sözlerini yanıtlamış oldu. Daha önceki bir röportajında Domenech'le arasında bir sorun olmadığını söyleyen Fransız yıldız, bu kez tecrübeli teknik adam için sert konuştu. Domenech döneminde milli formayı giyebileceğine inanmadığını söyleyen golcü oyuncu "60 bin kişi sakat bile olsa Domenech beni seçmez" derken sözlerine şöyle devam etti "Çevremdeki herkes bana milli takıma dönüş yapabileceğimi söylüyordu. Ben de onlara biraz beklemelerini söyledim. Çünkü ben bu dönüşe hiç inanmıyordum. Manchester City'de birçok gol attım ancak yine de bir şey değişmedi. Keşke Domenech beni almayacağını dürüstçe suratıma söyleseydi." 
     
     'Gençken de ilgi göstermedi' 

     Milli takım patronuyla arasındaki sorunun eskilere dayandığını vurgulayan Anelka, "19 yaşında Arsenal'in ilk 11'inde oynuyordum. Ancak onun yönettiği Fransa Ümit Milli Takımı'na çağrılmadım. Yine de kimsenin başaramadığını yapıp direkt A Milli Takım'a seçildim" diye konuştu. 26 yaşındaki oyuncu Arsenal'in yıldızı Robert Pires'in yaptığı gibi Domenech'in oyuncu tercihlerini de eleştirdi ve sözlerini şöyle bitirdi "H l Mavi-Beyazlı formayı giyecek kapasitedeyim. En iyi oyuncular oynarken Fransa hep kazanıyordu. Şimdi sadece iyi insanlar oynuyor ve sonuçlar ortada." Arsenal'li Thierry Henry ve Juventus'lu David Trezeguet'nin sakatlıkları nedeniyle hücum hattında büyük problem yaşayan Domenech, şans verdiği Sidney Govou, Peguy Luyindula, Louis Saha, Steve Marlet ve Daniel Moreira gibi isimlerden verim alamamıştı. Fransa, yaşındaki teknik adam yönetiminde çıktığı dokuz maçta iki galibiyet ve yedi beraberlik aldı. Alternatifler arasında yer alan Anelka ise bir önceki çalıştırıcı Jacques Santini'nin milli takım çağrısını reddettiği için 2002'den bu yana 'Mavililer'de forma giyemiyor. 

     
</TEXT>
</DOC>
