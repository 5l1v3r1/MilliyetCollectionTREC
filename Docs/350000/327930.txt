<DOC>
<DOCNO> 327930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonyas07.html </URL>
<DATE> 2005/03/28/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
'50 bin dolar bağışlamazsanız, kurtardığım tavşanı öldürürüm' 
</HEADLINE>
<TEXT>

     WASHINGTON, DHA 

      ABD'de yolda yaralı olarak bulup hayata döndürdüğü tavşanı haziran sonuna kadar 50 bin dolar bağış yapılmadığı takdirde kesip yiyeceğini iddia eden adam hayvanseverleri ayağa kaldırdı. 
     SaveToby.com adlı internet sitesinde fotoğrafları da yayınlanan tavşanla ilgili olarak, "Ne yazık ki 30 Haziran 2005'te Toby ölecek. Onu bir kasapta kestirdikten sonra Toby bana bir yaz ziyafeti olacak" şeklinde bir açıklama yer aldı. Sitede Toby'nin eti kullanılarak hazırlanacak çeşitli yemek tariflerine de yer verildi. 
     Halen Toby'nin 'kurtarılmasını' sağlamak için söz konusu internet sitesinde, 'Toby'yi kurtar' yazılı tişört ve bardaklar satılıyor. Ayrıca site üzerinden 'bağış' da yapılabiliyor. Şu ana dek internet sitesi bu kampanya sayesinde 20 bin dolar para kazandı. 
     
     AÇIKLAMALAR 'ŞANTAJ' OLABİLİR 
     Toby'yi kurtardığını, ancak toplanan paranın 50 bin dolara ulaşmaması durumunda tavşanı öldüreceğini iddia eden kişi gerçek ismini söylemiyor. Ancak Washington Post gazetesine yaptığı açıklamada isminin 'James' olduğunu öne süren ve ABD'de yaşadığını belirten adam, yüzlerce ölüm tehdidi aldığını söyledi. İnternet sitesini işleten James, "Tavşanı öldürecek misin " sorusunu "Hiç şüpheniz olmasın" diye yanıtladı. 
     Hayvanseverler, söz konusu sitede yayınlanan açıklamaların aldatmaca ve şantaj olabileceği yönünde uyarırken siteye bağış yapılmaması tavsiyesinde bulundular. 
     
</TEXT>
</DOC>
