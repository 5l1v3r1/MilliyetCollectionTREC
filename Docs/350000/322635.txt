<DOC>
<DOCNO> 322635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur29.html </URL>
<DATE> 2005/03/10/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Üniversite öğrencileri dolmuş ve yemek ücretlerini protesto etti 
</HEADLINE>
<TEXT>

     Abant İzzet Baysal Üniversitesi'nde AİBÜ bir grup öğrenci, dolmuş ve yemek ücretlerine yapılan zammı protesto için eylem yaptı. 
     AİBÜ Kültür Merkezi önünde toplanan yaklaşık 200 öğrenci, dolmuş ücretinin 700 YTL'den 800 YTL'ye, yemek ücretinin ise 1250 YTL'den 1500 YTL'ye çıkartılmasını protesto için eylem yaptıklarını belirttiler. 
     Ellerinde taşıdıkları, ''Müşteri değil öğrenciyiz'', ''kaliteli ve ucuz yemek istiyoruz'', ''ucuz-kaliteli ulaşım istiyoruz'' yazan pankartlarla yürüyen öğrenciler, rektörlük binası önüne geldiklerinde basın açıklamasını okudular. 
     Rektörlük binası önünde öğrencilerin basın açıklaması sürerken binaya gelen AİBÜ Rektörü Prof. Dr. Yaşar Akbıyık, öğrencilerle konuşarak, taleplerini yazılı olarak iletmelerini istedi, yaptıklarının yanlış olduğunu söyledi. 
     Rektör Prof. Dr. Akbıyık'ı alkışlarla protesto eden öğrenciler, ''Dolmuş ücretleri 500 YTL, yemek ücretleri ise bin YTL yapılsın'' dediler. 
     Prof. Dr. Akbıyık'ın yanlarından ayrılmasından sonra Fen-Edebiyat Fakültesi'nde yeniden biraraya gelerek, talepleri kabul edilinceye kadar eyleme devam kararı alan öğrencilerin protesto eylemi sürüyor. 
     
</TEXT>
</DOC>
