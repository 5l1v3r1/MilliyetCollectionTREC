<DOC>
<DOCNO> 340220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonspo17.html </URL>
<DATE> 2005/05/06/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Bakan Şahin Devler Ligi final maçı için her türlü önlem alınmıştır... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, 25 Mayıs’ta İstanbul’da oynanacak Şampiyonlar Ligi final maçıyla ilgili olarak, "Her türlü tedbir alınmıştır. Buraya gelen seyirciler, idareciler ve oyuncular unutamayacakları konukseverlikle karşılaşacaklardır" dedi. 
     Futbol sahası açılışı yapmak üzere Bursa’nın İnegöl İlçesi’ne gelen Bakan Şahin, Kaymakam Erdoğan Bektaş’ı ziyaretinde, gazetecilerin Şampiyonlar Ligi final maçıyla ilgili sorularını yanıtladı. 
     Şahin, bir gazetecinin "Final maçıyla ilgili İtalya’nın güvenlik talebi olduğu yönünde bilgi bulunduğunu" söylemesi üzerine, şöyle konuştu 
     "Bana intikal eden böyle bir talep yok. Eğer başka birimlerimize, Dışişleri kanalıyla İçişleri Bakanlığı’na talep geldiyse... Böyle bir talep bana ulaşmadı. Ama gerek İtalyanların gerek İngilizlerin böyle bir maç nedeniyle herhangi bir güvenlik endişesi duymalarına gerek yok. Türkiye’de İstanbul özellikle çok güvenli bir kentimizdir ve maçın oynanacağı Atatürk Olimpiyat Stadı, güvenlik tedbirlerinin alınmasına müsait bir alandır. 
     İstanbul Olimpiyatları Hazırlama ve Düzenleme Kurulu başkanıyım. 
     Atatürk Olimpiyat Stadı’nın işletilmesi benim başında bulunduğum kurula aittir. Bağlantı yollarının yapılması konusunu İstanbul Büyükşehir Belediye Başkanı ile birlikte aşağı yukarı tamamladık. 
     Herhangi bir güvenlik sorununun olması mümkün değil. Her türlü tedbir alınmıştır. Buraya gelen seyirciler, idareciler ve oyuncular unutamayacakları konukseverlikle karşılaşacaklardır. Bazı İngiliz ve İtalyan seyircilerden kaynaklanan bir sorun olmadığı takdirde herhangi bir sorun olmaz." İnegöl Kaymakamı Erdoğan Bektaş ve Belediye Başkanı Alinur Aktaş’ın İnegöl Şehir Stadı’na ek tribün yapılmasını talep etmeleri üzerine Şahin, "Gençlik ve Spor Genel Müdürü Mehmet Atalay’ın 250 milyar liralık sözü var. Sayın Valimiz de 400 milyar lira vereceğini söyledi. 2005’deki durumumuzu değerlendirip, bu konuyu halletmeye çalışacağız" diye konuştu. 
     Bakan Şahin, sohbet sırasında da İnegölspor’un, Türk sporuna başarılı sporcular yetiştirmiş bir kulüp olduğunu, Bursaspor’un da Birinci Lig’e çıkma ihtimali bulunduğunu belirterek, "Hayatta böyle şeyler var. Aslan düştüğü yerden kalkar, inşallah Bursaspor da düştüğü yerden geri döner" dedi. 
     Bektaş’ı ziyaretinin ardından İnegöl Spor Salonu’nun yanındaki alanda yaptırılan toprak ve çim sahaların açılışını yapan Devlet Bakanı ve Başbakan Yardımcısı Mehmet Şahin, burada yaptığı konuşmada da, İnegöl ve Bursa’nın spor potansiyeli açısından oldukça ileri ve iyi durumda oldukların, ancak sporun sadece futbol olarak algılanmaması gerektiğini dile getirdi. Şahin, Balkan ve Avrupa şampiyonalarında bir yıl önce 119 madalya kazanan Türk sporcuların bu yıl 259 madalya kazandırdıklarını hatırlatarak, "Spor sadece futbol değildir. Başka branşlara da önem vermeliyiz. Avrupa’da ve dünya şampiyonu olacak sporcular yetiştirmeliyiz" dedi. 
     
</TEXT>
</DOC>
