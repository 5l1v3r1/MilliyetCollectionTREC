<DOC>
<DOCNO> 303965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun21.html </URL>
<DATE> 2005/01/06/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Gözleri bantlı, elleri telle bağlı, boğazlanmış .. 
</HEADLINE>
<TEXT>

     Irak'taki Komünist Parti liderlerinden Hadi Salih, dün başkent Bağdat'ta gözleri bantlı, elleri telle bağlı, boğazlanmış halde ölü bulundu. 
     Irak İçişleri Bakanlığı'ndan adının açıklanmasını istemeyen bir kaynak, ''Hadi Salih evinde ölü bulundu, büyük olasılıkla boğazlanarak öldürülmüş'' dedi ve Salih'in, Saddam Hüseyin rejiminin devrilmesinden sonra yer altından çıkan Irak Komünist Partisi'nin sendikalar bünyesindeki dış ilişkilerinden sorumlu olduğunu belirtti. 
     Aynı kaynak, kurbanın Irak vatandaşlığının yanı sıra İsveç vatandaşı da olabileceğini söyledi. 
     Komünist Parti yetkililerinden Saadi Abdülcabbar El Bayati de 28 Aralık'ta kaçırılmasının ertesinde kurşunlanarak öldürülmüştü. 
     
     ABD'Lİ ASKER, BAĞDAT'IN BATISINDA ÖLDÜRÜLDÜ 
     Irak'ın batısındaki El Anbar bölgesinde bir Amerikan deniz piyadesinin öldürüldüğü bildirildi. 
     Amerikan ordusundan yapılan yazılı açıklamada, Amerikalı askerin bir operasyon sırasında öldürülmesinin dışında herhangi bir ayrıntı verilmedi. Ayrıntı verilmemesinin nedeni ise, ''düşmanın tekniklerini geliştirmesine imkan vermemek'' olarak açıklandı. 
     
</TEXT>
</DOC>
