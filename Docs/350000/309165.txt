<DOC>
<DOCNO> 309165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun53.html </URL>
<DATE> 2005/01/25/ </DATE>
<TIME> 22.32 </TIME>
<AUTHOR>  </AUTHOR>
<HEADLINE>
Papadopulos Atina'da... 
</HEADLINE>
<TEXT>

     Yunanistan Başbakanı Kostas Karamanlis, ''Atina ile Lefkoşa'nın Rum Kıbrıs'ta Annan planı temelinde, AB kural ve değerleriyle uyumlu adil, kalıcı ve işler bir çözüm istediklerini'' söyledi. 
     Karamanlis, çalışma ziyareti için Atina'ya gelen Kıbrıs Rum Yönetimi lideri Tasos Papadopulos ile yaptığı görüşmenin ardından gazetecilere bir açıklama yaptı. 
     Papadopulos ile AB zirvesinden sonraki Kıbrıs'a ilişkin gelişmeleri ele aldıklarını söyleyen Karamanlis, ayrıca Türkiye'nin zirve kararları çerçevesindeki yükümlülükleri konusunu değerlendirdiklerini kaydetti. 
     Karamanlis, gazetecilerin, Rum Yönetimi'nin Annan planı üzerinde esaslı değişiklikler yapılması gerektiği yolundaki tezini paylaşıp paylaşmadığı sorusuna, '' Şüphesiz, hangi maddeler üzerinde ne gibi değişiklikler yapılması gerektiğini de görüştük. Bu konuda sıkı işbirliği içindeyiz'' yanıtını verdi. 
     Rum Yönetimi'nin hakemlik ve belli bir takvime bağlı görüşmelere karşı tutumunu da sorular üzerine değerlendiren Karamanlis, ''bu tezlerin mantıklı olduğunu'' belirtti. 
     Karamanlis, ''Türkiye'nin gümrük birliği anlaşmasını imzalayacağına inanıyor musunuz '' sorusuna ise ''benim neye inandığım önemli değil, önemli olan her ülkenin üstlenmiş olduğu yükümlülüklerdir'' cevabını verdi. 
     Papadopulos ise Karamanlis ile yaptıkları görüşmede, geniş çaplı görüş alışverişi yaptıklarını ve gelişmeleri değerlendiklerini söyledi. 
     Rum lider, Yunanistan ile Rum Kesimi'nin sürekli sıkı işbirliği halinde olduklarını da kaydetti. 
     Papadopulos, Atina'daki temasları çerçevesinde yarın Yunanistan Cumhurbaşkanı Kostis Stefanopulos, ardından da siyasi parti liderleri ile bir araya gelecek. 
     
</TEXT>
</DOC>
