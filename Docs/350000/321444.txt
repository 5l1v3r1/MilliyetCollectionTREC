<DOC>
<DOCNO> 321444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun29.html </URL>
<DATE> 2005/03/07/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Talabani'den Türkiye'nin Irak politikasıyla ilgili ilginç bir iddia .. 
</HEADLINE>
<TEXT>

     Adı Irak cumhurbaşkanlığı için geçen Irak Kürdistan Yurtsever Birliği lideri Celal Talabani, Türkiye'nin Irak politikasının değiştiğini, Ankara'nın artık Irak'ta federal bir yapıyı desteklediğini söyledi. 
     Kürt-Sat televizyonunda konuşan Talabani, Türkiye'nin Irak Özel Koordinatörü Büyükelçi Osman Korutürk'le yaptıkları görüşmeye değindi ve "Türk kardeşlerimiz, federalizmi desteklediklerini açıkça söyledi" dedi. 
     Türkiye'nin Kerkük konusuna bakışının da değiştiğini savunan Talabani, "Türk kardeşlerimiz de Kerkük’ten göç edenlerin dönüşlerini öngören Irak geçici anayasasındaki 58’inci maddenin uygulanmasını kabul ediyor. Bu da, Türk kardeşlerimiz açısından yeni bir şeydir’’ diye konuştu. 
     Talabani'nin bu yeni iddiası tartışılmaya henüz başlamışken ABD'nin Merkez Kuvvetleri'nin Komutanı Orgeneral John Abizaid 2 martta yaptığı açıklamada Türkiye'nin Kuzey Irak'ta Kürt bağımsızlığına ilişkin kaygı duymasına gerek olmadığını söylemişti. 
     ABD Senatosu'nun Silahlı Hizmetler Komitesi'nin oturumunda konuşan Orgeneral Abizaid, Türkiye'nin Kürt bağımsızlığına ilişkin endişe duymasına gerek olmadığını ifade ederek, ''Kürtler dahil bütün Iraklılar, ülkeyi birarada tutmak istiyor'' demişti. 
     
     Irak'ta Kürt ağırlığı 
     Öte yandan Iraklı Kürtlerin, Saddam Hüseyin rejiminin yıkıldığı 2003 yılından bu yana, kontrol ettikleri bölgeyi yüzde 20 oranında genişlettiği iddia edildi. 
     ABD'de yayımlanan Time dergisi, Kürtlerin intikamı’ başlığıyla verdiği haberde, 30 ocakta elde ettikleri seçim başarısından sonra Iraklı Kürtlerin ülke yönetimindeki etkilerini artırmayı hedeflediklerini de yazdı. 
     Kürtlerin bağımsızlık yönündeki arzularının Irak sınırlarını aşacak etnik çatışmalara yol açabileceğini yazan dergi, seçim başarılarının bazı Kürt gruplarını Kürdistan’ın güney sınırlarını genişleterek Türkmen, Arap ve Kürtler'in yaşadığı Kerkük'ü de topraklarına katmaya cesaretlendirdiğini belirtti. 
     
     Türkiye bölgeye müdahale edebilirö 
     ABD'nin en büyük korkusunun Kürtlerin Irak'tan ayrılması ve Suriye, İran ve en önemlisi Türkiye'deki Kürt nüfusu kışkırtmaları olduğunu ifade eden dergi, bu yüzden Türkiye'nin bağımsız bir Kürt devletinin kurulmasını engellemek için bölgeye müdahale edeceği tehdidinde bulunduğunu da yazdı. 
     Seçim sonuçlarının Kürt milliyetçiliğine yeni bir ivme kazandırdığını belirten Time dergisi, seçim günü Kuzey Irak'ta gayri resmi bir referandum düzenleyen Kürdistan Referandum Hareketi'nin, kurdukları sandıklarda oy kullanan 2 milyon Kürt seçmenin yüzde 99'unun bağımsızlıktan yana oy kullandığını iddia ettiğini belirtti. 
     80 bin kişilik Peşmerge milislerini ellerinde tutarak kendi belirledikleri sınırları korumaya çalışan Kürtlerin, Kürdistan'ın Kudüs’ü olarak iddia ettikleri Kerkük'ün kontrolünü ele geçirmeye uğraştıklarını yazan Time dergisi, Kürtlerin bu amaçla seçimler öncesi bu şehre 100 bin civarında Kürt mülteciyi yerleştirdiğini de belirtti. 
     
</TEXT>
</DOC>
