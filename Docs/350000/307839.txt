<DOC>
<DOCNO> 307839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sonspo09.html </URL>
<DATE> 2005/01/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yabancı dil bilen hakem adayları aranıyor 
</HEADLINE>
<TEXT>

     Türkiye Futbol Federasyonu Merkez Hakem Kurulu MHK Üyesi ve Eğitim Planlama Altkomisyonu EPAK Başkanı Mahmut Çetiner, FIFA listesine girebilmesi için yabancı dili çok iyi derecede bilen, teknolojiyi iyi kullanan üniversite mezunu bayan ve erkek hakem adayları aradıklarını belirtti. 
     Çetiner, AA muhabirine yaptığı açıklamada, uluslararası futbol karşılaşmalarında maç yöneten 7'si bayan toplam 24 FIFA kokartlı hakem bulunduğunu kaydetti. 
     Hedeflerinin FIFA kokartlı hakem sayısını artırmak olduğunu ifade eden Çetiner, ''FIFA kokartı takmak sanıldığı gibi kolay değil. Bunun için en az 10-12 yıl başarıyla maç yönetmek, atletik ve yazılı sınavlardan yüksek not almak gerekiyor'' dedi. 
     Türk futbolunun gelişmesinde hakemlerin de önemli rol üstlendiklerini, seçkin hakemlerin futbolculardan daha eğitimli olduklarını belirten Çetiner, şunları söyledi 
     ''Hakemlerin bilimsel olarak hazırlanması için Futbol Federasyonu Başkanı Levent Bıçakçı ile yöneticiler tüm olanakları seferber ediyorlar. Çukurova, Atatürk ve Selçuk Üniversiteleri'nde futbol hakemliği seçmeli ders olarak okutuluyor ve öğrenciler bu derslere yoğun katılım gösteriyorlar. Hakemliğin cazip olmasında en büyük neden, futbolda Dünya 3'ncü olunması, hakemliğin saygın ve cazip meslek haline gelmesi, futbolda patlama yaşanması. Hakemlerimizle de uluslararası arenada söz sahibi olmak için çabamız sürüyor. Yabancı dili iyi derecede bilen, teknolojiyi kullanan bayan ve erkek hakem adayları arıyoruz.'' Çetiner, son yıllarda hakemlik ücretinin arttığını, buna karşın hakemliğin kazanç kapısı olarak görülmemesi gerektiğini dile getirerek, şöyle devam etti 
     ''Tilyonluk bütçeleri olan kulüplerin maçını yöneten hakemlerin de sağlık, beslenme ve antrenman giderleri için iyi ücret almaları gerekiyor. Birinci Süper Lig'de görev yapan 103 hakeme antrenmana hazırlanma ücreti adında ayda 360 YTL ödeme yapılıyor. 
     Amatör kümede maç yöneten hakemler 20, Profeyonel Üçüncü Lig'de 156, İkinci Lig B Kategorisi'nde 360, A Kategorisi'nde 420, Birinci Süper Lig'de ise uçak ve konaklama hariç 840 YTL ücret alıyorlar. Böylece memur olan bir hakem maaşı kadar hakemlik ücreti de alarak aile bütçesine önemli katkı sağlamaktadır.' 
     
</TEXT>
</DOC>
