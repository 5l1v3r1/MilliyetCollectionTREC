<DOC>
<DOCNO> 305755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko07.html </URL>
<DATE> 2005/01/12/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
YTL dolandırıcılarına dikkat 
</HEADLINE>
<TEXT>

     Turaç TOP DHA 

İZMİR'de bulunan Hak Arayanlar Derneği Genel Başkanı Sacit Celayir, YTL'nin dolandırıcılara malzeme olduğunu belirterek, özellikle kapıdan satışlarda çok dikkatli olunmasını istedi. 
     Basmane'deki dernek binasında açıklama yapan Hak Arayanlar Derneği Genel Başkanı Sacit Celayir, son yıllarda mantar gibi çoğalan paravan şirketlerle birlikte, kapıdan satışlarda yapılan dolandırıcılıkların da had safhaya ulaştığını söyledi. Bunu meslek edinen bazı kişilerin telefon rehberlerini tarayıp isim ve adresleri belirlediklerini anlatarak, şöyle konuştu 
     "Zarflar içine seri numaraları alınmış 1'er YTL'ler konup, kapılar çalınıyor. Pazarlamacı rolündeki kişi, paravan bir şirket adı verip, kapıyı açan özellikle yaşlı kadınlara çekiliş yaptıklarını, 1 YTL kazandıklarını söylüyor ve bu kişiye içinde para bulunan zarfı veriyor. Zarfı getiren kişi, seri numarası belirlenen paranın çıkması halinde büyük ikramiye kazanılabileceğini söylüyor. Pazarlamacı tarafından seri numarası bilinen para, zarftan çıkıyor. Daha sonra, büyük ikramiyenin kazanılması için küçük bir hediye alınması gerektiği söyleniyor ve satış sözleşmesi imzalatılıyor. Hazırlanan satış sözleşmeleri daha sonra üzerlerinde oynamalar yapılarak vatandaşlara ağır külfetler yüklüyor.'' 
     
     10 GÜNDE 500 BAŞVURU 

     Para kısa süre önce piyasaya sürülmesine rağmen yaklaşık 500 kişinin kendilerine aynı şikayetle başvurduğunu söyleyen Celayir, "Pazarlamacı gibi davranan dolandırıcılar bununla yetinmeyip insanlara iş bulmak vaadiyle vergi kimlik numarası, kimlik fotokopisi gibi belgeleri alıp bankalardan kredi kartı çıkartıyor. Bu kartlarla da alışveriş yapıp ekonomik yönden çökmelerine neden oluyor'' dedi. Bu şekilde piyasadaki birçok kişinin dolandırıldığını anlatan Celayir, uyarı seminerleri düzenleyeceklerini, bu kişilere dikkat edilmesi gerektiğini söyledi. 

     
</TEXT>
</DOC>
