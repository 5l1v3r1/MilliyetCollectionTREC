<DOC>
<DOCNO> 337172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonyas12.html </URL>
<DATE> 2005/04/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Titan'da kompleks organik maddeler saptandı 
</HEADLINE>
<TEXT>

     Cassini uzay aracı, Satürn'ün en büyük uydusu Titan yakınından son geçişinde, uydunun üst atmosferinde kompleks organik maddelerin bulunduğunu saptadı. 
     Bilim adamları, hidrokarbonun basit biçimi metan ve azotun Titan'ın atmosferini oluşturduğunu biliyordu, ancak son uçuşta kompleks organik maddelerin bulunmasını sürpriz olarak karşıladılar. 
     Michigan Üniversitesi'nden Prof. Hunter Waite, Titan'daki kompleks karbon döngüsünün üst atmosferdeki rolünü değerlendirmeye başladıklarını söyledi. 
     Bilim adamları, Titan'ın atmosferinin Dünya'nın başlangıçtaki haliyle benzer olabileceğine inanıyorlar. Bu çalışmanın, yerkürede yaşamın nasıl başladığına ilişkin ipuçları verebileceği düşünülüyor. 
     İnsansız uzay uçuşlarında 3 milyar 400 milyon dolarla en büyük proje olan ve 1997'de fırlatılan Cassini-Huygens, adını, 350 yıl önce Titan'ı keşfeden Felemenkli gökbilimci Christiaan Huygens ile Satürn'ün halka aralığı ve 4 uydusunu belirleyen İtalyan asıllı Fransız gökbilimci Gian Domenico Cassini'den alıyor. 
     
</TEXT>
</DOC>
