<DOC>
<DOCNO> 326994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/soneko01.html </URL>
<DATE> 2005/03/25/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Petrol fiyatını artıran iki neden 
</HEADLINE>
<TEXT>

     Mustafa BAĞDİKEN DHA 

      DÜNYA petrol fiyatlarında artış, yılbaşından itibaren uygulamaya konulan liberizasyon ve kilitlenen özelleştirmeyle ilgili açıklama yapan Tüpraş Genel Müdürü Hüsamettin Danış, fiyatlardaki artışın en büyük nedeninin ABD'nin benzine, Çin'in ise motorine olan yoğun talebi olduğunu söyledi. "Dünya iki makas arasında'' diyen Danış, doların da hızlı yükselmesi halinde Türkiye'de petrol ürünlerine yeni zamların kaçınılmaz olacağını söyledi. 
     Petrol fiyatlarının bu yıl beklentilerin üzerinde yükseldiğini söyleyen Hüsamettin Danış, geçen yıl sonu tahminlerinde, bu yıl Haziran ayına kadar petrolün 45 dolar, Haziran'dan sonra ise 40 doların altına düşeceğinin beklendiğini, ancak bu beklentinin gerçeğe dönüşmediğini söyledi. Danış şöyle konuştu 
     "Ancak görülüyor ki, bu durum bir türlü aşılamıyor. Aşılamamasının ana nedenlerinin bir tanesi ABD'deki rafineri darboğazı. Bir de Amerika'da benzine karşı olan ihtiyacın çok fazla olması. Mevsimin de gelmesi nedeniyle bu ihtiyaçların devamı. Ayrıca Çin'in gelişmesi sonucu, Çin ekonomisinin de aynı Türkiye'de olduğu gibi motorine bağlı olması. Dolayısıyla dünya iki makas arasında.'' 
     
     YENİ ZAMLAR OLABİLİR 
     Hüsamettin Danış, akaryakıt ürünlerine yeni zamlar gelebileceğini de belirterek şöyle devam etti 
     "Şu günlerde Brent petrolü 55 dolarların üzerinde. Bugüne kadar yükselişler fiyatlarımıza yansımış durumda. Ne yazık ki bu artışlar beş günde bir fiyatlara intikal ediyor. Yeni zamlar olabilir. Bugünlerde doların da biraz kıpırdanması. Fiyatlarımızı ayarlarken, bir taraftan FOB İtalya fiyatlarını esas alıyoruz. Tabi bunun paritesini hesaplıyoruz. Paritesini hesaplarken FOB İtalya fiyatı bunun navlun bedeli. Bir de pariteyle çarptığınız zaman doların kuru da arttıkça petrol fiyatlarına yeni zam geliyor. Önümüzdeki günlerde eğer dolar fiyatlarında önemli artışlar olursa yine bu zamlar gelir. Ama umarım ki dolar fiyatları hızla artmaz da vatandaşımızı çok sıkıştırmadan bu zamları yavaş yavaş yapar, bir dengeye oturtur. Umudumuz o ki yaz aylarından itibaren biraz düşüşe geçebilir.'' 
     
     GÖZLER OPEC'DE 
     Hüsamettin Danış OPEC'in önemli bir karar aldığını, Önümüzdeki günlerde bir toplantı yapılacağını belirterek, "Bu toplantıda öncelikle 500 bin varil gün bir artış söz konusu. Ondan sonra bir 500 bin varil daha. Böylece 1 milyon varil gün üretimi arttırırlarsa, bu fiyatlara bir dengeleme yapabilir. Şu anda petrolün fiyatının aşağı yukarı 20 dolardan fazlası gerçekten politik nedenlerle dünya milletlerinin petrole ödediği fazla para olarak söyleyebiliriz'' dedi. 
     
     LİBERİZASYON 
     Hüsamettin Danış, yılbaşından itibaren uygulamaya konulan petroldeki liberizasyonun ve petrol yasasının tüm maddeleriyle işlediğini ve yerine oturduğunu söyledi. Daha önce, "İthalat serbestleşirse, dışarıdan çok ucuz mal ithalatı yapılabilir. Tüpraş ürünlerini satamaz'' diye bir düşüncenin hakim olduğunu hatırlatann Danış bu konuda da şunları söyledi 
     "Bunu dağıtım ve rafinaj şirketleri gayet iyi biliyorlar ki, petrol fiyatları herkesin keyfine göre öyle değişmiyor. Şu anda yasa gayet iyi işliyor. Fiyat ayarlamaları yapılıyor. Dağıtım şirketleri son derece ihtiyatlı ve sorumlu davranarak bu fiyatları olumlu sınırlarda vatandaşlara yansıtıyorlar. Enerji Piyasası Denetleme Kurulu'nun da etkin çabalarıyla her şey uyum içersinde yürüyor.'' 
     
     ÖZELLEŞTİRME BU SENE BİTER 
     Genel Müdür Hüsamettin Danış, Tüpraş'ın özelleştirilmesiyle ilgili olarak da başta Maliye Bakanı olmak üzere Özelleştirme İdaresi'nin çalışmalarını sürdürdüğünü belirtti. Danış, "Bu sene son senemizdir umuyorum. Özelleştirmenin mutlaka başarıya ulaşması gerekiyor. Başarıya ulaşacağına da inanıyorum. Şu anda yüzde 51'lik payımız var. Yakında Özelleştirme İdaresi Başkanlığı özelleştirme konusundaki son stratejleri ortaya koyacaklardır'' diye konuştu. 
     
</TEXT>
</DOC>
