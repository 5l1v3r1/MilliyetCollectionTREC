<DOC>
<DOCNO> 324797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonsiy21.html </URL>
<DATE> 2005/03/18/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Erdoğan, Çanakkale'de gözyaşlarını tutamadı... 
</HEADLINE>
<TEXT>

     ÇANAKKALE Zaferi'nin 90'ıncı Yıldönümü ve Şehitler Günü, pırıl pırıl bir güneşin altında coşkulu törenlerle kutlandı. Başbakan Recep Tayyip Erdoğan, 6 bakan ve 50 AKP milletvekili ile geldiği törenlerde, "Şehit kanıyla sulanmış bu topraklarda geçmişten aldığımız bu mirası, şan ve şerefle geleceğe taşımak için söz veriyoruz, and içiyoruz'' dedi. 
     Tayyip Erdoğan, Mecidiye Tabyası'nda "Şehit Onbaşı Mecidiye Tabyası'nda" adlı gösteriyi izlerken duygulandı ve gözyaşlarına hakim olamadı. Başbakan, usulcu mendilini çıkartıp gözyaşlarını sildi. 
     CHP'den de 10 milletvekilinin katıldığı törenlere Deniz Kuvvetleri Komutanı Oramiral Özden Örnek, 1'inci Ordu Komutanı Orgeneral Hurşit Tolon ve eşi Ayla Tolon, Çanakkale Boğaz ve Garnizon Komutanı Tuğamiral Veysel Kösele, Çanakkale Valisi Süleyman Kamçı, Belediye Başkanı Ülgür Gökhan, çok sayıda öğrenci ve 15 bin vatandaş katıldı. 
     
     VALİDEN HÜKÜMETE TEŞEKKÜR 

     Vali Kamçı yaptığı konuşmada dünya tarihine en kanlı savaşlardan biri olarak geçen Çanakkale savaşının Türk milletinin uyanışını sağladığını belirterek, "Zaferle birlikte 600 yıllık imparatorluğun küllerinden Türk milleti doğdu. Gençler tarihimizi iyi bilmek durumundayız. Bir milletin verdiği mücadeleyi iyi anlamak, değerlendirmek zorundayız. Çanakkale şehitlerinin anısını yaşatmak amacıyla yaptığı desteklerden dolayı hükümete teşekkür ediyorum'' dedi. 
     
     ERDOĞAN KÜRSÜDEN 

     Başbakan Recep Tayyip Erdoğan, "bu millet sadece şanlı bir zafer değil, aynı zamanda geleceğini de kazanmıştır. Bugün Cumhuriyet'in 100'üncü yılını kutlamaya hazırlanan yeni nesiller olarak bize miras bırakılan can pahasına yazılan o şanlı tarihi ve o kutsal istiklal ruhunu heyecanla, sadakatle bağrımıza basıyoruz. Şehit kanıyla sulanmış bu topraklarda geçmişten aldığımız bu mirası şan ve şerefle geleceğe taşımak için söz veriyoruz, and içiyoruz'' dedi. 
     Erdoğan sözlerini şöyle sürdürdü Geçen zamanda dünyanın daha sevgi dolu, daha barış dolu ve daha insanca yaşanabilen bir yer haline geldiğini görememekten dolayı üzgünüz. Atatürk'ün yurtta sulh, cihanda sulh şiarını benimsemiş bir milletin fertleri olarak 2000'li yıllarda hala acı savaş manzaralarına şahit olmaktan büyük hayal kırıklığına uğruyoruz. 
     Şanlı tarihimizden aldığımız ilhamla ülkelerin bağımsızlıklarına, insanların hürriyetlerine, milletlerin kendi kaderlerini tayin etme kararlarına saygı göstermenin gereğini ısrarla vurguluyoruz'' diye konuştu. 
     Türkiye'nin dünya meselelerine şartlar ne olursa olsun daima barışçı yaklaşmakta ısrar edeceğini vurgulayan Erdoğan, "Ancak vatanımızın ve milletimizin yüce varlığına el uzatmaya yeltenenlere vereceğimiz cevap bundan 90 yıl önce bu topraklarda verdiğimiz cevaptan asla farklı olmayacaktır'' dedi. 

     
</TEXT>
</DOC>
