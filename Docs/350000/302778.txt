<DOC>
<DOCNO> 302778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/soneko01.html </URL>
<DATE> 2005/01/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Tüzmen 2005 yılı yabancı yatırım yılı olacak... 
</HEADLINE>
<TEXT>

     Devlet Bakanı Kürşad Tüzmen, 2005 yılının yabancı yatırım yılı olacağını söyledi. 
     A.A muhabirine yaptığı açıklamada, 2005 yılına ait beklentilerini anlatan Tüzmen, önümüzdeki dönemde Türkiye'ye gelecek doğrudan yatırımlarda önemli artışlar olacağına inandığını bildirdi. 
     Bunun ilk işaretlerinin gelmeye başladığını kaydeden Tüzmen, geçtiğimiz haftalarda İtalya Devlet Bakanı'nın 100 yatırımcı işadamıyla Türkiye'yi ziyaret ettiğini ve yaptıkları temaslarda Türkiye'de yatırım yapma isteklerini açıkça ilan ettiklerini ifade etti. Tüzmen, ''İtalyan işadamlarını diğer ülkelerin işadamlarının da izleyeceği görülüyor'' dedi. 
     Türkiye'nin istikrarlı bir ortama kavuşmasının ve AB'den müzakere tarihi almasının yabancı yatırımların Türkiye'ye gelmesinin önünü açtığına dikkat çeken Devlet Bakanı Kürşad Tüzmen, şunları söyledi 
     ''Türkiye üretim maliyetleri açısından Avrupa ülkelerinin tamamından çok elverişli. Ülkemizde eğitimli bir işgücü var. Bütün bunlar yabancı yatırım çekmek için çok uygun ortam yaratıyor. Bu nedenle 2005 yılı yabancı yatırım yılı olacak. Birçok uluslararası firma Türkiye'nin geleceğine yatırım yapmak istiyor. Bu konuda araştırmalar yapıyorlar. Bunlar çok olumlu gelişmeler. Önümüzdeki yıllar bugüne göre çok daha iyi olacak. Türkiye'nin önü açılacaktır.'' Bakan Tüzmen, hükümet olarak yabancı yatırımcıların önündeki birçok engelleri kaldırdıklarını, çıkabilecek sıkıntıları da kaldırmaya devam edeceklerini sözlerine ekledi. 
     
</TEXT>
</DOC>
