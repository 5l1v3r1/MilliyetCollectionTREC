<DOC>
<DOCNO> 318866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonspo16.html </URL>
<DATE> 2005/02/26/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Canaydın Düşman çatlatırcasına Galatasaray'ı çok iyi yerlere getireceğiz 
</HEADLINE>
<TEXT>

     Galatasaray Kulübü Başkanı Özhan Canaydın, ''Düşman çatlatırcasına, Galatasaray'ı çok iyi yerlere getireceğiz'' dedi. 
     Galatasaray Kulübü'nün Yıllık Olağan Mali Genel Kurul Toplantısı'nda teşekkür konuşması yapan Özhan Canaydın, ibra edildiklerini ve yeni bütçelerinin kabul edildiğini belirterek, şunları söyledi 
     ''Borçlanma yetkisini güvenerek bizlere verdiniz. Sabolun, varolun. İnşallah bu kritik günlerden hep birlikte geçeceğiz, güzel ufuklara yelken açacağız. Şimdi bir duvarın önündeyiz, hep birlikte atlayacağız. Bu birlik ve beraberliği sürdürdüğümüz müddetçe, düşman çatlatırcasına, Galatasaray'ı çok iyi yerlere getireceğiz. Hepimiz dimdik ayaktayız.'' Canaydın, basın mensuplarına yaptığı açıklamada ise Galatasaray'ın demokratik bir ortam olduğunu belirterek, ''Her dönemde tenkitler olacak. O tenkitler bize yol gösterecek. Biz de görevimizi daha iyi yapmaya çalışacağız. Tüm genel kurul üyelerine teşekkür ediyorum. İbra edildik, bütçemiz kabul edildi. Bizden mutlusu yok. Galatasaray bu borcun da altında yürür. Her zaman yürür, her zaman hedefi bellidir'' dedi. 
     
     2005 BÜTÇESİ KABUL EDİLDİ 
     Galatasaray Kulübü'nün 2005 yılı bütçesi, yapılan oylamada oy çokluğu ile kabul edildi. 
     Kongrede ayrıca, 2005 yılı için kulübün belirlenen gider ile geliri arasındaki fark için yönetim kuruluna borçlanma yetkisi de verildi. Ayrıca, sosyal tesislere giriş ve aidat fiyatlarının belirlenmesi için yönetim kuruluna yetki verilmesi ile ilgili önerge de oy çokluğuyla benimsendi Toplantıda, katılma hakkını kazanan 2816 üyeden sadece 366'sının yer aldığı açıklandı. 
     Bu arada, yönetimi logo konusunda eleştiren üyelerden Orhan Karaveli, toplantı sonrasında yaptığı açıklamada, bir yönetim kurulu üyesinin kendisine, ''100. yıl logosu iptal edilecek'' dediği iddiasında bulundu. 
     
</TEXT>
</DOC>
