<DOC>
<DOCNO> 317205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/soneko09.html </URL>
<DATE> 2005/02/21/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yeni IMF Türkiye Masası şefinin İtalyan asıllı olması bekleniyor... 
</HEADLINE>
<TEXT>

     Uluslararası Para Fonu'nun IMF Türkiye masası şefliğine, İtalyan asıllı bir uzmanın getirilmesi bekleniyor. 
     Türkiye masası şefliğini 2003 yılından buyana yürüten Rıza Moghadam'ın yerine getirilecek olan İtalyan asıllı yeni Türkiye masası şefi, yeni stand-by anlaşmasının yürürlüğe girmesinin ardından görevine başlayacak. 
     IMF Avrupa bölümünde kıdemli danışmanlığa getirilen Rıza Moghadam, Türkiye ile IMF arasındaki üç yıllık yeni stand-by'ın ana çatısını kurma çalışmalarını gerçekleştirmişti. 
     Moghadam'dan önce, Finlandiyalı uzman Juha Kahkonen Türkiye masası şefliğini yürütmüştü. 
     Kahkonen'den önce ise yine bir İtalyan Carlo Cottarelli, Türkiye masası şefliğini yürütmüş ve daha sonra da IMF Avrupa Sorumlusu Michael Deppler'in yardımcılığına getirilmişti. 
     IMF'nin ilgili ülke masası şefliğinin belirlenmesinde, üye ülkenin Hükümeti belirleyici oluyor. 
     
     11 GÖZDEN GEÇİRME BEKLENİYOR... 
     10 milyar dolarlık finansman içeren yeni stand-by düzenlemesi kapsamında, IMF'nin 11 gözden geçirmede bulunması bekleniyor. 
     Bu yıl dört gözden geçirme, gelecek yıl dört gözden geçirme ve 2007 yılında da 3 gözden geçirmenin gerçekleştirilmesi bekleniyor. 
     Duruma göre, gözden geçirmelerin, birleştirilebileceği de belirtiliyor. 
     
</TEXT>
</DOC>
