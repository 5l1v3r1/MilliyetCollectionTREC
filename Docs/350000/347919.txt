<DOC>
<DOCNO> 347919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonspo28.html </URL>
<DATE> 2005/06/01/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Bıçakcı Geleceğe yönelik köklü değişiklikleri ilke edindik.... 
</HEADLINE>
<TEXT>

     Futbol Federasyonu Olağan Mali Genel Kurulu devam ediyor. 
     Ankara Sheraton Otel'de yapılan mali genel kurulda, federasyonun faaliyet raporları hakkında bilgi veren Futbol Federasyonu Başkanı Levent Bıçakcı, göreve başladıklarında her alanda farklı bir duruş benimsediklerini belirterek, geleceğe yönelik köklü değişiklikleri ilke edindiklerini söyledi. 
     Adil ve tarafsız yönetim anlayışıyla hukukun üstünlüğüne uyum sağladıklarını ifade eden Bıçakcı, ''Görevde olduğumuz 11 ayın çok büyük bir kısmında yarını kurmak için çalıştık. Gerçekleştirdiğimiz kurumsallaşma çalışması federasyonun dönüm noktasını teşkil etmektedir. Oluşturduğumuz misyonu, vizyonu ve değerleri benimsettik. Kendimize idari, toplumsal, mali-ticari ve sportif olmak üzere 4 alan belirledik. Yeniden yapılanma konusunda, Yeniden Yapılanma Ofisi'ni kurduk. UEFA'dan tahsil edilemeyen 11 Milyon YTL'yi aldık'' dedi. 
     
     A MİLLİ TAKIM İDDİASINI SÜRDÜRÜYOR 
     Gençleştirilen kadrosuyla A Milli Takım'ın iddiasını sürdürdüğünü belirten Futbol Federasyonu Başkanı Levent Bıçakcı, Ümit ve Genç Milli takımlarımızın da uluslararası turnuvalarda göğsümüzü kabarttığını söyledi. 
     
     HAKEMLERİMİZE DUYARLI DAVRANALIM 
     Levent Bıçakcı, Merkez Hakem Komitesi ve Futbol Federasyonu'nun kararlı çalışmalarıyla liglerde hakem hataları azaldığını ifade ederek, ''Çetrefilli bir iş yapan hakemlerimize daha duyarlı davranalım. Hakemlerimiz üzerinde hiç bir gücün telkini ve baskısı yoktur, olamayacaktır'' dedi. 
     
     LÜTFEN 
     ''Lütfen'' kampanyasına start verdiklerini belirten Bıçakcı, ''Bu kampanyada sponsorlar sayesinde kasamızdan tek kuruş çıkmadı. Sporda şiddetin önüne tek kişi ya da kurum geçemez. Lütfen kampanyası burada devreye giriyor. Sahalardan küfürü hep birlikte yok etmeliyiz'' diye konuştu. 
     
     UEFA SAĞLIK KURULU TOPLANTISI İSTANBUL'DA YAPILACAK 
     Şampiyonlar Ligi finalinin kendi yönetimleri tarafından düzenlendiğini ve bütün dünyada taktir topladığını ifade eden Bıçakcı, ''2008 UEFA Kupası finaline talip olduk. Önümüzdeki Kasım ayında UEFA Sağlık Kurulu Toplantısı İstanbul'da yapılacak. 2012 Avrupa Futbol şampiyonası için Türkiye'nin çok uygun bir aday olduğunu düşünüyoruz. Çalışmalarımızı uluslararası arenada bu yönde yürütüyoruz'' dedi. 
     Profesyonel liglerde mücadele eden takımların oynadığı statları incelediklerini,bu sahalara 1'den 5'e kadar derece verdiklerini belirten Bıçakcı sözlerini, şöyle sürdürdü 
     ''PFDK'nın verdiği cezalarda düşüş olması bizi mutlu ediyor. Futbolda kalite arttıkça disiplin kaidelerinde düşüş olacaktır. UEFA'nın fair-play listesinde 45 ülke arasında 44'lükten 18'liğe yükseldik. Salon futbolunu Mayıs ayında düzenlediğimiz turnuvayla ülkemizde başlattık. Mini saha projesine start verdik. İlk sahayı Zeytinburnu'nda açtık. Hedefimiz bu sayıyı 100'e ulaştırmaktır.'' 
     
</TEXT>
</DOC>
