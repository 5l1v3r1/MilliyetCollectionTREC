<DOC>
<DOCNO> 314287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/guncel/gun04.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç'un tropik molası 
</HEADLINE>
<TEXT>


Yelkenlisi "Nazenin IV" ile dünya turuna çıkan Rahmi Koç, Panama'daki San Blas adasında mola verdi. Adadaki yerliler, Koç'tan ilaç ve su istedi 

EKONOMİ SERVİSİ 

Koç Holding Şeref Başkanı Rahmi Koç, 19 Eylül 2004'te "Nazenin IV" adındaki yelkenlisiyle çıktığı dünya turuna Panama'daki San Blas Adası'nda mola verdi. Para yerine hindistancevizi kullanılan adada, yerliler Koç ve ekibinden ilaç ve su istedi. 
Kaptan Joseph Katalan ve Doktor Erhan Bulutcu'nun internet sitesinde verdiği bilgiye göre, "Nazenin IV" 6 Şubat'ta Canal May Flower'da ilerleyerek San Blas'ın irili ufaklı adalarına gitti ve Islas Hollandes adalarına demirledi. 

Bizden ilaç aldılar 
Katalan ve Bulutcu'ya ait 8 Şubat tarihli seyir notları şöyle "San Blas tertemiz denizi, koruma altındaki adaları, palmiye ağaçları, balık ve böcekleri ile çok bakir bir bölge. Sularda yunuslarla yüzüp dalgaların uğultusuyla karışan kuş seslerini palmiyelerin altında duyabiliyorsunuz. Bulunduğumuz adada palmiye ağaçlarından yapılmış 7 kulübede yaşayan ada sakinleriyla tanıştık. 3 aileden oluşan ada halkı, bizi sıcak şekilde karşıladı. Onlar da turizme uymuşlar. Turist gelince yerel giysilerini giyiyorlar. El işlerini tanıttılar. Bizden su ve ilaç aldılar. 
7 Şubat günü Isla Porvenir'e geldik. 3 adadan birinde küçük bir havaalanı var. Bu küçük piste Panama'dan gelen uçakların inişine biz de şaşırdık. Yandaki halkın yaşadığı adayı ziyaret ettik. Buradaki görüntüler, ancak yaşamakla anlaşılır. 8 Şubat günü gerçekten iyi sallanarak Panama Kanalı girişine geldik." 

Karayipler'in göz bebeği 

PANAMA'nın Batı Karayipler kıyısında yer alan yüzlerce adadan biri olan San Blas'ın yerlileri, Kuna Hintleri'nden oluşuyor. Buraya, binlerce dolar ödenerek helikopterle ya da yatlarla gidilebiliyor. Adaya giden turistler için tek konaklama mek nı bambudan evler. Adada kendi makinenizle fotoğraf çekmek 1 dolardan başlıyor. Yabancıların balık tutmasına veya dalmasına da izin verilmiyor. 


</TEXT>
</DOC>
