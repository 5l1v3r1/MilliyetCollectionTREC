<DOC>
<DOCNO> 318221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/soneko27.html </URL>
<DATE> 2005/02/24/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İş dünyası, TÜRKONFED çatısı altında toplandı... 
</HEADLINE>
<TEXT>

     Türk Sanayicileri ve İşadamları Derneği'nin TÜSİAD de üye olduğu Sektörel Dernekler Federasyonu SEDEFED ile 5 bölgesel federasyon tarafından kurulan Türk Girişim ve İş Dünyası Konfederasyonu TÜRKONFED , çalışmalarına başladı. 
     TÜRKONFED çatısı altında, 12'si sektörel olmak üzere 60 dernek bulunuyor. 
     TÜSİAD Yönetim Kurulu Başkanı Ömer Sabancı, konfederasyonun tanıtım toplantısında yaptığı konuşmada, iş dünyasına kazandırılan yeni bir örgütün söz konusu olduğunu kaydederek, ''10 yıldır süren bir ilişki ağı, kurumsal bir yapıya dönüştürüldü'' dedi. 
     Belli hedefler ve ilkeler etrafında, uzlaşmaya dayalı bir çalışma anlayışı içinde, kendi bölgelerinde, sektörlerinde ve ulusal çapta başarılı, konusuna hakim, söz sahibi 60 derneğin biraraya geldiğine işaret eden Sabancı, bu derneklerin önce bölgesel ve sektörel federasyonlar kurduklarını, ardından da federasyonların tek çatı altında biraraya gelerek TÜRKOFED'i oluşturduklarını bildirdi. 
     Sabancı, yaklaşık 2.5 yıllık süreç sonunda ulusal ve sektörel boyutları entegre eden, gönüllülük temelinde faaliyet gösteren, ekonomik ve coğrafi temsil gücü yüksek bir yapı kurulduğunu vurgularken, TÜSİAD'ın SEDEFED üyesi olarak bu yapı içinde yer aldığını kaydetti. 
     Bu yapıyı kurarken, Avrupa iş dünyasındaki gönüllü örgütleri incelediklerini ve örnek aldıklarını anlatan Sabancı, ağırlıkları ülkeden ülkeye değişse de bu tür konfederasyon yapıları içinde bölgesel çapta faaliyet gösteren kuruluşlar, sektörel temsil kuruluşları, şirketler ve ulusal çapta faaliyet gösteren örgütlerin bulunabildiğini söyledi. 
     
     ''KİŞİSEL GÜÇ VE İTİBAR ALANLARINA DÖNÜŞME TEHLİKESİ'' 
     Ömer Sabancı, iş dünyası konfederasyonlarının her zaman siyaset üstü kimlikleri olduğuna işaret ederek, şöyle devam etti ''Biz bunu daha ufukta bir konfederasyon yokken, platformlarda bir arada çalışırken ilke olarak benimsemiştik. Geçen süre içinde bu konuda son derece kararlı olduk ve bu kararlılığı bundan sonra da koruyacağız. 
     Bir başka tehlike de içi boş yapılar oluşturmak ve hayatiyeti olmayan örgütlerin, yöneticilerin kişisel güç ve itibar alanlarına dönüşmesi.'' Bu konuda, iki yönlü bir güvenceleri olduğunu düşündüklerine de işaret eden Sabancı, şöyle konuştu 
     ''Birincisi, bu konfederasyonu oluşturan kurucu federasyonların altındaki derneklerin kendi alanlarında uzun yıllardır faal olduklarını biliyoruz. Geçmişi 10 yıla uzanan bir süreç içinde birbirimizi tanıma fırsatına sahip olduk. Tabanı oluşturan dernekler ve bu derneklerin üyesi iş insanları, bölgelerine ve sektörlerine ait oldukları federasyonlardan ve konfederasyonlardan bağımsız olarak zaten hizmet üretiyorlar. 
     İkincisi, platform zamanlarından beri, yönetim sürelerini sınırlandıran bir anlayışımız var. Bunu konfederasyona da uyguluyoruz. Konfederasyon başkanlığı arka arkaya 3 dönemle, yönetim kurulu üyeliği arka arkaya 4 dönemle sınırlı.'' Sabancı, henüz bir faaliyet ortaya koymamış yepyeni bir oluşumdan söz ettiklerini ifade ederken, ''kurumsal yapılara özgü bazı ilkeleri, gelenekleri, yaklaşımları olan, bunları özümsemiş, bir birikimin üzerine inşa edilmiş bir yapı olarak karşınıza çıkıyoruz'' dedi. 
     
</TEXT>
</DOC>
