<DOC>
<DOCNO> 345983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun20.html </URL>
<DATE> 2005/05/26/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Bild Türk pazarında yakalandı, Wowereit yeniden tıkınıyor 
</HEADLINE>
<TEXT>

     Alman gazeteleri, Berlin Eyaleti Başbakanı Klaus Wowereit’ın Türkiye ziyaretine geniş yer verdi. 
     "Türk pazarında yakalandı - Wowereit yeniden tıkınıyor" başlını kullanan Bild gazetesi, Wowereit’ın Berlin’in kardeş şehri olan İstanbul’da Mısır Çarşısı’na gittiğini ve kendisini tanıyan tüm pazarcıların ikram ettiği tatlıları yemek zorunda kaldığını yazdı. 
     Haberde, Wowereit’ın İstanbul Ticaret Odası Başkanı Murat Yalçıntaş ile görüştüğü, Türk tarafının Wowereit’tan İstanbul’un büyük bir fuar kenti haline getirilmesi için destek istediği belirtildi. 
     Wowereit’ın ise Berlin’deki Türk işadamlarını överek, "Türk işadamları mesleki eğitim ve işyerleri yaratıyorlar. İstanbul ile ekonomik ilişkilerimizin daha sıkı hale gelmesinde büyük çıkarımız var" şeklinde konuştuğu kaydedilen haberde, Berlin Eyalet Başbakanı’nın İstanbul’un tarihi ve turistik yerlerini gezme imkanı bulduğu ve burada birçok Alman turist tarafından tanındığı ifade edildi. 
     B.Z gazetesi de, Wowereit’ın Aya Sofya Camii’nde bir dilek tutarak, "Ne dilek tuttuğumu söyleyemem, yoksa gerçekleşmez" şeklinde konuştuğunu yazdı. 
     Berliner Morgenpost gazetesi ise Wowereit’ın İstanbul’da yapılan Şampiyonlar ligi final karşılaşmasını da izlediğini belirtti. 
     Gazetenin haberinde, Türkiye’nin Avrupa yolunda Berlin ve İstanbul’un önemli bir köprü vazifesi görebilecekleri görüşüne yer verildi. 
     
</TEXT>
</DOC>
