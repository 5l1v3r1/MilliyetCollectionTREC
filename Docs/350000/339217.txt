<DOC>
<DOCNO> 339217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/soneko42.html </URL>
<DATE> 2005/05/03/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Demirel İpek Yolu'nun yeniden canlandırılması bir zorunluluk 
</HEADLINE>
<TEXT>

     9. Cumhurbaşkanı Süleyman Demirel, tarihi İpekyolu’nun yeniden canlandırılmasının "nostalji değil zorunluluk" olduğuna işaret ederken, Türkiye’nin bu canlandırmada merkezi bir yeri olduğunu söyledi. 
     Asya Kalkınma Bankası’nın 38. Yıllık Guvernörler Kurulu Toplantısı çerçevesinde düzenlenen bir panelde, "Altyapı Entegrasyonunda Çok Taraflı İşbirliğinin Dinamikleri, İpekyolu’nun Yeniden İnşası" konulu konuşma yapan Demirel, İpekyolu’nun yeniden inşası projesinde başlangıcından beri aktif rol aldığını hatırlattı. 
     Konuya olan kişisel ilgisinin özel bir heyecan ve nostalji yaşamasına neden olduğunu belirten Demirel, bununla birlikte İpekyolu’nun yeniden inşaasının, nostaljik nedenlerden değil tarihsel, kültürel, ekonomik ve jeopolitik zorunluktan kaynaklandığını ifade etti. 
     "Yeni İpekyolu’nun" tarihi İpekyolu gibi, farklı ülkeler, halklar ve kültürleri ortak ekonomik çıkarlarda birleştirerek bir barış, güvenlik ve ekonomik kalkınma aracı olacağını kaydeden 9. 
     Cumhurbaşkanı Demirel, ayrıca Türkiye’nin, Doğu Karadeniz Otoyolu, Kars-Tiflis Demiryolu, Marmaray projesi kapsamındaki tüp geçit gibi bir çok projenin başlatıcısı ve tarafı olarak, Akdeniz ile Orta Asya ve Çin’i birbirine bağlayan bir ticaret rotaları şebekesi olarak, İpekyolu’nun yeniden inşasında merkezi bir yeri bulunduğunu vurguladı. 
     
     DOĞU-BATI ENERJİ KORİDORU 
     Hazar havzasının zengin hidrokarbon kaynaklarının dünya ekonomisine kazandırmanın yolu olarak, yeni İpekyolu’nun bir "Petrol ve Doğalgaz Yolu" olarak öne çıktığını belirten 9. Cumhurbaşkanı Demirel, bu amaçla geliştirilen ’Doğu-Batı Enerji Koridoru’ projesinde de Türkiye’nin kilit rolü olduğunu ifade etti. 
     Doğu-Batı Enerji Koridoru projesinin en önemli bileşenlerinin Bakü-Tiflis-Ceyhan petrol boru hattı, Güney Kafkas doğalgaz boru hakttı ve Türkmenistan-Türkiye-Avrupa doğalgaz boru hattı projeleri olduğunu hatırlatan Demirel, bu projelerin tamamlanmasıyla Türkiye’nin enerji ve ulaştırma şebekelerinin geçtiği önemli bir köprü olacağını söyledi. 
     9. Cumhurbaşkanı Demirel, Türkiye’nin Avrupa Birliği’ne tam 
     üyeliğinin de, Avrupa ile Asya’nın enerji koridorları ve ulaşım yollarıyla birbirine bağlanarak, bölge halklarının barış, güvenlik ve zenginlik içinde yaşamasına büyük katkı sağlayacağını kaydetti. 
     
</TEXT>
</DOC>
