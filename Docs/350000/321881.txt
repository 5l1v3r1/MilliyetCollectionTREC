<DOC>
<DOCNO> 321881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonsiy30.html </URL>
<DATE> 2005/03/08/ </DATE>
<TIME> 19.08 </TIME>
<AUTHOR>  </AUTHOR>
<HEADLINE>
Çalışan kadınlara süt izni... İlk 6 ay içinde 3 saat izin verilecek 
</HEADLINE>
<TEXT>

     Çalışan kadınların doğumdan sonra ilk altı ay günde 3 saat, sonraki altı ay ise 1.5 saat süt izni kullanmasını öngören tasarı, TBMM Plan ve Bütçe Komisyonu'nda kabul edildi. 
     Komisyonda kabul edilen tasarıya göre, sağlık durumunun uygun olduğunu, beklenen doğum tarihinden 8 hafta öncesinde doktor raporuyla belgeleyen kadın memur, isterse doğumdan önceki 3 haftaya kadar işyerinde çalışabilecek. Bu durumdaki kadın memurun isteği halinde, doğum öncesinde çalıştığı süreler doğum sonrası mazeret izni süresine eklenecek. Doğum öncesi izin hakkını kullanırken erken doğum yapan memurun, doğumun erken gerçekleşmesi nedeniyle kullanamadığı izinleri de doğum sonrası mazeret iznine eklenecek. 
     Doğum sonrası kadın çalışanlara çocuklarını emzirmeleri için ilk 6 ayda günde 3 saat, ikinci 6 ayda ise günde 1.5 saat süt izni verilecek. Süt izninin hangi saatler arasında ve kaça bölünerek kullanacağı, kadın çalışanın tercihine bırakılacak. 
     Kadın memurlar, gebeliklerinin 24'üncü haftasından itibaren, kadın işçiler ise gebeliklerinin belirlenmesinden doğuma kadar geçen sürede ve doğumu izleyen 6 ay boyunca gece çalıştırılamayacak. 
     
     ERKEKLERE ÜCRETSİZ İZİN 

     Doğum yapan kadın memura veya isteği halinde devlet memuru olan eşine, doğum sonrası mazeret izin sürelerinin bitimi tarihinden itibaren bir yıllık süre içinde 12 aya kadar ücretsiz izin verilebilecek. Bu haktan, en fazla 3 yaşında bir çocuğun evlat edinilmesi durumunda çocuğun ana ve babasının rızasının kesinleştiği tarih veya vesayet dairelerinin izin verme tarihinden itibaren kadın memur veya devlet memuru olan eşi de yararlanabilecek. Bu süre eşlerin talebi halinde toplam ücretsiz izin süresini geçmeyecek şekilde birbirini izleyen iki dönem halinde kullanılabilir. 
     Doğum yapan veya evlat edinen işçinin memur olan eşi de aynı süre ve koşullara uygun olarak bu haktan yararlanabilecek. Münferit olarak evlat edinme halinde çocuğun ana ve babasının rızasının kesinleştiği tarih veya vesayet dairelerinin izin verme tarihinden itibaren erkek ya da kadın memur da aynı izin haklarından yararlanacak. 
     Komisyonda, evlat edinmek üzere bakım sözleşmesi yapan kadın ve erkek çalışanların ücretli izin hakkından yararlanmasına ilişkin hüküm, tasarı metninden çıkarıldı. 
     Kadın işçilerin çalıştırılmasının yasak olduğu sürelerde ve bir çocuğun evlat edinilmesi durumunda çocuğun ana ve babasının rızasının kesinleştiği tarih veya vesayet dairelerinin izin verme tarihinden itibaren verilecek izinler ile erkek işçinin, eşinin doğum yapması ya da evlat edinme nedeniyle almış olduğu izin sürelerinde işe gelmemesi iş akdinin feshinde gerekçe olamayacak. 
     
     İŞÇİLERE 6 AY ÜCRETSİZ İZİN 

     Tasarı ile 16 haftalık doğum izninin tamamlanmasından, çoğul gebelik halinde 18 haftanın tamamlanmasından sonra veya en fazla üç yaşında bir çocuğun evlat edinilmesi durumunda, çocuğun bakımı için kadın işçiye veya işçi olan eşine istekleri halinde, her biri için ayrı ayrı 6 aya kadar ücretsiz izin verilmesine olanak sağlandı. Bu süreler eşlerin istemi durumunda birbirini izleyen 6 aylık dönemler halinde kullanılabilecek. Eşlerin birlikte izin istemesi durumunda öncelik kadın işçiye ait olacak ve eşler izin sürelerini birbirlerine devredemeyecek. 
     Devlet memuru olarak çalışan ve doğum yapan veya evlat edinen memurun işçi olan eşi de aynı süre ve koşullara uygun olarak bu haktan yararlanabilecek. Münferit olarak evlat edinme amacıyla en fazla 3 yaşında bir çocuğun evlat edinilmesi halinde çocuğun ana ve babasının rızasının kesinleştiği tarih veya vesayet dairelerinin izin verme tarihinden itibaren, erkek ya da kadın işçi de aynı izin haklarından yararlanacak. 
     Doğum ya da evlat edinme iznini kullanan işçi, izin dönüşü aynı konumdaki işçilerle aynı şartlarla eski işine veya benzer işe başlatılacak. 
     
     AKŞİT ''BAZEN, BAZI İYİLİKLER KÖTÜLÜKTEN DAHA KÖTÜ OLABİLİR'' 

     Devlet Bakanı Güldal Akşit, kadın çalışanlara verilen süt izni sürelerini artıran tasarı ile ilgili olarak, ''Bazen, bazı iyilikler kötülükten daha kötü olabilir. Biz, hem kadınların haklarını genişletmeyi hem de kadın istihdamının artması ve korunmasını amaçlıyoruz'' dedi. 
     Devlet Bakanı Akşit, tasarının TBMM Plan ve Bütçe Komisyonu'ndaki görüşmeleri sırasında yaptığı konuşmada, geleneksel işbölümü çerçevesinde aile hayatında çocuk bakımı, yaşlı ve hasta bakımı gibi yükümlülüklerin tümüyle kadına yüklendiğini belirtti. Bu durumun kadını çalışma hayatından uzaklaştırdığını, çalışma hayatına girebilen kadınların da işinden ayrılmasına yol açtığını ya da kariyerinde yükselebilme ve potansiyelini ortaya koyabilmesinin önünde engel oluşturduğunu ifade eden Akşit, ''Çalışan kadınların iş ve aile hayatını uzlaştırma konusundaki yükümlülüklerinin eşler arasında paylaşılması ve devletin desteği büyük önem taşımaktadır'' dedi. 
     Bakan Akşit, tasarının temelini ise ücretli izinden sonra kullanılacak ücretsiz izin süresinin anne ve baba arasında paylaşılabilmesi, bu sürenin ''Ebeveyn izni'' şeklinde kullanılabilmesinin oluşturduğunu belirtti. Konuşmasında, bazı AB ülkelerinde uygulamalardan örnekler de veren Bakan Akşit, İsveç'te 18 ay, Almanya'da 36 ay, Fransa'da ise 1 yıl ebeveyn izni verildiğini anlattı. 
     CHP milletvekillerinin, bazı hükümlerin daha da genişletilmesi yönündeki isteklerini de yanıtlayan Akşit, bazı düzenlemelerin kadın çalışanların istihdamında sıkıntılara yol açabileceğini ifade etti. Akşit, düzenleme ile hem kadınların haklarını genişletirken hem de kadın istihdamının artmasını ve korunmasını amaçladıklarını belirterek, kaygılarını, ''Bazen, bazı iyilikler kötülükten daha kötü olabilir'' diye özetledi. 
     
     İSTANBUL'DA YAŞANAN OLAYLAR 

     Görüşmeler sırasında CHP milletvekilleri ile bazı AK Parti milletvekilleri, İstanbul'da 8 Mart Dünya Kadınlar Günü'nde meydana gelen olayları eleştirdi. CHP İzmir Milletvekili Bülent Baratalı, ''Güvenlik güçleri bu potansiyellerini Kandil Dağı'nı temizlemekte kullansın'' derken, AK Parti Batman Milletvekili Ahmet İnal, kadınların güvenlik güçleri tarafından ''tartaklandığını'' görmenin üzücü olduğunu söyledi. 
     
     UZUNKAYA'NIN SÖZLERİ 

     AK Parti Samsun Milletvekili Musa Uzunkaya'nın, ''Keşke ekonomik koşullar elverseydi de kadınların çalışması gerekmeseydi, annelik görevlerini yapabilselerdi'' sözleri, CHP'liler tarafından eleştirildi. CHP'li Baratalı, bunun, ''1950'ler öncesinde kalan bir ideolojinin uzantısı'' olduğunu savunarak, bu anlayışın kadınları eve hapsetmeyi amaçladığını öne sürdü. 
     Devlet Bakanı Akşit, kadının istihdam dışında tutulmasının aile ve ülke ekonomisi açısından doğru olmayacağını, Uzunkaya'nın da sadece kadının annelik görevinin önemine dikkat çekmeye çalıştığını söyledi. 
     
</TEXT>
</DOC>
