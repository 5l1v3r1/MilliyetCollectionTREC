<DOC>
<DOCNO> 348277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonspo03.html </URL>
<DATE> 2005/06/02/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Güreşte şok itiraf "Ukraynalıya şike teklifi yaptık" 
</HEADLINE>
<TEXT>

     Avrupa Güreş Şampiyonası’nda patlak veren skandalın başaktörü Fatih Özbaş şok iddialarda bulundu Güreş Federasyonu Başkanı Ustaoğlu, asbaşkanlar aracılığıyla benden Serhat Balcı’nın rakibini ayarlamamı istedi. Ben de 45 bin dolara anlaştım. Para çok gelince vazgeçtiler 

FANATİK 

Türk güreşine bomba düştü... 12-18 Nisan tarihleri arasında Bulgaristan’ın Varna kentinde yapılan Avrupa Serbest ve Grekoromen Güreş Şampiyonası’nda patlak veren şike skandalının başaktörü eski güreşçi Fatih Özbaş, şok itiraflarda bulundu. Kendisinin şike teklifini yaptığını doğrulayan, Özbaş, işin içinde Güreş Federasyonu’nun olduğunu ileri sürerek şu iddialarda bulundu 
     Serhat Balcı’nın finalinden önce şike teklifini Güreş Federasyonu’na yapan ben değilim. Teklif, Güreş Federasyonu’ndan bana geldi. Beni aracı yaptılar. Başkan Recai Ustaoğlu, asbaşkanlar Sabahhatin Kasap ve Musa Aydın aracılığıyla bana maçı satın alma teklifinde bulundu. Onlar da doktor Mehmet Demirkaya ile birlikte gelerek, Finale kalan sporcularımız için maç satın alır mısın’ dediler. Önce şok oldum. Sonra da kabul ettim. Ülkenin menfaati içinse neden olmasın’ dedim. 
     Sonuçta Serhat Balcı finale kaldı. Ukraynalı rakibi Teras Danko’nun babası milletvekili. Sporcunun kendisi de Almanya’da profesyonel liglerde güreşiyordu. Ayrıca babasıyla ticari ilişkilerim de var. İkisini de bundan dolayı yakından tanıyorum. Teklifi ilk ilettiğimde şaşırdılar, kabul etmediler. Bunun üzerine araya başka insanları soktum. Dört beş kez görüştükten sonra kabul ettiler. Önce para konuşmadık. Zaten nakit kabul etmiyorlardı. Bunun üzerine sporcuya 45 bin dolarlık BMW jeep hediye etmek için anlaştık. 
     
     45 bin dolarlık jeep verecektik 

     Ardından Sabahattin Kasap’a işin olduğunu söyledim. O da Başkan Ustaoğlu’na iletti. Başkan, o kadar para yok 20 bin dolar ancak veririm’ dedi. Bunun üzerine kafilede bulunan Bülent Odabaşı üzerinde 10 bin dolar olduğunu ve bunu verebileceğini söyledi. Kalan 15 bin doları da ben verecektim. Parayı bu şekilde tamamladık. Ancak para tamamlanınca başkan birden çarketti. Ben o 20 bin doları olimpiyatlar için ayırdım, orada kullanacağım’ dedi. Olimpiyata gidildiğinde finale kalan güreşçiler için o parayla maç satın almayı düşünüyordu. İş ciddiyete binince kaçmak istedi. Ben de Ukraynalı sporcuya gittim. Kendisinden özür diledim. Başarılar diledim. Serhat Balcı’nın gelişmelerden haberi yoktu.'' Başkan Recai Ustaoğlu ile daha sonraki karşılaşmamda tartıştım ve ona tokat attım. Başkan bana geldi, Kaptan ne olacak’ dedi. Ben de Sen bir laf söylüyorsun, arkasında durmuyorsun. Anlaştığımız şekilde hareket etseydin, şimdi burada Ukrayna marşı değil de, İstiklal Marşı çalınıyor olacaktı’ dedim. Bunun üzerine beni aşağılayacak kelimeler kullandı. Eliyle ters hareket yaptı. Ben de kendisine bir tokat attım. 
     Varna’daki tek şike olayı bu değil. Beyaz Rusya adına güreşen Dağıstan kökenli Rus sporcu Murat Gaidarov’a da Ahmet Gülhan’la yapacağı bronz maçı öncesi şike teklifi yapmışlar. Bunu bana bizzat Gaidarov’un kendisi söyledi. Sizinkiler bana teklif yaptı, ben de kabul etmedim’ dedi. Allah’tan Gülhan, onu bileğinin hakkıyla yendi de bronz madalya aldı. 
     Böyle bir işin içinde olmaktan dolayı son derece pişmanım. Kendime kızıyorum. Ben şikeyle maç satın alan biri olarak tanındım. Bu beni bayağı rencide etti. Ailem ve çevrem bana bu nedenle kızdı. Benim amacım sadece camiaya birşeyler verebilmekti. Böyle bir şampiyonluk elbette benim de içime sinmez. Bunu doğru bulmuyorum tabii. Ama bugün bütün ülkeler yapıyor. 
     
     Seçim zamanı yönetim için çalıştım 

     Başkan Ustaoğlu ile tanışmam seçim öncesine dayanıyor. Seçimden önce onun için çalıştık. Bazı gidemediği devlet kuruluşları vardı TEDAŞ, MTA, ASKİ gibi... Çünkü oralarda Mahmut Demir daha güçlüydü. Ben kendisini aldım oralara götürdüm, ona oy istedim. Sonuçta kendisini seçtirdik. Seçimden sonra da hakkımda dedikodular üretmiş. Sağda solda, benim agresif, uyumsuz biri olduğumu, Çeçen mafyasıyla ilişki içinde bulunduğumu söylemiş. Madem böyle biriydim neden benimle işbirliği yaptın Beni kullandı, sonra da bir kenara attı. Ayrıca bana antrenörlük vermediği için kendisine cephe aldığımı ileri sürmüş. Benim kendisinden antrenörlük istemem mümkün değil. Çünkü diplomam yok. Ama o benim için teknik kurulda antrenör olarak görev yaptığıma dair resmi bir kuruma belge bile gönderdi. Ayrıca Almanya’da ticaret yapıyorum. İşimi bırakamam. Ben ancak dışarıdan güreşe destek verebilirim. O da sporculara malzeme alımı şeklinde olur. 
     Federasyon Başkanı Recai Ustaoğlu ile Asbaşkan Musa Aydın şampiyona boyunca kendi özel işlerini kovaladı. Gürcistan’da iş yapmak için bazı Gürcü yetkililerle görüştüler. 
     
</TEXT>
</DOC>
