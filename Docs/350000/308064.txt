<DOC>
<DOCNO> 308064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sonspo09.html </URL>
<DATE> 2005/01/20/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Bayanlar basketbol maçı bitti, kavgası bitmedi 
</HEADLINE>
<TEXT>

     Bayanlar Basketbol Ligi takımlarından Ceyhan Belediyespor'un başkanı Hüseyin Sözlü, FIBA Bayanlar Avrupa Kupası Güney Konferansı'nda, deplasmandaki 84-54'lük Fenerbahçe yenilgisini, tribünde yaşanan olaylara bağladı. 
     Sözlü, AA muhabirine yaptığı açıklamada, Adana'da yaptıkları ilk maçı 72-71 kazandıklarını belirterek, ''Fenerbahçe bir ilçe takımına yenilmeyi hazmedemedi'' dedi. 
     Sözlü, İstanbul'daki rövanş maçında, hem sporcularının, hem de İstanbul'da yaşayan ve kendilerini desteklemeye gelen Ceyhanlıların dayak yediğini belirterek, Fenerbahçe'nin sahada yapamadığını, tribün terörüyle yapmak istediğini söyledi. 
     Fenerbahçe'nin tarihine yakışmayacak davranışlarla karşılaştıklarını söyleyen Sözlü, ''Adana'daki maçta Fenerbahçe'ye bu sezon ilk yenilgisini yaşattık. İstanbul'da rövanş maçının kolay geçmeyeceğini biliyorduk. Maçta sporcularımız soyunma odasına seyircilerin arasından alınarak götürüldü. Ayrıca, koridorlarda sporculara ve bizlere sürekli küfür edildi'' dedi. 
     Sözlü, Adana'daki maçta kendisinin heyecanlanarak ''bozkurt işareti'' yaparken çekilen fotoğraflarının yer aldığı gazete kupürlerinin çoğaltılarak tribündekilerin tamamına dağıtıldığını, bu yüzden Fenerbahçe taraftarının kendilerine maç boyunca önyargılı davrandığını ifade etti. 
     İkinci periyodun başlarında Ceyhanlı 50-60 kadar taraftara saldıran Fenerbahçelilerin bıçaklarla kan akıttıklarını vurgulayan Sözlü, ''O sıralarda sahada polis yoktu. Yeterli güvenlik önlemi alınmamıştı. Canımızı zor kurtardık. Fenerbahçe'nin tarihine yakışmayacak davranışlarla karşılaştık'' diye konuştu. 
     
     ''FEDERASYONA BİLDİRECEĞİZ'' 

     Maçı izleyen Fenerbahçe Kulübü Başkanı Aziz Yıldırım ve Adanalı olan yönetim kurulu üyesi Mahmut Uslu'nun olaylara seyirci kalmasına çok üzüldüklerini belirten Sözlü, maçın video kasetini ve diğer belgeleri toplayarak federasyona şikayetçi olacaklarını kaydetti. 
     Sözlü, 6 Şubat Pazar günü kendi sahalarında Fenerbahçe ile yapacakları lig maçına büyük önem verdiklerini belirterek, ''Ligin ilk yarısında Fenerbahçe'ye 66-63 yenilmiştik. Bu skorla rakibimizle aramızda büyük fark olmadığı kanıtlanıyor. Fenerbahçe'nin bize yaşattığı tribün terörünü Ceyhan'da yapmayacağız. Rakibimizi çiçeklerle karşılayacağız ve yenerek göndereceğiz'' dedi. 
     FENERBAHÇE TARAFI Basketbol FIBA Bayanlar Avrupa Kupası Güney Konferansı Play-Off rövanş maçında Ceyhan Belediyesi'ni 30 sayı farkla 84-54 yenerek Dörtlü Final'e yükselen Fenerbahçe'de, yaşanan olaylar nedeniyle buruk sevinç yaşanıyor. 
     Fenerbahçe Bayan Basketbol Takımı Antrenörü Zafer Kalaycıoğlu, Ceyhan Belediyesi karşısında mükemmel bir oyun oynadıklarını dile getirerek, ''Ancak zaferimiz yaşanan olayların gölgesinde kaldı. Rakibimiz ilk maçta bizi çok taciz etmişti. İstanbul'a da olay çıkarmak için bir grup getirmişler. Dünkü yaşanan olaylarla hedeflerine ulaştılar. Ancak bunlar bizim galibiyetimize engel oluşturmadı'' dedi. 
     Konferans Dörtlü Finali'nde 16-17 Şubat tarihlerinde karşılaşacakları rakiplerinin bu akşam yapılacak maçlar sonrası belli olacağını da kaydeden Kalaycıoğlu, ''Biz takım olarak gücümüzü biliyoruz. Hedefimiz Konferans Dörtlü Finali'nden çıkıp play-off'lara kalmak'' diye konuştu. 
     
</TEXT>
</DOC>
