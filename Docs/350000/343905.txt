<DOC>
<DOCNO> 343905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/yasam/axyas02.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İrlandalı bakanın 'kebap' özrü 
</HEADLINE>
<TEXT>


İrlandalı Bakan Lenihan, Türk dostu milletvekiline mecliste "Kebaplarınla oyalan" dediği için özür mektubu yazdı 

DIŞ HABERLER SERVİSİ 

İrlanda Parlamentosu'nda yapılan bir tartışmada Türkleri aşağılayıcı ifade kullanan İnsan Hakları ve Denizaşırı Yardımlardan Sorumlu Devlet Bakanı Conor Lenihan, özür dilemek zorunda kaldı. 
Dünkü oturumda Başbakan Bertie Ahern'in arkasında oturan Lenihan, İrlanda'daki Türk işçilerinin haklarının en önemli savunucularından biri olarak bilinen Sosyalist Parti Milletvekili Joe Higgins ile girdiği tartışmada, Higgins'in devlete ait Aer Lingus Havayolları'nın özelleştirilmesi planlarıyla ilgili olarak hükümeti eleştirmesi üzerine, "Kendi işine bak ve kebaplarınla oyalan" dedi. Lenihan, bir süre sonra parlamentoda okuduğu yazılı özür mektubunda, "Sözlerimden pişmanım ve herhangi birini kırdıysam çok üzgünüm" dedi. 

'İstifa etsin' 
İrlanda Parlamentosu'nda bazı milletvekillerinin, olaydan sonra eski başbakan yardımcısının oğlu olan Lenihan'ın istifasını istediği belirtildi. 
İrlanda Cumhuriyet Ordusu'nun IRA siyasi kanadı Sinn Fein'in milletvekili Aengus O Snodaigh da, Lenihan'ın, İrlanda'da çalışan ve vergi ödeyen Türkler ve diğer Ortadoğu kökenli kişilerden özür dilemesi gerektiğini ifade ederek, "İrlanda'daki Türk Büyükelçisi'nden de resmen özür dilemeli" dedi. 


</TEXT>
</DOC>
