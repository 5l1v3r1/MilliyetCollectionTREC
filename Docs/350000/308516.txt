<DOC>
<DOCNO> 308516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sontur40.html </URL>
<DATE> 2005/01/22/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Mekke'de sağanak yağış, hacılar yolda mahsur kaldı 
</HEADLINE>
<TEXT>

     Suudi Arabistan'ın Mekke kentinde başlayan sağanak yağış, yaşamı olumsuz yönde etkiliyor. 
     Mekke'nin kent merkezi ile Kudey, Mesfele ve Aziziye bölgelerinde etkili olan ve 35 dakika kadar süren sağanak yağış nedeniyle birçok ev ve işyerlerini su bastı, trafik de tıkandı. Sağanak yağış nedeniyle Mekke'nin Kuzey bölgesindeki Mesfele'de, çok sayıda otomobil sular altında kaldı. Sular altında kalan otomobilde bulunan baba ile oğlu, kendi imkanları ile otomobilden çıkıp kurtulmayı başardılar. 
     Sağanak yağış nedeniyle Mekke'de bulunan hacılar da zor anlar yaşadı. Özellikle Mina'da şeytan taşlamadan dönen hacılar, yolda mahsur kaldılar. Mekke'ye giriş ve çıkışta trafik kilitlendi. Suudi Arabistanlı yetkililer, helikopterlerle yolda mahsur kalanlara yardımcı olmaya çalışıyorlar. 
     Harem-i Şerif'te bulunan Kabe'de, hacıların tavafı sürdürdükleri bildirildi. 
     
</TEXT>
</DOC>
