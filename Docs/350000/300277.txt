<DOC>
<DOCNO> 300277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonspo08.html </URL>
<DATE> 2004/12/23/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Beşiktaş 2 Yunanlı yıldızın peşinde 
</HEADLINE>
<TEXT>

     Önceki gün bir araya gelen Başkan Yıldırım Demirören ile teknik direktör Vicente Del Bosque, ara transferde izleyecekleri politikayı belirlemişti. Zirvede Cordoba, Ronaldo ve Juanfran’ın gönderilmesine, Ahmed Hassan, Pancu ve Carew için gelecek tekliflerin değerlendirilmesine karar verilmişti. Denizlisporlu Özgür’den söz alınmış, Güven konusunda nabız yoklanmış, Ersen Martin için de Veysel-Cihan takası önerilmişti. Geleceğe dönük plan ise şuydu Beşiktaş, 2005-2006 sezonuna yaş ortalaması 24 olan 24 futbolcuyla girecek. 
     
     Emre’ye de danışıldı 
     Bu zirvenin ardından düğmeye basıldı. Parma maçı sonrasında Milano’da kalan Demirören’in Emre Belözoğlu için üçüncü kez kapısını çaldığı Inter Kulübü’nden Karagounis’i de istediği ortaya çıktı. Portekiz’de yapılan Avrupa Şampiyonası’nda Yunanistan’ı zafere taşıyan isimlerden biri olarak gösterilen Karagounis hakkında Emre’den de bilgi alan Siyah-Beyazlılar’ın hem Yunan yıldız hem de Inter’in bakış açısı nedeniyle bu transferden fazla umutlu olmadığı vurgulandı. Listedeki ikinci isim de yine Komşu’daki bir yıldız... 
     
     Para muslukları açıldı 
     Teknik direktör Del Bosque’nin özellikle 10 numara’ istemesini dikkate alan yönetim, Olympiakos’un orta sahadaki yıldızı Basinas için de bastırmaya başladı. Yunanistan lig liderinde forma giyen Basinas için nabız yoklayan Kara Kartallar’ın, futbolcunun menacerleriyle de temasa geçtiği öğrenildi. Milli takımda da oynayan 28 yaşındaki futbolcunun Siyah-Beyaz renklere bağlanması için Başkan Yıldırım Demirören’in para musluklarını ardına kadar açtığı bildirildi. 
     
</TEXT>
</DOC>
