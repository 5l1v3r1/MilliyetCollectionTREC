<DOC>
<DOCNO> 327048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonsiy02.html </URL>
<DATE> 2005/03/25/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Mumcu'dan lider sultasına karşı yasa teklifi 
</HEADLINE>
<TEXT>

     ANKARA ANKA 

ANAP'ın TBMM'de yeniden temsilini sağlayan Isparta Milletvekili Erkan Mumcu, "12 Eylül darbesinin çizdiği sınırlı siyaset ortamında oluşan Siyasi Partiler Yasası'yla ortaya çıkan lider sultasına karşı demokratik açılım sağlamak" amacıyla hazırladığı yasa teklifini tüm milletvekillerine göndererek, nabız tutmaya başladı. 
     ANKA'nın edindiği bilgiye göre ANAP Isparta Milletvekili Erkan Mumcu, Siyasi Partiler Yasası'nda değişiklik yapılması Hakkında yasa Teklifi hazırlayarak görüş ve eleştirilerini almak üzere milletvekillerine gönderdi. Mumcu'nun ANAP adının yer almadığı antetli kağıdı kullanması dikkat çekti. 
     Siyasi sistemin derin bir temsil ve meşruiyet bunalımı içinde olduğunu belirten Mumcu, siyasetin içine düştüğü bunalımın siyasetin toplumu ve toplumsal talepleri ne kadar temsil edebildiğiyle ilgili olduğunu ifade etti. 
     "12 Eylül darbesinin çizdiği sınırlı siyaset ortamında" oluşan Siyasi Partiler Yasası'nın parti içi işleyişi "lider sultasına", toplumla etkileşimi ise "patronaj ve popülizme" mahkum ettiğini vurgulayan Mumcu, sadece Siyasi Partiler Yasası'yla ilgili sınırlı girişimin "temiz toplum, demokratik siyaset" özlemlerine tümüyle yanıt veremeyeceğini ifade etti. 
     Partilerin tüzüklerinde yaptıkları değişikliklerle daha anti-demokratik düzenlemelere yöneldiğini kaydeden Mumcu, değişiklik teklifiyle, "lider sultasını ve yerel teşkilat üzerindeki genel merkez hegemonyasını güçlendiren tüm maddelerin demokratikleştirilmesi, toplumla siyasi partilerin etkileşim ve iletişim kanallarını artırma ve patronaj olarak bilinen çarpık siyaset anlayışının sona erdirilmesi"ni amaçladığını anlattı. 
     Mumcu'nun teklifi özetle şu düzenlemeleri içeriyor 
     "-Siyasi partiler köy ve mahalle temsilcilikleri de açabilsin -Partiler üyelik başvurusunu sadece parti ilkeleri, programları, parti kimliği ve etik kurallar ile bağdaşmıyorsa reddebilsin. Ret kararına karşı ilçe seçim kuruluna itiraz yolu olsun. 
     -Büyük Kongre seçilmiş üyeleri 2 bin 200 kişiden az olmasın. Olağanüstü toplantı çağrıları için tüzüklerde istenen gerekli imza sayısı üçte birden fazla olmasın. 
     -Bir kişi en çok 2 milletvekili genel seçim dönemi genel başkanlık yapabilsin. Aynı kişinin sonraki seçimlerde tekrar genel başkan seçilebilmesi için büyük kongrenin beşte üç oyuyla mümkün olsun. 
     -Genel başkan ile merkez karar ve icra organlarında görev alanların mal beyanları ve buna ilişkin değişiklikler parti tarafından internette yayınlansın ve beyanlar her yıl yenilensin. 
     -İl kongrelerine o ildeki üyelerin tamamı katılsın. İl başkanı ve yetkili kurulun görevden el çektirilmesinden itibaren il kongresiz 45 gün yerine 90 gün içinde toplansın. 
     Bu sürede kongre toplanamazsa o il teşkilatı feshedilmiş sayılsın. 
     -Parti yönetiminde görev alanlar, bu görevde geçirdikleri süre boyunca, üçüncü dereceye kadar kan ve sıhri hısımları da dahil olmak üzere kamu ortaklığı bulunan şirketlerin yönetim ve denetiminde görev alamasın. 
     -Partinin kuruluşu ile seçim tarihi arasında bir yıldan az süre varsa, seçimlere katılabilmek için seçimden en az 6 ay önce illerin yarısında örgütlenme ve büyük kongrelerini yapmış olma koşulu aranmasın. 
     -Milletvekili adayları, tüm parti üyelerinin katılımıyla önseçimle veya merkez yoklaması ile belirlensin. Merkez yoklaması için ilgili secim çevresinde önseçim yapılsın ve aday sayısının birbuçuk katı kadar aday adayı seçilerek genel merkeze iletilsin. Partiler, önseçimden en az 10 gün önce YSK'ya 110 kişilik merkez adayı gösterebilsin. Bu kadın, özürlü ve 35 yaş altındakiler için de yapılabilsin. 
     -Partiler, gelir giderlerini resmi web sitesinde düzenli olarak yayınlamak zorunda olsun. 
     -Parti adına elde edilen ve asgari ücretin 5 katını aşan her türlü gelir ve bağış banka aracılığıyla iletilsin. 
     Partiler de bu sınırın üzerindeki her türlü harcama ve gideri de banka aracılığıyla yapsın." 
     
</TEXT>
</DOC>
