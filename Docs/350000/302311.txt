<DOC>
<DOCNO> 302311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonyas08.html </URL>
<DATE> 2004/12/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Dünyada ilginç yılbaşı gelenekleri... 
</HEADLINE>
<TEXT>

     Yeni yıl, kimine göre aşk, kimine şans, kimine göre yeni bir başlangıç, eskinin gidip yeni ufuklara yelken açmak anlamı taşıyor. Yeni yıl insanlara ne anlam ifade ederse etsin, birçok ülkede, dinde ve kıtada farklı zamanlarda da olsa değişik gelenekler ve törenlerle karşılanıyor. 
     Uğur Kariyer Dergisi'nde yeni yılla ilgili geleneklere yer verilen araştırmadan edinilen bilgiye göre, yeni yıl ilk kez günümüzden 4 bin yıl önce eski Babil'de ilkbahara denk düşen bir zamanda kutlanmaya başlanmış. Daha sonra da Mısırlılar, kuru topraklarına hayat veren Nil'in taştığı eylül ayında kutlayarak devam ettirmişler yeni yılı karşılama geleneğini... 
     Milattan önce 46 yılında Roma'da Julius Caesar tarafından kabul edilen ve günümüzde de halen kullanmakta olduğumuz takvimle beraber yeni yıl, ocak ayının ilk günü olarak belirlenmiş ve bu haliyle 21. yüzyıla kadar ulaşmış. 
     Yeni yıl adetleri, her ülkeye göre farklılık gösteriyor. İşte birkaç örnek... 
     
     ÇİN'DE YENİ YIL 
     Çin, 1912 yılında uluslararası takvim standardını kabul etmiş olsa da, geleneklerine son derece düşkün olan Çinliler için ay takvimine göre belirlenen ve 5 bin yıllık geçmişe sahip Çin takvimini esas alarak kutladıkları ''Bahar Bayramı'' olarak da bilinen geleneksel yılbaşı önemini hala koruyor. 
     Günü her yıl değişse de bizim takvimimize göre 21 Ocak ve 19 Şubat arasına denk düşen Çin yeni yılı, bu sene 9 Şubat'ta karşılanacak. Çin'deki en büyük ulusal bayram olan Bahar Bayramı ya da Çin yeni yılı için yapılan hazırlıklar, takvimlerinin 12. ayının 23. gününden başlıyor. Bu günde tanrılara adaklar adanıyor, evdeki kötü ruhları uzaklaştırmak için tütsüler yakılıyor ve sıkı bir temizliğe girişiliyor. 
     Çocukların en büyük kardeşlerine ve ebeveynlerine duyduğu saygıyı göstermesi yılın ilk gününün önemli bir adedi. Buna karşılık büyükler de, kırmızı zarflar bu zarfların renginin kırmızı olmasının nedeni eski bir Çin inanışına göre efsanevi canavar Nian'ın tek korktuğu renk olması içinde verilen harçlıklarla çocukları sevindiriyorlar. 
     Bugüne has bir diğer adet ise Çince ''Nianyefan'' adı verilen ve tüm ailenin katılmak durumunda olduğu bir yemek. Bu yemek, aile bütünlüğünü ifade etmek açısından Çinliler için çok önemli. Vücut ve ruh açısından tam bir arınış sağlaması bakımından ''Nianyefan'', tamamen vejetaryen olarak hazırlanıyor. 
     
     KÖTÜ RUHLARI KOVAN ÇANLAR 
     Nüfusunun yüzde 90'ını Budizm ve Şintoizm mensuplarının oluşturduğu Japonya'da, eski yılın son büyük gününün kutlandığı Oshogatsu Festivali, adeta dinsel bir bayram havasında geçiyor. 
     Japonlar, aralık ayının ilk günlerinden itibaren yeni yıla ''merhaba'' diyecekleri geceye hazırlanmaya başlıyor. Geçmiş yılın günlerine set çekme yemekleri düzenleniyor. Evler temizlenmenin de ötesinde adeta arındırılıyor, kutsal sayılan nesnelerle donatılarak kötü ruhlar kapı dışarı ediliyor. 
     31 Aralık'ın 1 Ocak'a döndüğü geceyarısı ya Budist mabetlere gidiliyor ya da Şinto seramonilerine katılınıyor. Tapınak ziyaretlerinde dualar ediliyor, dilekler tahta dilek levhalarına yazılarak tapınakların bahçelerinde bulunan iplere asılıyor. 
     Yılın ilk günü olan 1 Ocak Ganjitsu , Japonlar için son derece önemli olan tebrik kartlarına kavuştukları, bir nevi dinlenme günü. Aralık ayı boyunca gönderilen fakat yeni yılın ilk günlerinde adreslerine ulaşan bu kartlar, genelde Çin astrolojisinin sembolleriyle resmediliyor. Geçen yılda ailelerinden bir yakınını kaybeden Japonlar ise bu kart kabul günlerine katılamıyor. Çünkü yas tutmak durumunda kalıyorlar. 
     31 Aralık gecesi Japonya'ya yolunuz düşerse, gecenin sessizliği içinde 108 çan sesini duyunca deprem oldu endişesine kapılmayın. Çünkü bu, insanı 108 günahtan arındırmak için çalınan 108 adet çan ve yıllar arasındaki devir teslim töreninin bir nevi işitsel göstergesi. Çanların ardından kahkahalarla gülmeye başlanıyor ki, kötü ruhlardan arınılsın... 
     
     YENİ YILDA GELEN İLK KİŞİ 
     İrlandalılar'ın yeni yılı olan ''Samhain'', doğayla bir bütün olarak yaşayan Keltlerin İrlanda'ya yerleştikleri yıllarda ölülerin efendisi olan Sham-an'a saygılarını sunmak için düzenledikleri törenlerin günümüze bir uzantısı ve yaza veda anlamını taşıyor. 
     Keltler, ekinlerini büyüten güneşin sonbaharla gölgelenen yüzüne, kış aylarıyla inen perdeyi kaldırmak ve tekrar yaza dönmesini şansa bırakmamak amacıyla 31 Ekim'de ateşler yakarak güneşi yeniden buluşacakları güne kadar yapacağı yolculuğuna uğurluyorlar. 
     Ertesi sabah herkes küller arasından bir odun parçası alarak evine götürüyor ve bu onlara iyi şans getiriyor. Günümüzde Halloween olarak da bilinen bu önemli günün bir başka özelliği ise ölülerin dünyaya geri döndüğü gün olması. İnanışa göre ateşler onları uzak tutuyor. 
     Genç bir İrlandalı kız Kelt yeni yılında yastığının altına sarmaşık dalları koyarsa, rüyasında gelecekteki eşini görüyor. Kapıların önüne konan yanan mumlar, hem kötü ruhları uzak tutuyor, hem de yeni yılda şans getiriyor. 
     İskoçya'da geleneksel yeni yıl festivali ''Hagmonay'', hala önemini korumakta. Bu özel akşamda ateşler yakılıyor, kötü ruhları uzak tutmak için ellerde meşalelerle dolaşılıyor. Yeni yıl akşamı evin tüm kapı ve pencereleri, yeraltından geldiğine inanılan ''Cwn Annwn'' adlı siyah köpekler geçip gitsin ve önceki yıla ait her şeyi götürsün diye açık bırakılıyor. İlginç bir not da, bu gece edilecek evlenme teklifinin uğursuzluk getireceğine olan inanç. 
     İskoçlar, yeni yılda evlerine giren ilk kişinin kendilerine iyi ya da kötü şans getireceği inancında. Eğer bu kişi koyu saçlıysa ve hediyesiyle gelmişse ev sakinleri oldukça kısmetli bir yıl geçirecekleri anlamına geliyor. 
     Erkek çocuklar bu gece aralarında gruplar oluşturuyorlar ve başlarına bir lider belirleyerek ev ev dolaşıyorlar. Hagmonay Festivalleri'nde ateş gösterileri, özel sokak tiyatroları ve yemek festivalleri düzenleniyor. 
     İspanya'da ise 31 Aralık'ta saat 24'ü gösterdiğinde 24.00 12 adet üzüm yeniliyor ve her bir üzüm tanesinin yılın her bir ayına şans getireceğine inanılıyor. 
     
</TEXT>
</DOC>
