<DOC>
<DOCNO> 337718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun42.html </URL>
<DATE> 2005/04/28/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Iraklı kızın tedavi faturası ADB'ye gönderildi... 
</HEADLINE>
<TEXT>

     Belçikalı doktorlar, ABD'nin bombardımanı sırasında sol ayağından yaralanan Iraklı kızı tedavi edip evine gönderdikten sonra 51 bin 570 avro tutarındaki faturayı ABD'ye gönderdi. 
     Faturanın ABD Büyükelçiliği'ne gönderildiğini belirten ''Üçüncü Dünya Ülkeleri İçin Tıbbı Yardım'' adlı insani kuruluşun koordinatörü Bert De Belder, ''Henüz bir yanıt alamadık'' dedi. 
     Bert De Belder, Reuters Ajansı'na verdiği demeçte, ''Tepkilerinin ne olacağını merak ediyorum. Onlara cevap vermeleri için 10 gün süre veriyoruz. Faturayı ödeyeceklerini sanmıyorum'' dedi. 
     De Belder, faturanın ABD Büyükelçiliği'ne gönderildiğini, çünkü ''uluslararası yasaya göre, işgal kuvvetinin, ülke halkının sağlık durumundan sorumlu olduğunu'' söyledi. 
     Belçika'da tedavi edilen 15 yaşındaki Hiba Kassim ise babası ile buluşmak üzere Ürdün'e gideceği uçağı beklerken gazetecilere gülümseyerek, ''Teşekkür ederim Belçika'' dedi. 
     Doktorlar, 2003 yılında Bağdat'ta Kassim'in kardeşinin de ölümüne neden olan bombanın yaraladığı sol ayak bileğini kurtarmak için genç kızı geçen yıl Belçika'ya getirmişti. 5 operasyon ve haftalarca süren fizyoterapi sonrasında Kassim'in yeniden yürüyebildiği ancak hafif topalladığı kaydedildi. 
     
</TEXT>
</DOC>
