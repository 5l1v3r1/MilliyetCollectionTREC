<DOC>
<DOCNO> 329931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sontur06.html </URL>
<DATE> 2005/04/03/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Nişanı atan damat adayı takıların iadesini istedi, mahkeme reddetti 
</HEADLINE>
<TEXT>

     Cem BAKIRCI DHA 

      ERZURUM'da, düğüne iki gün kala nişanı bozan 23 yaşındaki Selçuk Taştan, yakınlarının taktığı takıları geri almak için Aile Mahkemesi'nde dava açtı. Mahkeme Başkanı, Taştan'ın iade istemini, 'Takı takmayanın isteme hakkı yoktur' diyerek reddedetti. Mahkeme Başkanı Yunus Özgür, sadece Selçuk Taştan'ın ayrıldığı nişanlısına hediye ettiği 130 YTL'lik 130 milyon lira cep telefonunun iade edilmesine karar verdi. 
     Bir cep telefonu şirketinde çalışan Selçuk Taştan ile 8 ay önce nişanlandığı 22 yaşındaki M.Ş. 21 Şubat 2004 tarihinde evlenmeye karar verdi. Düğün hazırlıkları sürerken, nişanlılar arasında bilezik yüzünden tartışma çıktı. Nişanda takılan bileziklerin ince olduğunu ileri süren nişanlısına sinirlenen Selçuk Taştan, ayrılmaya karar verdi. Nişanlı çift, düğüne 2 gün kala ayrıldı. Selçuk Taştan, yakınlarının nişanda taktıkları 10 bin YTL 10 milyar lira değerindeki gerdanlık, bir Erzurum Burması ve 5 bilezik ile kendisinin hediye ettiği 130 YTL değerindeki cep telefonunu geri almak için Aile Mahkemesi'ne başvurdu. 
     Aile Mahkemesi, Taştan'ın nişanlısına hediye olarak verdiği cep telefonunun iade edilmesine karar verirken, takıların iadesi istemini ise takı takmayanın isteme hakkı yoktur' gerekçesiyle kabul etmedi. Mahkeme Başkanı Yunus Özgür, "Takı takmayan damat adayının yakınlarının taktığı takıları geri isteme hakkı yoktur. M.Ş.'ye gerdanlık ve bilezik hediye edenler, mahkemeye başvurarak geri verilmesini isteyebilirler'' diyerek reddetti. 
     
</TEXT>
</DOC>
