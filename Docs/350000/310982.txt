<DOC>
<DOCNO> 310982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/soneko16.html </URL>
<DATE> 2005/01/31/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
AB Koordinasyon toplantısı yapıldı... 
</HEADLINE>
<TEXT>

     Sanayi ve Ticaret Bakanı Ali Coşkun'un başkanlığında AB Koordinasyon Toplantısı yapıldı. 
     Bakanlık'tan yapılan açıklamaya göre, Bakan Coşkun başkanlığında hafta sonu bakanlık konferans salonunda gerçekleştirilen toplantıda, Türkiye-AB üyelik müzakereleri sürecinde Sanayi ve Ticaret Bakanlığı'nın ilgi alanında bulunan Topluluk Müktesabatı ana başlıkları değerlendirildi. 
     Sanayi ve Ticaret Bakanı Coşkun, bakanlık merkez teşkilatı başta olmak üzere, bağlı kuruluşların üst yöneticilerinden AB müktesabatı konusunda bugüne kadar yapılan çalışmalar hakkında bilgi aldı. 
     AB müktesabatı çalışmalarında kalifiye personel sorunu yaşanmaması doğrultusunda gerekli tedbirlerin alınmasını ve projelerin ilgili birimlerce yakından takip edilmesini isteyen Coşkun, yeni eğitim alanlarının belirlenmesi konularında da görüşlerini açıkladı. 
     AB ülkeleri ile irtibatın daha yakından izlenmesini ve gelişmeleri bakanlığın ilgi alanına giren konularda proje üretkenliğinin arttırılması gereğine değinen Bakan Coşkun, tüm gelişmelerin titizlikle takip edilmesini istedi. 
     Sanayi ve Ticaret Bakanlığı merkez teşkilatı ile bağlı, ilgili ve ilişkili kurumların üst düzey yöneticilerinin hazır bulunduğu koordinasyon toplantısında, AB müktesabatı uyum çalışmalarında başta bakanlık merkez teşkilatları olmak üzere, bağlı ve ilgili kuruluşların bugüne kadar gerçekleştirdiği faaliyetler üzerinde duruldu. 
     17 Aralık müzakere sonrasında tüm üst düzey yöneticilerin hazır bulunduğu toplantıda, Sanayi ve Ticaret Bakanlığı Müsteşarı Adem Şahin başkanlığında izleme ve değerlendirme komisyonu oluşturularak, bakanlık AB Genel Müdürlüğü bünyesinde görev alanları ve süreç dahilinde üstlenilecek görevlere ilişkin aşamalar gözden geçirildi. 
     
     BAKANLIĞI, İLGİLENDİREN BAŞLIKLAR 
     3 Ekim müzakerelerine konu olacak Topluluk Müktesabatı'ndan 31 ana başlığın 11'inin, Sanayi ve Ticaret Bakanlığı ile ilgisi bulunuyor. 
     Malların Serbest Dolaşımı, Şirketler Hukuku, tarım, sanayi politikaları, küçük ve orta boy işletmeler, çevre, enerji, ortak taşımacılık politikası, tüketici ve tüketici sağlığının korunması, hizmet sunumu serbestisi ve istatistik ana başlıklarından oluşan 11 madde üzerinde, bakanlık olarak yapılması gerekli hedef ve stratejiler tespit edildi. 
     
</TEXT>
</DOC>
