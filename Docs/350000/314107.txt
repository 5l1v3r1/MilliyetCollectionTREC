<DOC>
<DOCNO> 314107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/soneko15.html </URL>
<DATE> 2005/02/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Pamuk fiyatları taban yaptı... 
</HEADLINE>
<TEXT>

     Adana Ticaret Borsası ATB Başkanı Fethi Coşkuntuncel, ABD ve Çin'in elindeki pamuk stokları nedeniyle dünya piyasalarına talepten fazla pamuk arzı yapılması sonucu Türkiye'de de pamuk fiyatlarının son 4-5 ayın en düşük seviyesinde kaldığını bildirdi. 
     Coşkuntuncel AA muhabirine yaptığı açıklamada, 2004'ün Eylül ayında 1 milyon 950 bin liradan işlem gören Çukurova pamuğu ile 2 milyon lira civarında olan Ege tipi pamuğun fiyatının 10 Ekim 2004'ten itibaren inişe geçtiğini belirtti. 
     Pamuk fiyatlarındaki düşüşün özellikle ABD ve Çin'in elinde bulunan pamuk stoklarından kaynaklandığını ifade eden Coşkuntuncel, ''Sadece ABD'nin elinde 12 milyon balya pamuk stoğu bulunduğu bildiriliyor. Çin ise pamuk ihtiyacını stoklarından karşılıyor'' dedi. 
     Borsadaki fiyat düşüşüne bağlı olarak işlem gören ürün miktarında da azalma olduğuna dikkat çeken Coşkuntuncel, şunları söyledi 
     ''Geçen yılın Ocak ayında 15 trilyon 529 milyar 801 milyon lira karşılığında 7 milyon 43 bin 258 kilogram pamuk borsada işlem görmesine rağmen, bu yılın aynı döneminde işlem gören ürün miktarı 2 milyon 744 bin 362 kilograma, parasal değeri ise 4 trilyon 101 milyar 433 milyon 23 liraya geriledi.'' Coşkuntuncel, borsada Çukurova pamuğunun bin 350 YTL, Ege pamuğunun ise bun 400 ile bin 450 YTL aralığında işlem gördüğünü vurgulayarak, şunları kaydetti 
     ''Fiyat düşüşünde, stokların yanı sıra döviz kurundaki düşük seyrin de etkisi oldu. Tüm olumsuz gidişe rağmen dünya piyasalarındaki stokların azalma seyrine girmesinden umutluyuz. 15 Mart'tan itibaren pamuk fiyatlarının tırmanışa geçeceğini ümit ediyoruz. Çünkü dünya pamuk piyasasının kalbinin attığı yer olarak bilinen Liverpool Borsası'nda bu hafta bir-iki sentlik de olsa bir yükseliş eğilimi başladı.'' 
     
     PRİMİN ETKİSİ 
     Coşkuntuncel, hükümetin, pamuk üreticisine verilen prim miktarının kilo başına 120 YKr'den 190 YKr'ye çıkarılmasının teselli olduğunu belirterek, şöyle devam etti 
     ''Pamuk, Türkiye için stratejik bir üründür. İhracatımızın yüzde 40'ını oluşturan tekstil sektörünün ana hammaddesi pamuktan vazgeçemeyiz. İhtiyacımızdan az üretmemiz nedeniyle her yıl ithalat için döviz harcadığımız pamuğun üretiminde 1970'li yılları yakalamak istiyoruz. Bu amaçla ATB olarak yöreye uygun çeşitlerin geliştirilmesi için çalışmalar yaptık. Hükümetin de prim desteğini artırmasının ekim alanlarının artışına olumlu etki yapmasını bekliyoruz.'' 
     
</TEXT>
</DOC>
