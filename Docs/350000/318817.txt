<DOC>
<DOCNO> 318817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sondun23.html </URL>
<DATE> 2005/02/26/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Papa, yarınki ayinsel duayı yataktan izleyecek... 
</HEADLINE>
<TEXT>

     Roma Katolik Kilisesi'nin ruhani lideri Papa İkinci Jean Paul'ün sağlık durumu, özellikle Katolik Hıristiyanların ilgi odağı olmaya devam ediyor. 
     Polonyalı Papa, her pazar Vatikan'da düzenlenen geleneksel Angelus duasını, bu kez Gemelli polikliniğindeki hasta yatağından izlemekle yetinecek. Aziz Petrus meydanında yarın TSİ 13.00'te yapılacak ayinsel duanın, Papa adına Vatikan Devlet Sekreteri Vekili Başpiskopos Leonardo Sandri tarafından okunacağı açıklandı. 
     Vatikan Sözcüsü Joaquin Navarro-Valls, ''Angelus duasını okuma ve katılımcıları kutsanma işlemini Papa adına, Başpiskopos Sandri üstlenecek. Aziz Petrus meydanındaki merasime Papa'nın iştiraki ise hasta yatağından ayini, duayı izlemekle yetinmek suretiyle olacak'' dedi. 
     Papalık Hukuki Metinler Kurulu Başkanı Kardinal Julian Herranz ise bugün sabah saatlerinde Roma'daki Gemelli polikliniğine yaptığı ziyaretten sonra, Papa'nın sağlık durumunun iyi olduğunu söyledi. 
     Kardinal Herranz, hastane dışında bekleşen gazetecilerin, ''Papa'yla bizzat görüşebildiniz mi'' sorusuna, ''Hayır. Ama sağlık durumunda gidişat iyi yönde'' karşılığını verdi. 
     Kardinal Herranz, ayrıntılara girmeden İkinci Jean Paul'ün tutumu konusunda kısa bir yorum yapmakla yetindi. Herranz, ''Papa, tüm dünyanın huzurunda, sükunet ve neşenin yanı sıra örnek bir haç sevgisi dersi veriyor'' diye konuştu. 
     Öte yandan, Papa'nın ne zaman konuşmaya başlayabileceği, hastaneden ne kadar kalacağı konularındaki belirsizlikler sürüyor. Vatikan sözcüsü Navarro-Valls, dün yaptığı açıklamada, Papa'nın gırtlak fonksiyonlarının kendini toparlayabilmesi için birkaç gün konuşmaması gerekeceğini söylemişti. Ancak bazı kaynaklar, Papa'nın konuşabilecek duruma gelmesinin birkaç haftalık bir zaman alabileceğini, hatta sesinin duyulabilmesi için boğazına özel bir aygıt takılması gerekebileceğini ileri sürüyor. 
     
     PAPA'DAN HZ. MERYEM'E ''HER ŞEYİMLE SENİNİM'' 
     Bu arada Papa'nın, önceki gün genel anesteziyle yapılan traketomi ameliyatına maruz kalmasının ardından, kendine geldikten sonra refakatçilerinden bir kağıt isteyerek, yazıyla kendini ifade etmeye çalıştığı öğrenildi. 
     Katoliklik inancındaki Meryem kültünün en hararetli savunucularından biri olarak tanınan İkinci Jean Paul'ün bir kağıda, Hz. Meryem'e yakarı olarak, Latince ''Semper totus tuus'' Her şeyimle hep seninim yazdığı belirtildi. 
     Papa'nın yine kağıda yazdığı bir cümleyle, çevresindekilere ''Bana ne yaptılar'' diye sorduğu da hastaneden gelen haberler arasında. Bazı İtalyan gazetelerinin bu cümleyi, Papa'nın çevresindekilere yaptığı bir espri olarak yorumlamaları da dikkati çekti. 
     Vatikan yetkilileri, Papa'nın nefes borusunu yarıp açmak amacıyla yapılan traketomi ameliyatının, İkinci Jean Paul'ün izni ve onayı neticesinde yapıldığını ileri sürmüştü. 
     Papa'nın sağlık durumunun iyice kötüleşmesi durumunda ne türden bir yol izleneceği ise merak ediliyor. Papaların görevden feragat veya istifaları, ancak kendilerinin istemeleri durumunda mümkün oluyor. İkinci Jean Paul, daha önceki beyanatlarında, son nefesini verene dek tahtta kalacağını belirtmişti. 
     Hiyerarşik bir yapıya sahip olan Katolik Kilisesi'nde papa, yeryüzünde sayıları 1 milyar civarında olan Katoliklerin mutlak lideri olarak kabul ediliyor. Papanın çevresindeki yardımcıları, bürokratik işlemleri vekaleten yürütebilseler de kiliseyi ilgilendiren temel konularda herhangi bir karar yetkisine sahip değil. 
     Katolik Kilisesi'nde kurallar gereği, papa henüz hayattayken, kardinaller arasında onun halefinin kimin olacağına dair tartışmalar yapılmıyor. Medyada ise bu konudaki tartışma ve tahminler eksik olmuyor. 
     
</TEXT>
</DOC>
