<DOC>
<DOCNO> 313239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sontur31.html </URL>
<DATE> 2005/02/07/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
"Takımı yeniliyor" diye bomba ihbarı yapan taraftar yakalandı 
</HEADLINE>
<TEXT>

     İkinci Futbol Ligi A Kategorisi'nde Adanaspor'un sahasında Mardinspor'u 3-1 yendiği maçın 35 dakika ara verilmesine yol açan asılsız bomba ihbarında bulunduğu iddia edilen taraftarın, yakalandığı bildirildi. 
     Emniyet Müdürlüğü Terörle Mücadele Şube Müdürlüğü yetkililerinden alınan bilgiye göre, dünkü maçın 81. dakikasında, 155 nolu ''Polis İmdat'' telefonunu cep telefonundan arayarak ihbarda bulunduğu belirlenen Hüseyin T, gözaltına alındı. 
     Yetkililer, Mardinspor taraftarı olduğunu itiraf eden zanlının, takımının yenik düşmesi nedeniyle moralinin bozulduğunu ve stattan çıkıp cep telefonunu ''özel numara'' seçeneğine getirerek, ''Statta bomba var. 12 dakika sonra patlayacak'' ihbarını yaptığını belirttiler. 
     Zanlının, daha sonra da yakalanabileceğinden endişe ederek cep telefonunun ''sim kartını'' kardeşine verdiğini ve yakarak imha etmesini istediğini söylediğini belirten yetkililer, söz konusu kartın, çakmakla bir bölümü yakılmış halde, çöp kutusunda bulunduğunu açıkladılar. 
     Yetkililer, zanlının, sorgulanmasının tamamlanmasının ardından adliyeye sevk edileceğini bildirdiler. 
     
</TEXT>
</DOC>
