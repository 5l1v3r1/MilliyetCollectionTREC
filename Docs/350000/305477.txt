<DOC>
<DOCNO> 305477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonsiy25.html </URL>
<DATE> 2005/01/11/ </DATE>
<TIME> 21.01 </TIME>
<AUTHOR>  </AUTHOR>
<HEADLINE>
Başbakan Erdoğan "Rusya'nın desteğini bekliyoruz" 
</HEADLINE>
<TEXT>

     Başbakan Recep Tayyip Erdoğan'ın Rusya Federasyonu Devlet Başkanı Vladimir Putin ile görüşmesinde ''Kuzey Kıbrıs'a izolasyonun kaldırılmasında Rusya'nın desteğini bekliyoruz'' dediği bildirildi. 
     Edinilen bilgiye göre, Başbakan Erdoğan, Putin'den Kıbrıs sorununun çözümüne katkıda bulunulması konusunda destek istedi. Erdoğan'ın Putin'den Birleşmiş Milletler BM Güvenlik Konseyi'ndeki Kıbrıs ile ilgili görüşmelerde Türkiye'nin yanında yer alması talebinde bulunduğu kaydedildi. 
     Görüşmede, Erdoğan'ın Putin'e, ''Kuzey Kıbrıs'a izolasyonun kaldırılmasında Rusya'nın desteğini bekliyoruz. Kıbrıs sorununun çözümü, BM'nin iyi niyet misyonunun desteklenmesiyle gerçekleşecektir. Garantör ülke olarak Türkiye bu misyonu desteklemektedir. Avrupa Birliği de doğal olarak Kıbrıs sorununun çözümlenmesine olumlu katkıda bulunacaktır'' dediği öğrenildi. 
     Öte yandan Başbakan Erdoğan, Finansbank Yönetim Kurulu Başkanı Hüsnü Özyeğin'in onuruna verdiği yemeğe katıldı. 
     Başbakan Erdoğan, bakanlar, milletvekilleri, işadamları ve basın mensuplarından oluşan yaklaşık 800 kişinin katıldığı yemekte yaptığı konuşmada şunları söyledi 
     ''İçine kapalı bir toplum, içine kapalı bir millet olarak geleceğe yönelmek istersek böyle bir dünya yok. İşte bunun tek tanımı vardır, o da gericiliğin ta kendisidir. Eğer büyüyeceksek, ileri gideceksek, ecdadımız bunun gereğini yaptı ta o zamanlarda kadırgalarla ticaret yaptılar. Öyle bir dönem geldi ki içimize kapandık. Türkiye'nin dünyada tanınmadığı, İstanbul'un tanındığı dönemler oldu. Ancak dünya gündeminde artık Türkiye var.'' Türk girişimcisinin Rusya'da yaptıklarını da öven Erdoğan, Türk girişimcisinin bundan sonraki dönemde daha güçlü olarak Rusya'da olacağına inandığını vurguladı. 
     
</TEXT>
</DOC>
