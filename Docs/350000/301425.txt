<DOC>
<DOCNO> 301425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/ekonomi/eko03.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Turlar, Küba ya da Karayipler'e kayabilir 
</HEADLINE>
<TEXT>


Maldivler ve Phuket adaları başta olmak üzere Türkiye'den her yıl 25 bin kişinin gittiği Güney Asya'daki turların Karayipler veya Küba'ya kayması bekleniyor 

DİLEK TAŞ 

Pazar günü Endonezya, Tayland'ın güneyi, Hindistan'ın güneyi, Malezya, Sri Lanka, Bangladeş ve Malezya'yı vuran deprem, bölgedeki turizm sektörünü de etkiledi. 
Depremden hemen sonra Türkiye'den Kurban Bayramı tatili için yapılan turlarda iptaller geldi. Ortalama 2 bin 500 dolardan başlayan ve 5 bin dolara kadar çıkan turlar yüksek gelir grubuna hitap etmesi nedeniyle sadece bayram ve yılbaşı gibi dönemlerde yapılıyordu. TÜRSAB Ar - Ge departmanından alınan bilgiye göre Maldivler ve Phuket adaları başta olmak üzere bölgeyi her yıl ortalama 25 bin Türk ziyaret ediyor. 

Turlar iptal 
Turizmciler şimdi, özellikle de Kurban Bayramı'nda bu kategorideki turların aynı özellikteki Karayip Adaları, Küba ve Güney Amerika'ya yöneleceğini tahmin ediyor. 
TÜRSAB Başkanı Başaran Ulusoy, bu bölgeye yapılan turlardan iptaller yaşandığını belirterek, "İşler yerine oturuncaya kadar kimseye o bölgeyi tavsiye etmiyoruz" diye konuştu. 
Bu arada rezervasyon iptallerine rağmen Asya Tur, deprem bölgesine çok yakın olan Bangkok'a dün öğle saatlerinde 50 kişilik bir grup gönderdi. 
ETS Tur Yurtdışı Turlar Sorumlusu Tunca Tonkal'dan alınan bilgiye göre Phuket başta olmak üzere Bangkok'u da kapsayan Güney Asya turlarında yüzde 40 - 50 oranında rezervasyon iptalleri olması bekleniyor. 

HİNDİSTAN 
38.8 milyar dolarlık pazar 
Hindistan'ın sadece güney bölgesini vuran depremden etkilenen ülkede turizm hareketlerinin de yavaşlayacağı tahmin ediliyor. Ülke bu yıl sonunda 38.8 milyar dolarlık bir turizm geliri bekliyordu. Türkiye'den Hindistan'a her yıl ortalama 3 bin 300 kişi gidiyor. Ülkedeki turizm hareketlerinin temelini başkent Yeni Delhi oluşturuyor. 

BANGLADEŞ 
Etnik turlar yapılıyordu 
Bu yıl 2.8 milyar dolar gelir getirmesi beklenen turizm sektöründe 2 milyon 238 bin kişi istihdam ediyor. Daha çok vahşi doğa ve etnik turlarıy ön plana çıkar Bangladesh, Güney Asya'da depremden en az etkilenen yerlerden oldu. Bangladeş'te turizmin önümüzdeki 10 yıl içinde her yıl yüzde 5.8 büyümesi ve turizm gelirlerinin 6.2 milyar dolara çıkması bekleniyordu. 

TAYLAND 
29.4 milyar bekliyordu 
Tayland ekonomisinin yüzde 5.4'ünü turizm sektörü oluşturuyor. Her yıl 15 milyondan fazla turisti ağırlayan ülkede, Phuket ve Phi Phi gibi depremin vurduğu güney bölgedeki tatil adalarından bu yıl sonunda 29.4 milyar dolar turizm geliri bekleniyordu. Hükümet ise her yıl yüzde 5.8'lik büyüme hedefliyordu. Ülkede 1 milyon 450 bin kişi turizm sektöründe çalışıyor. 

MALEZYA 
Yılda 5 bin Türk gidiyor 
Her 8 çalışandan birinin turizm sektöründe istihdam edildiği Malezya'da bu yıl sonu için 24.3 milyon dolarlık turizm geliri hedefleniyordu. Ülke ekonomisinde turizmin ağırlığı yüzde 5.2. Sektörde 1 milyon 267 bin kişi istihdam ediliyor. Malezya'ya Türkiye'den her yıl 5 bin 700 kişi gidiyor. 

SRİ LANKA 
Gelirin yüzde 13.6'sı turizm 
Sri Lanka'da turizm, bölgedeki diğer ülkelere göre daha az gelişmiş durumda. Depremden etkilenen bölgede, turizm sektöründe 303 bin kişi çalışıyor her 11 çalışandan biri turizm sektöründe istihdam ediliyor . Bu yıl turizm gelirlerini 919 milyon dolara çıkarmayı hedefleyen ülkede turizmin GSMH içindeki payı yüzde 13.6. 

MALDİVLER 
Tek geçim kaynakları 
Her yıl yüksek gelir grubundan 500 binin üstünde turistin ziyaret ettiği Maldivler'in neredeyse tek geçim kaynağı turizm. Türkiye'den her yıl bin 200 kişinin gittiği adada bungalov tarzındaki evlerde konaklanıyor. Maldivler bu yıl sonunda 69 milyon dolarlık turizm geliri hedefliyordu. 39 bin kişinin çalıştığı bu sektörün ülkenin GSMH'si içindeki payı yüzde 41.8. 

ENDONEZYA 
Bir yılda 12 milyar dolar turizm yatırımı 
Sumatra, Java, Kalimantan and Sulawesi gibi büyük turistik adalara sahip olan Endonezya'yı her yıl ortalama 5 milyon turist ziyaret ediyor. Bu yıl için 30 milyar dolar turizm geliri bekleniyordu. Ülke GSMH'sinin yüzde 3.9'unu oluşturan turizm sektöründe 3 milyon 176 bin kişi çalışıyor. Dünya Turizm ve Seyahat Örgütü'nün ülke için yaptığı analizde önümüzdeki 10 yıl içinde Endonezya'nın turizm gelirlerinin 68.8 milyar doları bulacağı öngörülmüştü. Bu yıl ülkeye 12 milyar dolarlık turizm yatırımı yapıldı. TÜRSAB'ın verilerine göre ise ülkeye her yıl Türkiye'den bin 500 turist gidiyor. 


</TEXT>
</DOC>
