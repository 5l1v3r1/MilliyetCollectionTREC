<DOC>
<DOCNO> 339268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonspo09.html </URL>
<DATE> 2005/05/03/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
NBA'de Nuggets'ı 126-115 yenen Spurs, seriyi 3-1 yaptı... 
</HEADLINE>
<TEXT>

     ABD Profesyonel Basketbol Ligi’nde NBA Play-off serisine TSİ bu sabaha karşı yapılan 3 maçla devam edildi. 
     Play-off serisinin ilk maçında Denver Nuggets’a yenilen ve sonra çıktığı 2 maçı kazanan San Antonio Spurs, deplasmanda Nuggets’ı bir kez daha yenmeyi başardı. 
     Nuggets’ı uzatmalarda 126-115 yenmeyi başaran Spurs’ta 39 sayı ve 14 ribauntla "double double" yapan Tim Duncan, takımını galibiyete 
     taşıdı. Spurs’un Fransız oyun kurucusu Tony Parker 29 sayı, 4 ribaunt ve 7 asistle sahanın bir diğer yıldızı olurken, 24 sayı atan Arjantinli Emmanuel Ginobili takımın skoruna katkı yaptı. Denver Nuggets’ta ise 5 oyuncu çift haneli rakamlara ulaşmasına karşın, galibiyet için yeterli olmadı. Maça yedekler arasında başlayan ve 37 dakika sahada kalan Earl Boykins, 32 sayıyla takımının en skorer oyuncusu oldu. Carmelo Anthony’nin 28 sayı ve 7 ribauntluk performansı yenilgiyi engelleyemedi. 
     
     MAVERICKS, ÇEYREK FİNALE DAHA YAKIN 
     Batı Konferansı’nın 2 güçlü ekibini karşı karşıya getiren çeyrek finale çıkma mücadelesinde Dallas Mavericks, sahasında Houston Rockets’ı 103-100 yenerek seride durumu 3-2’ye taşıdı. 
     Play-off serisinin ilk 2 maçını kaybeden Mavericks, daha sonra çıktığı 3 maçı da kazanarak, çeyrek final için avantaj yakaladı. 
     Mavericks’te 23 sayı ve 13 ribauntla "double double" yapan Alman forvet Dirk Nowitzki, takımının galibiyetinde etkili oldu. Rockets potasına 17’şer sayı bırakan Josh Howard ve Jerry Stackhouse’un çabaları sonuç verdi ve takımın çeyrek finale çıkma şansı yükseldi. 
     Houston Rockets’ın 100 sayısının 55’ine imza atan Yao Ming ve Tracy McGrady ikilisinin çabaları galibiyet için yeterli olmadı. 
     Rockets’ın Çinli pivotu Yao Ming’in 30 sayıyla takımının en skoreri olduğu karşılaşmada, Tracy McGrady 25 sayıyla sahadan ayrıldı. 
     Günün bir diğer karşılaşmasında Washington Wizards, sahasında Chicago Bulls’u 106-99 yenerek, seride eşitliği sağladı 2-2 Maça yedekler arasında başlayan ve 31 dakika sahada kalan Juan Dixon, 35 sayıyla Wizards’ın en etkili oyuncusu olurken, Kirk Hinrich, 18 sayıyla Bulls’un en skoreriydi. 
     
     BEN WALLACE, YILIN EN İYİ SAVUNMA OYUNCUSU 
     Öte yandan, geçen yılın şampiyonu Detroit Pistons’ın ünlü oyuncusu Ben Wallace, yılın en iyi savunma oyuncusu seçildi. 
     Son 4 yıl içinde üçüncü kez bu ödülü kazanan Ben Wallace, bu ödülü 4 kez kazanan Dikembe Mutombo’dan sonra NBA tarihinde 3 kez kazanan 
     ikinci oyuncu olmayı başardı. 
     Wallace, 74 maçta 12.2 ribaunt, 2.38 blok, 1.43 top çalma ve 9.7 sayı ortalamasıyla oynamıştı. 
     
</TEXT>
</DOC>
