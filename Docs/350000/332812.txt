<DOC>
<DOCNO> 332812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/spor/spo06.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Soruşturma derin 
</HEADLINE>
<TEXT>


Federasyon Başkanvekili Şekip Mosturoğlu, A.Sebat-Kayseri maçı ile ilgili olarak, "Olaya basit bir bahis girişi şeklinde bakmıyoruz. Buradan örnek bir sonuç çıkacaktır" diye konuştu 


Futbol Federasyonu Başkanvekili Şekip Mosturoğlu, Akçaabat Sebatspor -Kayserispor maçı öncesi patlak veren şike ve bahis skandalı ile ilgili olarak İçişleri Bakanlığı, Adalet Bakanlığı, İstanbul ve Trabzon Cumhuriyet savcılıklarının çalışmalarının sürdüğünü söyledi. 
Mosturoğlu, "Buradan örnek bir sonuç çıkacak diye düşünüyorum. Bu saptamadan sonra kimsenin artık kolay kolay manipülasyona veya maç fikslemeye teşebbüs edeceğini sanmıyorum. Federasyon olarak olaya basit bir bahis girişi şeklinde bakmıyoruz. Kafalarda en ufak bir soru işareti bırakmayacak şekilde çok yönlü ve tüm olasılıkların değerlendirildiği bir soruşturma içindeyiz. Söz konusu maç öncesi ev sahibi takımdan bazı oyunculara şike teklif edilmesi olayında Spor - Toto teşkilatı ile ortak hareket ettik. Olay patlak verdiği andan itibaren birlikte müdahale ettik" dedi. 

Dürüst iddia 
Başkanvekili, Spor - Toto teşkilatı ile "Dürüst İddia" anlaşması yapacaklarını açıkladı. UEFA ile bahis şirketi Eurobet arasındaki benzer anlaşmayı anımsatan Mosturoğlu, "Bu şekilde maç üzerinde manipülasyon yapılması veya anlaşma sağlanması olayının önüne geçiliyor. Önümüzdeki hafta konuyla ilgili protokolü imzalayacağız" diye konuştu. 

Maçlara gözaltı 
Mosturoğlu ligin kalan bölümünde Süper Lig, 2. Lig A ve B kategorileri ile üçüncü ligde kritik maçları mercek altına alacaklarını söyledi. Tek temsilciyle izlenen karşılaşmalara artık iki, gerekirse üç temsilci göndereceklerini belirten Başkanvekili, "Maç içinde en ufak bir delil olabilecek eylemleri takip edeceğiz. Hakemleri de bu konuda bilgilendireceğiz. Ligi büyük bir gözlem altında tutuyoruz" dedi. 

Bir ödül de Kayseri'den 

Akçaabat Sebatspor yönetiminin Kayserispor maçından önce kendisine "şike" teklifinde bulunulduğunu bir bant kaydıyla açığa çıkaran kaleci Sefer Hakan'a para ödülü vereceğini açıklamasının ardından Kayserispor da aynı doğrultuda bir karar aldı. Kayserispor Kulübü Başkanı Recep Mamur, "Sefer Hakan'ı kutluyorum. Onun ödüllendirilmesi doğrultusunda Yönetim Kurulu olarak karar aldık" ifadelerini kullandı. 

Hocaların başı dertte 

Geçen hafta oynanan Akçaabat Sebatspor - Kayserispor maçından sonra her iki takım teknik direktörü Güvenç Kurtar ve Hikmet Karaman arasında saha içinde başlayan ve televizyon ekranlarına taşınan kavga nedeniyle haklarında soruşturma başlatılması kararlaştırıldı. 
Centilmenliğe aykırı davranışları nedeniyle PFDK'ya sevk edileceği bildirilen iki teknik adama 15 gün ile 1 ay arasında hak mahrumiyeti cezası verilmesinin gündemde olduğu bildirildi. Kurtar ve Karaman'dan yarın konuyla ilgili savunmalarının isteneceği de öğrenildi. 


</TEXT>
</DOC>
