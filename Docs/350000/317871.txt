<DOC>
<DOCNO> 317871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/soneko03.html </URL>
<DATE> 2005/02/23/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Borsa taban arayışında 
</HEADLINE>
<TEXT>

     Zayıf seyrini dün de sürdüren ve 26 bin 657 puandan günü tamamlayan borsada taban arayışı sürüyor. 
     26 bin 850 desteğinin kırılmasıyla 26 bin 450 ve 26 bin 200 seviyelerinin ön plana çıktığını belirten uzmanlar, borsada bugün ABD'de açıklanacak enflasyon rakamlarının yakından izleneceğini ifade ediyorlar. 
     Teşvik Yasası ile ilgili olarak başlayan tartışmalaın rahatsız ettiği, arkasından da AKP'deki istifalardan tedirgin olan borsada düşüş eğilimi devam ediyor. Bugün için 26 bin 450 puanın önemli olduğunu belirten uzmanlar, altına inilmesi halinde 2 sent desteğine kadar bir gerilemenin yaşanabileceğine dikkat çekiyorlar. 
     2 sentin şimdilik kuvvetli bir seviye olduğu vurgulanırken, IMF ile anlaşma beklentisi sürdükçe ve dış konjonktürde olumsuz bir gelişme olmadığı sürece bu desteğin altına inilmesi beklenmiyor. 
     
     ABD enflasyonu ve petrol 
     Bugün için ABD'de açıklanacak enflasyon rakamları borsa açısından önemli. Beklentinin yüzde 0.2 olduğu ABD tüketici fiyatlarında bunun üzerindeki bir rakamın faiz artışı endişesini beraberinde getirmesi nedeniyle borsada satışlara neden olabileceği belirtiliyor. 
     Bugün takip edilecek diğer bir konu da petrol fiyatları olacak. Yeniden 50 dolarlı rakamlara yaklaşan petroldeki hareket borsanın seyri açısından belirleyici olacak. 
     
</TEXT>
</DOC>
