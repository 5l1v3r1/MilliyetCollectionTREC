<DOC>
<DOCNO> 305044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun12.html </URL>
<DATE> 2005/01/10/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Powell Irak'ta seçim sonrası için hepimiz endişeliyiz 
</HEADLINE>
<TEXT>

     Deniz Arslan bildiriyor 

      ABD Dışişleri Bakanı Colin Powell, ''Irak'ta seçimlerden sonra ne olacağı konusunda hepimiz endişeliyiz. Ancak seçimler, atılması gereken bir sonraki adım'' dedi. 
     ABC televizyonunda bir programa katılan Powell, Irak'ın geleceğine ilişkin endişeleri itiraf ederken, seçimlerin isyancıları durdurmayacağını ancak erteleme veya iptal etmenin de mevcut sıkıntıları ortadan kaldırmaya yaramayacağını kaydetti. 
     Powell, Irak'ta Sünnilerin seçimlere yeterli katılım sağlayamaması gibi senaryoların bir kenara bırakılması gerektiğini belirterek, ''30 Ocak'ta Sünnilerin tatmin olup olmadığını, seçime katılmak için yeterli fırsat bulup bulmadıklarını göreceğiz'' dedi. 
     Irak'ta başarıyı tanımlaması istenen Powell, bütün Iraklılar'ı temsil edecek seçilmiş bir temsili hükümetin ve ülkeyi isyancılarla dış güçlerden koruyacak bir Irak güvenlik gücünün oluşturulmasının Irak'ta başarı anlamına geleceğini söyledi. Powell, ''Bu iki şeyi tamamlarsak, biz de Irak'ta görevimizi tamamlamış oluruz'' dedi. ABD Dışişleri Bakanı, bunun ne kadar zaman alabileceği konusunda yorum yapmaktan ise kaçındı ve ABD Başkanı George W. Bush'un, Amerikan askerlerinin Irak'ta gerektiğinden bir gün bile fazla kalmayacağı yönündeki sözlerini hatırlattı. 
     Powell, Irak'ta güvenlik güçlerinin kendini kanıtlamasının ardından ABD'nin de kuvvetlerini yavaş yavaş Irak'tan çekmeye başlayabileceğini umduğunu kaydetti. 
     ABD'nin eski ulusal güvenlik danışmanlarından, Emekli General Brent Scowcroft, geçen hafta yaptığı bir yorumda, Irak seçimlerinin getirisinden çok, çatışmaları derinleştirme yönünde bir potansiyeli olduğu uyarısında bulunmuştu. Powell'ın sözleri, Scowcroft'a bir çeşit cevap olarak geldi. 
     Powell, Güney Asya'yı vuran tsunami felaketinin ardından oluşturulan uluslararası yardım fonuna şu ana kadar 6 milyar dolar para geldiğini söyledi. Colin Powell, ABD'nin yardım için ayırdığı 350 milyon doların ise şu ana kadar 50-60 milyon dolarının serbest bırakıldığını kaydetti. 
     
</TEXT>
</DOC>
