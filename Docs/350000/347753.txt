<DOC>
<DOCNO> 347753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun15.html </URL>
<DATE> 2005/06/01/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
'Silah arkadaşı', Zerkavi'yi yazdı... 
</HEADLINE>
<TEXT>

     Can HASASU DHA 

      TERÖR örgütü El Kaide’nin kurmaylarından, örgütün güvenlik sorumlusu Mısırlı Seyf El Adl, Irak’ta faaliyet gösteren Ürdün asıllı terörist Ebu Musab El Zerkavi’yi anlattı. El Adl, El Rai El Am Genel Görüş adlı Kuveyt gazetesinde yayımlanan yazısında Afgan-Rus savaşından El Kaide’nin doğuşuna, 11 Eylül saldırılarından, Irak kolunun örgütlenmesine kadar birçok konuya da ışık tutuyor. 
     Bir dönem ’Uluslararası İslam Ordusu Kaidesi’nin güvenlik sorumlusu olan Seyf El Adl eski bir Mısır Özel Kuvvetler subayı. ABD’nin arananlar listesinde bulunan Adl’in başına 25 milyon dolar ödül koyulmuş durumda. Adl, Mısır hükümetince ’İslami terörist’ olarak aranmaya başlanınca önce Suudi Arabistan’a kaçmış, oradan da Afganistan’da Ruslara karşı savaşmak için 1988 yılında Pakistan’a geçmişti. Adl’in ABD’nin en çok aradığı teröristlerden olan Zerkavi ve El Kaide ile ilgili anlattıkları ise kişisel tanıklıklarına dayanıyor. 
     
     ’İSTİHAREYE YATINCA BUNUN HAYIRLI BİR YAZI OLACAĞINI ANLADIM’ 
     Adl yazısına şöyle başlıyor "Benden anılarım ve sevgili arkadaşım Ebu Musab El Zerkavi ile ilgili bir yazı kaleme almamı istediğiniz zaman tereddüt etmiştim, ama sonra istihareye yattım ve bu yazıyı yazmamın hayırlı olacağını gördüm". ’İstihare’ye yatmak’ İslam’da, "Girişilecek bir işin hayırlı olup olmadığını rüyadan anlamak için abdest alıp dua okuyarak uyumak" anlamına geliyor. Sadece bu giriş cümlesi bile El Kaide üyelerinin iç dünyası ile ilgili çok önemli ipuçları verirken Adl yazısına şöyle devam ediyor 
     "Afganistan’daki İslam devletinin çöküşünden sonra Irak’a geçiş operasyonunda Zerkavi’nin çok büyük bir rolü oldu. Nitekim onun Amerikalılara olan kini, kişiliğinde yeni yönler ortaya çıkarmaya başlamıştı. Ebu Musab El Zerkavi ve arkadaşları Irak’a geçmeye karar verdiğinde şivelerinin ve simalarının Irak’ın gerçekliğine hızla karışacağına inanıyorlardı. Onların beklentisi ABD’nin er veya geç, öyle ya da böyle rejimi düşürmek için Irak’a girme hatasına düşeceği yönündeydi. İşte o vakit karşılarında olmalı ve direnişi yönetmeliydiler." 
     
     ’İRAN KOLU, BİZİ SARSAN BİR ŞEKİLDE ÇÖKTÜ’ 
     Seyf El Adl bölgedeki El Kaide örgütlenmesini anlatırken de şu ifadeleri kullanıyor 
     "Afganistan işgalinin başladığı dönemde Zerkavi ile birlikte bir komuta merkezi ve ona bağlı İran kolunu oluşturduk. Hatta Arap Yarımadası, Kuveyt ve Birleşik Arap Emirlikleri’nden gelen kardeşlerimiz bizden de önce, beraberlerinde büyük miktarlarda para ile bölgeye intikal etmişlerdi bile. Ne var ki İran kolu bizi sarsan bir şekilde çöktü. Bu çöküş, planlarımızın yüzde 75’ini bozarken, örgütün yüzde 80’i İran tarafından tutuklandı". 
     O dönemde bazı kaynaklar, İran’daki tutukluların arasında Seyf El Adl’in de bulunduğunu belirtmişti. Tersi anlaşılıncaya dek uzun süre durum bu şekilde kabul edildi. 
     
     MÜCAHİTLERİN ’RUSYA ZAFERİ’ VE SONRASI 
     Allah mücahitlere kafir Ruslar karşısında zaferi nasip ettikten kısa bir süre sonra Afgan mücahitler arasında çatışmalar baş gösterdi. O zaman Arap mücahitlerin birçoğu kendi ülkelerine dönmeyi düşünüyordu. Kuşkusuz Suudi, Yemenli ve Ürdünlü kardeşlerimiz için fazla bir sorun yoktu. Yönetimleri onlar için bir sıkıntı teşkil etmeyecekti, ancak Lübnanlı, Suriyeli, Cezayirli ve benim gibi Mısırlı kardeşlerim için seçenekler belliydi. Ya Afganistan da kalacaktık, ya cihat yapılan sıcak bölgelere kayacaktık ya da bizim için nispeten güvenli, merkezi yönetimin zayıf olduğu ve bizi destekleyen unsurların barındığı topraklara geçecektik. 
     Biz Sudan ve Somali gibi merkezi hükümetin zayıf olduğu bazı Afrika ülkelerini düşünürken bazı kardeşlerimiz erken davranıp, dağılan Rusya’dan ayrılan yeni cumhuriyetlere geçerken, bir kısım kardeşlerimiz de yakın çevreye dağıldı. Daha bilinçli ve sadık bir grup kardeşimiz El Kaide’nin çekirdek takımı ise olup bitenleri bir yenilgi olarak görüyordu. Onlara göre düşmanla savaşarak birlikte geçirilen onca zaman ve edinilen onca deneyim, ortaya çok sadık ve nitelikli neferler çıkarmıştı. Onların amaçsızca sağa sola dağılmalarını izlemek yerine onları kutsal amaca odaklamak gerekiyordu. Mübarek El Kaide cihadı bu yolda atılmış ilk adımdı." 
     
     ’ÜRDÜN’DE GELECEĞİ ÇOK PARLAK KARDEŞLERİMİZ VAR’ 
     Adl bu noktada Zerkavi’nin doğuşuyla ilgili bilgiler de veriyor "Böylece mücahit kardeşlerimizin en seçkinlerini belirlemeye koyulduk. Ürdünlü ve Filistinli kardeşlerimiz hemen göze çarpıyordu. O sıralar Ürdün ulusal güvenlik mahkemelerinde yargılanan Ebu Musab El Zerkavi’nin davasını ve onun tarihi savunmasını yakından izliyorduk". 
     O zamanlar örgütün ileri gelenlerinden olan Ebu Kutade El Filistini’nin "Ürdün’de geleceği çok parlak kardeşlerimiz var" diyerek Zerkavi ve arkadaşlarından bahsettiğini yazan Seyf El Adl şöyle devam ediyor "1999 yılının başlarında serbest kaldıklarını duyduğumda çok sevindim. Hemen Pakistan’a geldi. Oradan Çeçenistan’a geçmek istiyordu, ancak ikamet belgesi sorun olunca Pakistanlı yetkililerce tutuklandı. Ülkeyi terk etmesi şartıyla serbest bırakıldığında Afganistan’a geçmekten başka çaresi yoktu". 
     
     ’FİLİSTİN HAKKINDAKİ BİLGİLERİNİ ZAYIF BULDUM’ 
     El Adl, Zerkavi ile ilk karşılaşmalarında onunla garip şekilde benzer kişiliklere sahip olduğunun farkına vardığını yazıyor. Onun da kendisi gibi çok sert ve kararlı bir mizaca sahip, hedefleri belli bir insan olduğunu söyleyen El Adl, Zerkavi’yi, "Konuşarak kendini ifadede çok başarılı olmasa da inandığından dönmeyen samimi biri" olarak tanımlıyor. Satırlar arasında ona Ürdün ve Filistin hakkında sorular sorduğunu belirten El Adl, Zerkavi’nin Ürdün’ü iyi tanıdığını, ancak Filistin hakkındaki bilgilerini zayıf bulduğunu da belirtiyor. 
     
     ’ZERKAVİ 45 GÜNLÜK ÖZEL EĞİTİMDE YÜKSEK PERFORMANS SERGİLEDİ’ 
     El Kaide lideri Usame bin Ladin ve diğer ’uzmanların’ onayı alındıktan sonra, Afganistan’ın İran sınırına yakın kenti Hirat’ta bir askeri eğitim kampı kurduklarını yazan El Adl, bunu İran yolunun adamlarının geçişi için daha güvenli ve rahat olması nedeniyle tercih ettiklerini belirtiyor. El Adl, Zerkavi’yi ve iki arkadaşını 45 günlük özel bir eğitime tabi tuttuklarını ve hepsinin çok yüksek bir performans sergilediğini belirtiyor. 
     Eğitimden sonra Suriyeli iki yeni katılımcıyla birlikte Hirat kampına gittiklerini belirten El Adl, günler ve aylar geçtikçe kamp sakinlerinin sayısının arttığına değinerek, Zerkavi’nin liderlik sıfatının bu süre içerisinde büyük bir gelişim gösterdiğini yazıyor. 
     
     ’ZERKAVİ’NİN, 11 EYLÜL’ÜN PLANLANMASIYLA İLGİSİ YOK’ 
     El Adl, 11 Eylül saldırısının planlanması ile Zarkavi’nin bir ilişkisi olmadığını ve bunu da planı gerçekleştikten sonra öğrendiğini öne sürüyor. 2001’in sonlarına doğru Amerikan ordusu Afganistan’a girince İran’a yakın bölgelerdeki Şii gruplar Taliban’a ve dolayısıyla da müttefikleri olan El Kaide’ye saldırmıştı. El Adl, bölgedeki El Kaide üyelerinin ve geride kalan Taliban güçlerinin 135 araçlık bir konvoyla Kandahar’a çekildiğini de yazdı. İlk karışıklık atlatılınca önceden planlandığı gibi Zerkavi ve yanındakiler önce İran’a sonrada Irak’a geçti. 
     
     ’EL KAİDE SADDAM İLE İLİŞKİ KURMAKTAN ÖZELLİKLE KAÇINIYORDU’ 
     Seyf El Adl, El Kaide ile devrik Irak lideri Saddam Hüseyin arasındaki ilişkiyi ise şöyle anlatıyor 
     "El Kaide, Amerikalıların iddia ettiğinin tersine Saddam ile ilişki kurmaktan özellikle kaçınıyordu, çünkü böyle bir bağlantının ABD’nin işine geleceğini ve bunu savaşını meşrulaştırmak için kullanacağını biliyorduk. Dolayısıyla Irak’a girişimiz Saddam kontrolünde olmayan kuzey bölgesinden oldu. Burada Ensar El İslam örgütünden kardeşlerimizin yardımı işimizi bir hayli kolaylaştırdı. Kuzeyden bir kez girince yavaş yavaş Sünni kardeşlerimizin bulunduğu güney bölgelere kayacaktık. Bize yakın kardeşler daha o zamandan bu bölgelerdeki hazırlıkları başlatmıştı. Amerikan istihbaratı bu hareketlerimizin farkındaydı. Basına, İran’ın uluslararası terörü desteklediği yönünde haberler yayarak üzerlerinde baskı oluşturdu. Derken İran bir operasyonla, topraklarında Irak’a geçmek için bekleyen kardeşlerimizin yüzde 80’ini tutukladı. Bu operasyon planlarımızın yüzde 75’ini olumsuz yönde etkiledi." 
     
     ’ABD’NİN AFGANİSTAN’DAKİ VAHŞETİ ONDA DERİN İZLER BIRAKMIŞTI’ 
     El Adl, Zerkavi ile son kez görüşmelerini anlattığı bölümde de şu ifadeleri kullandı 
     "O, Irak’a yapması gerekenleri yapmaya gidiyordu. Ben de Afganistan’a önceden çalıştığımız planları takip için dönüyordum. Vedalaştık. Kardeşim Zerkavi’yi son görüşümdü. Amerikalıların Afganistan’daki bombardımanlar sırasında sergilediği vahşet onda derin izler bırakmıştı. Zerkavi Amerikalılara karşı müthiş bir kin duyuyordu. Nitekim onun Amerikalılara olan kini, kişiliğinde yeni yönler ortaya çıkarmaya başlamıştı. Bu yeni kişilik hakkında sizlere detaylı bir şekilde yazamıyorum, çünkü daha önce de belirttiğim gibi, bu onu son görüşümdü." 
     
</TEXT>
</DOC>
