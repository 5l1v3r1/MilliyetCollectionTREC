<DOC>
<DOCNO> 341887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy18.html </URL>
<DATE> 2005/05/12/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Öcalan'ın yargı kronolojisi... 
</HEADLINE>
<TEXT>

     Terör örgütünün elebaşı Abdullah Öcalan 16 Şubat 1999 tarihinde Kenya’da yakalanarak Türkiye’ye getirildi. Öcalan’ın yargılanmasına 31 Mayıs 1999 tarihinde İmralı Adası’nda başlandı. Abdullah Öcalan 9 duruşma sonunda 29 Haziran’da ölüm cezasına çarptırıldı. Öcalan’ın ölüm cezası daha sonra, müebbet ağır hapse dönüştürüldü. 
     Avrupa İnsan Hakları Mahkemesi’nin adil yargılanma hakkının ihlal edildiği yönünde görüş bildirdiği mahkemenin askeri üyesi 7. duruşmada yasa değişikliği sonucu çıkarılarak, yerine sivil üye Mehmet MARAŞ atanmıştı. 
     30 binin üzerinde kişinin ölümünden sorumlu olan terör örgütünün elebaşı Öcalan’ın 16 Şubat’ta yakalanmasıyla başlayan süreç şöyle gelişti 
     Öcalan Kenya’da yakalanıp Türkiye’ye getirildikten sonra İmralı Adası’na konuldu. 
     Yargılamayı, kapatılan Ankara DGM’nin yapacağı kesinleşince, dönemin Ankara DGM Cumhuriyet Savcıları Talat Şalk, Hamza Keleş ve Nuh Mete Yüksel, İmralı Adası’na giderek, Öcalan’ın ifadesini aldı. Güvenlik güçlerince, 16-21 Şubat tarihleri arasında ifadesine başvurulan Öcalan, daha sonra, savcıların hakkındaki suçlamalara ilişkin yönelttiği soruları yanıtladı. 
     Öcalan, 23 Şubat’ta, hakkındaki 3 gıyabi tutuklama müzekkeresi Ankara 2 No’lu DGM’nin üyesi Mehmet Maraş tarafından vicahiye çevrilerek, tutuklandı. 
     Öcalan’ın, Türkiye genelindeki dosyaları, Ankara 2 No’lu DGM’de Med Tv’de yaptığı bir konuşma dolayısıyla hakkında, Türk Ceza Kanunu’nun "devlet hakimiyeti altında bulunan topraklardan bir kısmını devlet idaresinden ayırarak, başka bir devlet kurmaya matuf fiil işleme" suçunu düzenleyen ve "vatana ihanet" başlığını taşıyan 125. maddesine göre ölüm cezası istemiyle yargılandığı dava ile birleştirildi. 
     Öcalan hakkındaki davanın görülmesine 31 Mayıs’ta İmralı Adası’nda başlandı. 
     Başkan Turgut Okyay, üyeler Hüseyin Eken ve Hakim Albay Abdulkadir Davarcıoğlu’ndan oluşan mahkeme heyetinin karşısına özel olarak hazırlanan salondaki cam bölme içinde çıkarılan Öcalan, ilk duruşmada barış ve kardeşlik için yaşamak istediğini belirtti, şehit yakınlarından özür diledi. 
     İddia makamında, DGM Cumhuriyet Başsavcısı Cevdet Volkan ile Cumhuriyet Savcısı Talat Şalk yer aldı. 
     Ankara 2 No’lu DGM, askeri üyelerin DGM’lerden çıkarılmasına ilişkin Anayasa değişikliği tartışmalarını dikkate alarak, Ceza Muhakemeleri Usulu Kanunu’nun 381. maddesinin 2. fıkrası gereğince sivil üyenin duruşmaları başından beri salondan izlemesi için tutanak düzenledi. 
     Davada, Öcalan ve avukatlarının savunmalarını, müdahil tarafın da iddialarını bildirmesinin ardından, altıncı gün duruşmasında, Cevdet Volkan ve Talat Şalk tarafından hazırlanan esas hakkındaki mütalaa 8 Haziran’da açıklandı. Esas hakkındaki mütalaada, iddianamede olduğu gibi, Öcalan’ın TCK’nın 125. maddesi gereğince cezalandırılması talep edildi. 
     Ankara 2 No’lu DGM’nin yedek üyesi Mehmet Maraş, Anayasa ve DGM Yasası’nda yapılan değişiklikle askeri üye Hakim Albay Aldülkadir Davarcıoğlu’nun yerine, 23 Haziran’da yapılan 7. duruşmada heyete katıldı. Aynı duruşmada, Abdullah Öcalan, esas hakkındaki savunmasını yapmaya başladı. Öcalan, "Bugüne kadar yapılanların sorumluluğunu taşıdığını, savunmasının hukuki değil, siyasi olduğunu" kaydetti. 
     Öcalan’ın avukatları, duruşmanın 7. günü öğleden sonra ve 8. günde esas hakkındaki savunmalarını yaptılar. Savunma avukatları, Öcalan’ın, TCK’nın 125. maddesine göre değil, "silahlı çetenin kurucusu olmak" fiilini düzenleyen 168-1. maddesine göre cezalandırılması gerektiğini ileri sürdüler. Avukatlar, bunun gerekçesini de Öcalan’ın, "hiçbir eyleme katılmaması, genel ve soyut talimatlar vermesi, bunun da örgüt liderliğinin doğal sonucu olması" olduğunu öne sürdüler. Öcalan hakkında "ceza indirimini" öngören TCK’nın 59. maddesinin de uygulanmasını talep eden avukatlar, savunmalarını 24 Haziran Perşembe günü tamamladı. 
     Ankara 2 No’lu DGM Heyeti, dosyanın incelenip kararın açıklanması için duruşmayı 29 Haziran 1999 Salı gününe bıraktı. 
     Ankara 2 No’lu DGM’nin Başkanı Turgut Okyay, 29 Haziran 1999 Salı günü yapılan karar duruşmasında, terör örgütü elebaşı Öcalan’ın TCK’nın 125. maddesine göre oybirliği ile ölüm cezasına çarptırıldığını açıkladı. 
     Resen de temyize tabi olan hüküm, Öcalan’ın avukatları tarafından da temyiz edildi. 
     Yargıtay Cumhuriyet Başsavcısı Vural Savaş, temyiz istemine ilişkin olarak hazırladığı tebliğnamede, Öcalan hakkında verilen kararın usul ve yasaya uygun olduğunu belirterek, onanmasını istedi. 
     Temyiz incelemesini yapan Yargıtay 9. Ceza Dairesi, davanın temyiz duruşmasını 7 Ekim Perşembe günü olarak belirledi. Öcalan’ın avukatları mazeret bildirince temyiz duruşması, "kesin süre" verilerek 21 Ekim Perşembe gününe ertelendi. Öcalan’ın avukatları, bu duruşmada usul ve esasa ilişkin temyiz gerekçelerini dile getirdi, müvekkilerinin kaleme aldığı 30 sayfalık savunmasını okudu. 
     Yargıtay 9. Ceza Dairesi, savunmaların ardından kararın 25 Kasım Perşembe günü açıklanacağını bildirdi. 9. Ceza Dairesi, ölüm cezasını oybirliğiyle onamasının ardından, dosyayı yerel mahkemeye gönderdi. 
     Öcalan’ın avukatları da infazın durdurulması istemiyle AİHM’e başvurdu. 
     Yerel mahkemenin, dosyayı, TBMM Başkanlığı’na iletilmek üzere gönderdiği Adalet Bakanlığı, dosyayı Başbakanlık’a ulaştırdı. 
     Dosyanın, Başbakanlık’ta bulunduğu süre içinde ölüm cezasının kaldırılmasına ilişkin düzenleme yapıldı. 
     Başbakanlık Personel ve Prensipler Genel Müdürlüğü, 19 Eylül 2002 tarihinde ölüm cezasına hükümlü Öcalan hakkındaki dava dosyasını, 4771 Sayılı Çeşitli Kanunlarda Değişiklik Yapılmasına Dair Kanun’un Geçici 1. maddesi uyarınca işlem yapılmak üzere yerel mahkemeye iade etti. 
     Ankara 2 No’lu DGM de, Abdullah Öcalan’ın ölüm cezasını, müebbet ağır hapse çevirdi. 
     Öcalan’ın avukatları, adil yargılama hakkının ihlal edildiği gerekçesiyle de AİHM’e başvurmuştu. 
     
</TEXT>
</DOC>
