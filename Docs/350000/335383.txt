<DOC>
<DOCNO> 335383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/siyaset/siy05.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin, Selçuk'la yemekte buluşmuş 
</HEADLINE>
<TEXT>


ŞÜKRAN PAKKAN İstanbul 


Enerji yolsuzluğu iddianamesine adı geçmesine rağmen dokunulmazlığının kaldırılması yönünde hakkında fezleke hazırlanmayan AKP Genel Sekreteri İdris Naim Şahin'in, davanın bir numaralı tutuklu sanığı işadamı İbrahim Selçuk ile yüz yüze görüştüğü ortaya çıktı. Şahin'in aralıkta İstanbul'un gözde restoranlarından Papermoon'da Selçuk'la yemek yediği ifade edildi. Selçuk'un bakanlıktaki bir dosyanın yargıya intikal etmemesi için Şahin'i devreye soktuğu öne sürülmüştü. İddialara göre, 12 Aralık 2004'te Papermoon'daki yemeğe Şahin ve Selçuk'la birlikte İSKİ Genel Müdürü Dursun Ali Çodur da katıldı. Yemek sırasında telefon kartlarının da değiştirilerek bazı görüşmeler yapıldığı öne sürüldü. Çodur, yemeğin Sabah gazetesine yansıması üzerine dün yaptığı yazılı açıklamada, "Şahin'le dostluğumuz vardır ve yemek tamamiyle dost yemeğidir" dedi. Milliyet'in sorularını Çodur adına yanıtlayan İSKİ Eğitim ve Kültür Hizmetleri Daire Başkanı Cafer Uzunkaya, yemeğin Şahin'in daveti üzerine gerçekleştiğini söyledi. 



</TEXT>
</DOC>
