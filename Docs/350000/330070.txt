<DOC>
<DOCNO> 330070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun32.html </URL>
<DATE> 2005/04/04/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Fransa'da Papa için bayraklar yarıya indi, 'laiklik' tartışması alevlendi 
</HEADLINE>
<TEXT>

     Fransa'da Papa İkinci Jean Paul'ün ölümü dolayısıyla bayrakların yarıya indirilmesi, laiklikle ilgili tartışmanın yeniden alevlenmesine yol açtı. 
     Yeşil ve Sosyalist Parti'nin bazı üyeleri, laikliğe aykırı olduğu gerekçesiyle bayrakların yarıya indirilmesi kararına karşı hükümete tepki gösterdi. 
     Hükümet Sözcüsü Jean-François Cope, ''bayrakların yarıya indirilmesinden dolayı ortaya çıkan polemikten üzüntü duyduğunu'' söyledi. 
     ''Papa İkinci Jean Paul'ün ölümünün herkes tarafından üzüntüyle karşılandığını'' belirten Cope, ''Jean Paul kendisini barışa adamış çok özel biriydi'' dedi. 
     Sosyalist Parti Senatörü Jean-Luc Melenchon, laiklikle ilgili yasaya aykırı olduğu gerekçesiyle bayrakların yarıya indirilmesine karşı çıkmıştı. 
     Paris Belediyesi'nin Yeşil Parti'den Başkan Yardımcısı Yves Contassot, bayrakların yarıya indirilmesini ''kesinlikle yersiz'' bir davranış olarak değerlendirmiş ve bu konuda Cumhurbaşkanı Jacques Chirac'ı suçlamıştı. 
     Din ve devlet işlerinin birbirinden ayrı tutulmasını öngören laiklik yasası, Fransa'da 1905 yılından bu yana yürürlükte. 
     
</TEXT>
</DOC>
