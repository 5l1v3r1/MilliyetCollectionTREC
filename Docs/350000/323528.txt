<DOC>
<DOCNO> 323528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/guncel/agun.html </URL>
<DATE> 2005/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyamet geldi kıyıdan döndü 
</HEADLINE>
<TEXT>


İstanbul'da önceki akşam batan gemideki 7 TIR'ın 22'şer ton LPG yüklü tankları kentin kıyılarına yayıldı. Uzmanlara göre patlama olsa toplu ölümler yaşanabilirdi 

Lube Ayar 

İstanbul'da Zeytinburnu'nun 2 mil açığında önceki akşam "DD - 1" adlı ro - ro gemisindeki LPG yüklü 7 TIR, şiddetli lodos yüzünden denize düştü. Ardından hızla batan gemideki 8 mürettebat kurtarıldı. 22'şer ton LPG yüklü tanklar akıntıya kapılınca İstanbul büyük tehlike yaşadı. Kayalara çarpan bir tank delinirken, şans eseri yangın çıkmadı. Geminin kaza saatinde LPG taşımasının yasak olduğu belirtildi. 

Akıntı sürükledi 
Alize Denizcilik'in Denizciler Dayanışma Derneği'nden kiraladığı 335 grostonluk gemi, Argaz'a ait LPG yüklü 7 TIR'la önceki akşam Zeytinburnu'na hareket etti. Lodosun etkisiyle saat 22.05'te gemideki TIR'lardan biri zincirlerini kopararak denize düştü. Dengesi bozulan gemideki diğer TIR'lar da sırayla Marmara Denizi'ne gömüldü. 
Kurtarma ekipleri 8 mürettebatı kurtardı. Bu sırada LPG yüklü tanklar, çekicilerden kopmaya başladı. Kıyı Emniyeti'nin tüm ekipleri gece boyunca tankları birbirinden uzaklaştırmak ve kıyıya çarpmalarını engellemek için çalıştı. Sabah Eminönü sahil şeridine yayılan 5 tanker çekilerek Haydarpaşa Limanı'na götürüldü. Diğer 2 tanker ise Ahırkapı sahiline yönlendirildi. Kıyıda kontrol altında tutulan ve dolu olan bir tankerden çarpmanın etkisiyle gaz sızıntısı başladı. Kayalara çarpma sonucu delinen ve gazı boşalan diğer tanker de Ahırkapı açıklarında kaldı. 

'Çok şanslıydık' 
Olay yerinde inceleme yapan Ulaştırma Bakanı Binali Yıldırım, "Kaza işletme hatasından kaynaklandı. Bu havalarda bu tip küçük gemilerde kamyonların bağlanması veya denize çıkmamak lazım" dedi. Ulaştırma Bakanlığı Müsteşar Yardımcısı Barış Tozar da geminin kaza saatinde seferde olmaması gerektiğini belirterek şunları söyledi "Liman Başkanlığı olayla ilgili soruşturma başlattı. Felaket tellallığı yapmak istemiyorum ama çok şanslıydık". 
Yetkililer, olası bir patlama durumunda 3 kilometrekarelik bir alanın etkileneceğine dikkat çekti. 

Patlasaydı neler olurdu 

Kıyı Emniyeti ve Gemi Kurtarma İşletmeleri Genel Müdürlüğü'ndeki uzmanlar, "Eğer kaza sırasında LPG tankları patlasaydı, lodosun da etkisiyle İstanbul büyük bir felaketle karşı karşıya kalırdı" dediler. Uzmanlar, neler olabileceğini şöyle sıraladılar 
Yangın lodosun etkisiyle Bakırköy - Sirkeci sahil yoluna hızla sıçrayabilir. Orada bulunan araçlar, deniz taşıtları, iskele, limanlar büyük zarar görebilirdi. Sahilde yaşayanlar için toplu ölümler meydana gelebilirdi.Yangın, irili ufaklı tekne ve gemilere de sıçrayabilir, daha büyük bir facianın doğmasına neden olabilirdi.Eğer yangın orada bulunan amonyak yüklü tanker veya petrol yüklü tankere sıçramış olsaydı tehlike daha da büyük olabilirdi. Bu durumda İstanbul'da kıyamet yaşanabilirdi.Denizde büyük bir kirlilik meydana gelebilirdi.İstanbul Boğazı uzun bir süre gemi trafiğine kapalı kalabilirdi.Lodos yüzünden tehlike kısa zamanda kontrol altına alınamazdı. 


</TEXT>
</DOC>
