<DOC>
<DOCNO> 334377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun02.html </URL>
<DATE> 2005/04/18/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Irak'ta Şii rehine tartışması 
</HEADLINE>
<TEXT>

     Irak'ın Maden kasabasında Sünni bir grup tarafından kaçırıldığı belirtilen Şiilerle ilgili farklı bilgiler geliyor. 
     Amerikan AP ajansı, Savunma Bakanlığı'ndan Haydar Hayun'a dayanarak, Maden'de Iraklı ve Amerikalı güçlerin, düzenledikleri operasyonlarda yaklaşık 15 Şii aileyi kurtardığını, 5 militanı da yakaladığını duyurdu. Haberde, hükümetin gerilimi barışçı şekilde çözmeye çalıştığı belirtildi. 
     Reuters ajansı ise bu operasyonlarda rehine bulunamadığını aktardı. Haberde, Irak geçici Ulusal Güvenlik Bakanı Kasım Davud'un mecliste yaptığı konuşmada, ''teröristlerin bulunduğundan şüphelendikleri 3 bölgeye baskın düzenlendiği, ancak kimsenin bulunamadığı, diğer bölgelere de yakında saldırı düzenleyecekleri'' sözleri aktarıldı. 
     Maden'e bugün rehineleri bulmak için düzenlenen operasyonlara, ağır silahlı 3 Irak tugayının katıldığı belirtiliyor. 
     
     REHİNE SAYISI DA TARTIŞMALI 
     Iraklı yetkililer, rehine sayısına ilişkin olarak da 3 ila 150 arasında çeşitli rakamlar veriyor. 
     Reuters ajansının haberine göre, Bağdat'taki üst düzey bir Şii yetkili, Maden'de kadın ve çocukların da bulunduğu 150 kişilik Şii grubunun cuma günü rehin alındığını, militanların tüm Şiilerin kenti terk etmesini istediklerini söyledi. 
     Bir polis görevlisi ise rehine sayısının 3 civarında olabileceğini, bunun da adam kaçırmayla ilgili durumun bir parçası olduğunu belirtti. 
     Resmi Irak televizyonu, dün silahlı kişilerin rehineleri 24 saat içinde öldürmeye başlayacaklarını duyurdu, ancak bu konuda da bugün bir bilgi gelmedi. 
     Yakında görevinden ayrılacak Başbakan İyad Allavi, Sünni-Şii savaşını kışkırtmak için Irak'taki El Kaide grubunun Şii rehineleri kaçırdığını söyledi. Irak'taki El Kaide Cihad grubu ise Maden'e baskın düzenlemek için rehine krizinin uydurulduğunu iddia etti. 
     
</TEXT>
</DOC>
