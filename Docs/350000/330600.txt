<DOC>
<DOCNO> 330600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/spor/axspo02.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan itiraz 
</HEADLINE>
<TEXT>


Alman hoca, Türkiye Kupası'nda grup maçları uygulamasını düşünen Futbol Federasyonu'nu uyardı, "Bu hamle organizasyonu daha sıkıcı yapabilir. Eliminasyon sisteminden vazgeçilmemeli" düşüncesini savundu 


Futbol Federasyonu'nun 2005 - 2006 sezonunun planlanması ile ilgili düzenlediği toplantıya katılan Teknik Direktör Daum 15 sayfalık bir rapor sundu. Alman hoca, Türkiye Kupası'nda eliminasyon sisteminin devam etmesi gerektiğini, UEFA Kupası'ndaki gibi grup maçları uygulamasının sıkıcı olabileceğini belirtti. Kupa maçı tarihlerinin daha ilgi çekebilecek dönemlere çekilmesini öneren Christoph Daum, Türkiye Kupası isim hakkının pazarlanmasının da önemini vurguladı. 

Final çok erken 
Fenerbahçe'nin hocası 12 Nisan 2006'da oynanacak kupa finalinin 3 Mayıs'ta yapılmasını da istedi, "Ligin bitimine altı hafta kala final düzenlemek çok erken" yorumunda bulundu. 
Rezerv Lig ile ilgili de geniş bir taslak hazırlayan Daum, "Sadece Rezerv Lig'in oluşumuyla alt yapı sorunları çözülmez. Aynı zamanda tüm alt yapı antrenörlerinin gelişimi, dolayısıyla uzun dönemli ve sürekliliği olan kaliteli alt yapı antrenmanı sağlanmalı" görüşünü savundu. Daum, Rezerv Lig'in ilgi görmesi için lig maçları ile aynı güne isabet etmesi gerektiğini, pazarlama açısından sadece pazartesi gününün uygun olduğunu belirtti ancak bunun da deplasmanlar düşünüldüğünde kulüplere ek masraf çıkaracağını kaydetti. 

Serhat şoku 

YUSUF DURSUN 

Fenerbahçe, Sakaryaspor maçının hazırlıklarını dün yaptığı çift idmanla sürdürürken akşam çalışmasında Serhat sakatlandı. Sağ ayak bileği dönen genç futbolcunun çekilen MR'ı temiz çıkmasına rağmen hafta sonundaki karşılaşmada oynamasının zor olduğu bildirildi. Serhat'ın MR'ı bugün bir kez daha çekilecek. 
Sakatlığı nedeniyle yaklaşık 20 gündür formasından uzak kalan Servet ise düz koşulara başladı. Bu arada sakat olan Nobre dünkü idmana katılmadı. 
Teknik Direktör Christoph Daum çalışmada isteklerini yapmayan oyunculara sert uyarılarda bulundu. Sık sık idmanı yarıda keserek yanlışları tek tek gösteren Alman hoca antrenman öncesinde futbolcularıyla özel görüşme yaptı. 

Otelde kaldı 

Fenerbahçe'nin, yıldız oyuncusu Nicolas Anelka'nın ev problemi bir türlü çözülemiyor. Fransız futbolcunun şartlarına uygun yer bulmakta zorlanan Sarı - Lacivertli yönetim bu konuda büyük sıkıntı yaşıyor. Anelka'nın ev yüzünden Tunuslu manken sevgilisini İstanbul'a getiremediği, sezon sonuna kadar otelde kalmayı sürdüreceği belirtildi. 

Le Guen iddiası 

YUSUF KOBAL 

Fransız medyası, Fenerbahçe'nin O.Lyon'u çalıştıran Le Guen'e teklif götürmeye hazırlandığını iddia etti. Son dönemlerde büyük başarılara imza atan Le Guen'in bu sezon sözleşmesinin biteceği ancak gelecek yıl takım çalıştırmak istemediği öğrenildi. Gazeteler, Fransız hocanın gönlünde İngiltere kulüplerinin yattığını yazdılar. 

'Hoş geldin baba' 

Fenerbahçe dün gece Beşiktaş Kültür Merkezi'nde ünlü komedyen Cem Yılmaz'ın gösterisini izledi. Kafileyi kapıda karşılayan Yılmaz'ın Aziz Yıldırım'a, "Hoşgeldin baba" şeklinde hitabı dikkat çekti. Polis çarşı içinde Fenerbahçeliler'e zarar verilmemesi için önlem aldı. 

Özdemir'e operasyon 

İkinci Başkan Nihat Özdemir önceki akşam Ankara'da Mesa Hastanesi'nde apandisit ameliyatı geçirdi. Hastane yetkilileri Nihat Özdemir'in sağlık durumunun iyi olduğunu belirtti. 


</TEXT>
</DOC>
