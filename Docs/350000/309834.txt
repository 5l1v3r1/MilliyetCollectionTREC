<DOC>
<DOCNO> 309834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sondun24.html </URL>
<DATE> 2005/01/27/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Rus gazetesi Avrupa, Ukrayna'yı örnek göstermeye çalışıyor 
</HEADLINE>
<TEXT>

     Rusya'da yayımlanan Kommersant gazetesi, Avrupa'nın Ukrayna'daki ''kadife devrimi'' eski Sovyet cumhuriyetlerine örnek olarak göstermeye çalıştığını ileri sürdü. 
     Gazetenin haber-yorumunda, Avrupa Konseyi Parlamenterler Meclisi'nin AKPM Ukrayna ve Gürcistan liderlerini toplantısına çağırmasında görünüşte bir gariplik olmadığı belirtilerek, ''Gürcistan'da iktidar bir yıl kadar önce, Ukrayna'da ise yeni değişti. Doğal olarak AKPM, Gürcistan'ın örgüte karşı yükümlülüklerini nasıl yerine getirdiğine, Ukrayna'nın ise ne yapmak istediğine bakmaya karar verdi. Gerçekte ise kadife devrimin iki liderinin Strasbourg'a davet edilmesinin anlamı çok daha derin'' görüşüne yer verdi. 
     Avrupa'nın AKPM'yi kullanarak hangi eski Sovyet cumhuriyetlerinin diğerlerine örnek olması gerektiğini göstermeye çalıştığını öne süren gazete, bu yaklaşımın eski Sovyet coğrafyasında önemli sonuçlarının olabileceği görüşünü savundu. 
     Gürcistan ve Ukrayna'da gerçekleşen iktidar değişimlerini ''kadife devrim'' olarak niteleyen gazete, ''Gürcistan'ın yeni yöneticileri birden Avrupa'da itibarlı konuklar oldu. Batı onlara, bugün olmasa bile yarın Avrupa'nın ortak değerleri ve normlarını paylaşmaya hazır liderler gözüyle baktı'' diye yazdı. 
     Ardından gelen Ukrayna'daki ''turuncu devrim''in Batı'ya, eski Sovyet cumhuriyetlerindeki iktidar değişikliklerinin artık yeni bir eğilim olarak ortaya çıkmaya başladığını gösterdiğini belirten gazete, ''Öyle anlaşılıyor ki, Gürcistan ve Ukrayna'yı diğerleri izleyecek'' ifadesine yer verdi. 
     Kommersant gazetesinin haber-yorumunda, ''kadife devrim''ler sonrası BTD'de yeni cepheler kurulabileceği ve bu cephelerin de BDT'yi anlamsız hale getirebileceği görüşü savunuldu. 
     
</TEXT>
</DOC>
