<DOC>
<DOCNO> 304557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/spor/aspo.html </URL>
<DATE> 2005/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre liste başı 
</HEADLINE>
<TEXT>


Fenerbahçe Teknik Direktörü Daum, yönetime takımın bir stoper, bir orta saha ve bir de forvete ihtiyacı olduğunu bildirdi, öncelikle Inter'de forma giyen milli oyuncunun transfer edilmesini istedi 

YALÇIN TÜRK 


Kamp öncesi zirve 
FENERBAHÇE Teknik Direktörü Christoph Daum, Antalya kampına gitmeden önce Başkan Aziz Yıldırım ile transfer konusunu masaya yatırdı. Alman hocanın görüşmede, takımın eksiklerini anlattığı ve geleceğe dönük planlarını anlattığı belirtildi. Tecrübeli çalıştırıcı, takıma üç takviye gerektiğini, belirlediği isimlerin şartların uygun olması halinde hemen, aksi takdirde sezon sonunda alınabileceğini bildirdi. 

Gelecek yıl için 
DAUM'UN toplantıda, "Bir stoper, bir orta saha ve bir de forvete ihtiyacımız var" dediği, orta saha için önerdiği futbolcunun ise Inter'de forma giyen Emre Belözoğlu olduğu öğrenildi. Beşiktaş'ın da transferi için aylardır uğraş verdiği milli oyuncunun, takıma büyük güç katacağını belirten Alman hocanın, UEFA Kupası'nda forma giyme şansı bulunmayan Emre'yi daha çok gelecek yıl için düşündüğü, yönetimin de harekete geçtiği ifade edildi. 

Dindane ağır basıyor 
YÖNETİMİN, forvet konusunda İngiltere'nin Manchester City takımında forma giyen Fransız yıldız Anelka için araştırma yaptığı ancak bonservisinin çok yüksek olması nedeniyle bu transferden vazgeçtiği öğrenildi. Sarı - Lacivertliler'in bu gelişme üzerine daha önce prensip anlaşmasına vardığı Anderlecht'te oynayan Dindane'ye ağırlık verdiği, genç golcünün sezon sonu beklenmeden alınabileceği kaydedildi. Ayrıca Porto'da forma giyen Luis Fabiano'nun da listede olduğu belirtildi. 

Deniz'e ağır fatura 

FUTBOL Federasyonu, Fenerbahçeli Deniz Barış'ın daha önce Gençlerbirliği Kulübü ile yaptığı sözleşmeyi ihlal ettiği gerekçesiyle söz konusu anlaşmada yer alan 1 milyon Euro'luk cezai şartı ödemesini kararlaştırdı. Gençlerbirliği Başkanı İlhan Cavcav, kararı "geç ama adaletli" olarak yorumladı, "Pazarlık yok. Bu yüzden parayı kuruşuna kadar tahsil edeceğiz. Deniz'in mal varlığı bu parayı ödemeye yeter" dedi. Deniz ise Tahkim Kurulu'na başvuracağını söyledi. 


</TEXT>
</DOC>
