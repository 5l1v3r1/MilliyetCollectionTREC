<DOC>
<DOCNO> 308739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/guncel/axgun02.html </URL>
<DATE> 2005/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
THK umduğunu bulamadı 
</HEADLINE>
<TEXT>


Konya'da Kurban Bayramı süresince toplam 120 bin hayvan kesildi. Bu ilimizde Türk Hava Kurumu'nun toplayabildiği deri sayısı ise sadece 5 bin 

KEREM PULGAT Konya DHA 

Türk Hava Kurumu THK , bu Kurban Bayramı'nda yaklaşık 120 bin küçük ve büyükbaş hayvanın kesildiği Konya'da umduğunu bulamadı. İslami vakıf ve dernekler 700 kişi ve 250 araçla kent merkezi ve ilçelerde deri toplarken, THK sadece 5 bin deri toplayabildi. 
Konya Kasaplar Odası, bayramda 120 bin küçük ve büyükbaş hayvanın kesildiğini bildirdi. THK Konya Şube Müdürlüğü yetkilileri ise, 4 günde 3 bin küçükbaş 2 bin de büyükbaş hayvan derisi toplayabildiklerini söyledi. THK Konya Şube Müdürü Nezih Dağdeviren, "Valilikten 70 araç ve 150 personel talebimiz olmuştu. Ancak sadece 30 araç ve 70 personel tahsis edildi. Bu şartlarda ancak bu kadar deri toplayabildik" dedi. 

'Bize pastanın küçük kısmı' 
Konya'da bazı İslami vakıf ve derneklerin yanı sıra, Kuran kursları ve okul yönetimlerinin de açıktan deri topladığını belirten Dağdeviren, şöyle devam etti "Bütün uyarılarımıza rağmen bu kuruluşlar deri toplamaya devam etti. Biz pastanın ancak çok küçük bir kısmını aldık." 


</TEXT>
</DOC>
