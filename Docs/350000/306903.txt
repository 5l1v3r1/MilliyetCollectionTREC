<DOC>
<DOCNO> 306903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/yasam/yas04.html </URL>
<DATE> 2005/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Caddede yarış ikizleri ayırdı 
</HEADLINE>
<TEXT>


Şehir içinde 'cadde yarışı', bu kez de Ankara'da can aldı. Nurten Haznedar, ikizinin gözleri önünde, 160'la 'yarışan' aracın altında kaldı 

TÜRKER KARAPINAR Ankara 

İstanbul'da, Bağdat Caddesi'nde yarış yapan bir aracın çarpmasıyla can veren Selin Uras ve Erdem Celasun'un başına gelenlerin benzeri Ankara'da yaşandı. Nurten Haznedar 67 ve ikiz kız kardeşi Gülten Tosun, 11 Ocak'ta 16.45'te Gazi Hastanesi'nden çıkarak evlerine doğru yürümeye başladı. Haznedar, Muammer Yaşar Bostancı Caddesi'nden yolun karşı tarafına geçmek isterken, Tosun da karşıda ikiz kardeşini bekledi. Ancak Haznedar, yolun yarısına geldiğinde, plakası belirlenemeyen bir araçla yarıştığı iddia edilen Başkent Üniversitesi Sigortacılık Bölümü hazırlık sınıfı öğrencisi Tayfur Güngör'ün 20 kullandığı aracın altında kaldı ve olay yerinde yaşamını yitirdi. 

İskelet sistemi kırıldı 
Ölü muayene tutanağında, çarpmanın şiddetinden Haznedar'ın iskelet sisteminin kırıldığı belirtilirken, polisin kaza tespit raporunda da, Güngör'ün aracının 54 metre fren izi bıraktığı, çarpmanın 47. metrede meydana geldiği, aracın Haznedar'ı 7 metre sürükleyip 4 metre fırlattığı kaydedildi. Uzmanlar, aracın tahmini hızını saatte 160 km olarak hesapladı. 

Ölen, 'kusurlu' çıktı 
Kaza tespit raporunda ayrıca, Haznedar'ın kusur oranı 8'de 5, Güngör'ün kusur oranı da 8'de 3 olarak açıklandı. Raporda, Haznedar'a fazla kusur oranı verilmesi de yaya geçidini kullanmamasına dayandırıldı. 
Haznedar'ın yakınları ise, kazanın yaşandığı yerde 30'ar metre arayla yaya geçidi olduğu, oranın okul ve hastane çıkışı olduğu ve bu nedenle bölgede azami sürati saatte 50 km. ile kısıtlayan trafik işaretleri bulunduğuna kaza tespit raporunda yer verilmediği gerekçesiyle rapora itiraz etti. 
Güngör ise, Nöbetçi 7. Sulh Ceza Mahkemesi'nin kararıyla serbest kaldı. Karara yapılan itiraz da kusur oranının düşük olması nedeniyle Ankara 12. Asliye Ceza Mahkemesi'nce reddedildi. 




</TEXT>
</DOC>
