<DOC>
<DOCNO> 338857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko17.html </URL>
<DATE> 2005/05/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kriz gitti, fonların repo sevdası bitti... 
</HEADLINE>
<TEXT>

     Bir dönem portföylerinin yüzde 86’ya varan bölümünü ters repoya ayıran yatırım fonları, enflasyon ve buna paralel faizlerde yaşanan düşüşlerin ardından, repodan vazgeçip kamu borçlanma senetlerine yöneldi. 
     Nitekim, bu yılın ilk çeyreğinde A ve B tipi yatırım fon portföylerinin yüzde 65.8’i kamu borçlanma araçlarından oluşurken, ters reponun oranı yüzde 29.5’te kaldı. 
     Sermaye Piyasası Kurulu SPK verilerini baz alarak yaptığı hesaplamaya göre, 2001 ortasında A ve B tipi yatırım fonlarının portföylerinin yüzde 85.5’i ters repoda tutulurken, kamu borçlanma araçlarının oranı sadece yüzde 7.6 civarında bulunuyordu. 
     Bu yılın Mart sonu itibariyle ise tablo tamamen tersine döndü ve kamu borçlanma senetleri yatırım fon portföylerinin üçte ikisini oluştururken, repoya ayrılan pay yüzde 29’lara kadar geriledi. 
     
     SON 1 YILLIK DÖNEM 

     Buna karşılık, son 1 yıllık dönemde fon portföylerinin dağılımında ise ciddi bir değişiklik görülmedi. 
     Fon portföyleri içinde hisse senetleri oranı yüzde 2.8’den yüzde 2.2’ye, kamu borçlanma senetlerinin oranı yüzde 66.7’den yüzde 65.8’e, ters reponun oranı da yüzde 30.5’ten yüzde 29.5’e geriledi. 
     Geçen yılın Mart ayında kullanılmayan borsa para piyasası işlemlerinin payı ise bu yılın Mart ayında yüzde 2.5 olarak hesaplandı. 
     
     YATIRIMCI SAYISI 2.8 MİLYON 

     Bu arada son 1 yılda fonların portföy değeri 3 katrilyon 86 trilyon lira, yatırımcı sayısı da 325 bin kişi arttı. 
     Buna paralel 2004 yılı Mart ayı sonunda 23 katrilyon 245 trilyon lira düzeyinde olan yatırım fonlarının portföy değeri 26 katrilyon 342 trilyon liraya, 2 milyon 485 bin kişi olan yatırımcı sayısı da 2 milyon 810 bin kişiye çıktı. 

     
</TEXT>
</DOC>
