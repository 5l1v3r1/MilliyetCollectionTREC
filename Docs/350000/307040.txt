<DOC>
<DOCNO> 307040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/guncel/agun.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınır tanımayan 'çatıkondu'cular 
</HEADLINE>
<TEXT>


İstanbul Sarıyer'de yeni "kaçak bina inşa yöntemleri" göreni şaşırtıyor. "Çatı yapma" bahanesiyle yeni kat çıkanların, "kamuflajla" yepyeni bina dikenlerin önüne geçilemiyor 

Şenol Demirci - İstanbul 

Sarıyer'de Büyükarmutlu ve Küçükarmutlu olarak bilinen Fatih Sultan Mehmet Mahallesi'nde kaçak kat yapmak için bulunan yöntemler parmak ısırtıyor. "Çatı kapatacağım" diye inşaata başlayanların bir süre sonra yeni bir kat ortaya çıkıyor, paravanlarla çevrilerek inşaat çalışması gizleniyor. 

Binalar kaçak 
Hazine, İstanbul Teknik Üniversitesi, İstanbul Büyükşehir Belediyesi, Vakıflar ve Kızılay'ın arsaları üzerine kurulu olan Fatih Sultan Mehmet Mahallesi'deki binaların büyük çoğunluğu kaçak. 
Burada yeni bina yapımına da izin verilmiyor. Ancak kaçak bina sahipleri, "Nasıl olsa yıkamazlar" diye ilginç yöntemlerle katlar çıkıyor. "Çatı" diye inşa edilen bölümlere, sonradan pencereler açılıyor. Böylece çatı yerine "daireler" ortaya çıkıyor. 

'Duvar içi' inşaat 
Bir başka kaçak inşaat gizleme tekniği ise kamuflaj. Bu yöntemi uygulayan bir gecekondu sahibi, önce gecekondusunu, sokağa bakan bölümü hariç yıktı. Evin dış cephesi yerinde dururken, arka bahçeyi kapsayacak büyüklükte yeni temel kazdı. Ardından, içerideki çalışmayı etraftan gizleyecek derme çatma bir yapı inşa etti. 2 katlı beton bir bina, böylece fark ettirilmeden inşa edildi. 

Belediye fark etmedi 
Belediye ekipleri her gün hazır beton mikserlerinin gelip gittiği inşaatı fark etmedi. 
İnşaat bitince gecekondu sahibi, dış kaplamaları sökerek yeni evini ortaya çıkardı. Sarıyer Belediyesi çalışmayı fark etti ve ceza kesti. Ancak bina yerinde kaldı. 
Bayındırlık Bakanlığı'nın verdiği inşaat birim fiyatlarına göre, bir kat inşaat yapmanın maliyeti, yoksul olarak nitelendirilecek kişiler için yüksek. Bu fiyatlara göre 100 metrekarelik bir ev inşa etmek için 25 milyar liralık harcama gerekiyor. 
Gecekonducuların proje, ruhsat ve kalite kaygısı olmadığı için fiyatın 15 milyar liraya kadar inebildiği vurgulanıyor. 

Çatılar böyle 'ev' oluyor 

SARIYER Belediyesi kat ilavelerinin önüne geçmek için 2000'de tüm yapıların çatılarını tamamlaması için mülk sahiplerine çağrıda bulundu. Bu çağrı, bazı bina sahiplerine yeni bir fırsat yarattı. "Çatı kapatacağım" diye inşaatlara başlandı. Tuğlalar örüldü, birkaç metre yüksekliğinde, "çatı" diye inşa edilen bölümlere, pencereler açıldı ve çatılar daireye dönüştürüldü. Bu tür çatıdan daireye dönüştürme işlemi mahallede h l devam ediyor. Durum açıkça görülüyor ancak önlem alınamıyor. 


</TEXT>
</DOC>
