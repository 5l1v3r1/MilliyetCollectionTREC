<DOC>
<DOCNO> 323051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/ekonomi/eko05.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'YTL aşırı değerliyse dövizi dürüst alın' 
</HEADLINE>
<TEXT>



Merkez Bankası Başkanı Süreyya Serdengeçti, döviz kurlarındaki değişime ilişkin soru üzerine, "YTL'yi aşırı değerli buluyorsanız yapacağımız şey çok açık. O da dürüst şekilde döviz almaktır" dedi. İskenderun'da 'Para Politikaları' konulu toplantıda konuşan Serdengeçti, 'hem lira aşırı değerli deyip hem de eldeki dövizi satmak için fırsat kollayanlara' ise söyleyecek sözü olmadığını bildirdi. 

'Kuruş taşımak zor' 
Serdengeçti, bir başka soru üzerine, tedavüldeki YTL'nin hafta sonu itibariyle yüzde 62 - 63 seviyesine gelebileceğini, ay sonunda da yüzde 80'e ulaşılmasının kendileri için yeterli olacağını kaydetti. Madeni para değişiminin ise 'beklendiği gibi' yavaş olduğunu ifade eden Serdengeçti, şöyle devam etti 
"Çünkü, madeni parayı taşımak ve stoklamak zor. Üstelik madeni para kullanma alışkanlığını toplum olarak terk etmişiz. Alışveriş yapıyoruz, para üstünü istemiyoruz, çok zengin olduğumuz için. Ama ABD'de en ufak para birimini kasada bırakan kimseyi görmedim. Biz de buna başlayacağız. Paranın kıymetini bileceğiz. Herkes gibi 5 kuruşun hesabını yapacağız." 
Serdengeçti, Türkiye'nin düşen bir enflasyon ortamında olduğunu, ancak fiyat istikrarı konusunda sıkıntı yaşandığını söyledi. Serdengeçti, "Enflasyon, insanların geleceği için kararlarında bir unsur olarak hedef alınmıyorsa o noktada fiyat istikrarı sağlanmış demektir" şeklinde konuştu. 


</TEXT>
</DOC>
