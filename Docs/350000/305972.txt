<DOC>
<DOCNO> 305972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/guncel/agun.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Emine Hanım'a sürpriz hediye 
</HEADLINE>
<TEXT>


Stork's Mücevherat'ın patronu Alkım, Emine Erdoğan'a 25 bin dolarlık gerdanlık hediye etti 


Başbakan Erdoğan'ın eşi Emine Erdoğan'a Moskova'da Stork's Mücevherat Yönetim Kurulu Başkanı Muammer Alkım tarafından 25 bin dolar değerinde gerdanlık hediye edildi. Erdoğan ve eşi Emine Erdoğan dün Moskova'da Türk Ticaret Merkezi'nin açılış törenine katıldı. 
Başbakan ve eşi, Stork's Mağazası'nın şubesini ziyaretinde pırlantaları incelerken, Alkım, Emine Erdoğan'a büyük bir jest yaptı ve İstanbul'da özel olarak hazırlattığı göz kamaştırıcı gerdanlığı armağan etti. Bu hediyeyi kabul eden Emine Erdoğan'a ikinci sürpriz de Belediye Başkan Yardımcısı Reisen'den geldi. 
Reisen, Alkım'ın, eşine hediye edilmek üzere kendisine verdiği 20 bin dolarlık broşu, "Eşim yanımda yok" diyerek Emine Erdoğan'a verdi. Alkım, Milliyet'e yaptığı açıklamada, "Böyle bir hediye vermeyi planlamıştım. Gerganlıkta altı oka benzer bir figür var. Sanki Türkiye'nin Avrasya'ya doğru genişlemesini ifade ediyor. Başbakan bu hediyeyi tabii ki kendisi için kabul etmedi. Emine Hanım'ın böyle bir şeye ihtiyacı yok" dedi. 
Gerdanlığın Rusya'daki fiyatının en az 25 bin dolar olduğunu, Cartier ve Bvlgari'deki fiyatının da minimum 50 bin dolar olduğunu belirten Alkım, broşun da 20 bin dolara satılabileceğini söyledi. Alkım, şöyle devam etti "Bu hediyeyi sansasyon olsun diye vermedim. Ben AKP'li de değilim. Ama Başbakanımız bu hediyelerin daha büyüğünü hak ediyor. Daha önce Erdoğan ailesinin yapısını çok beğendiğim için kendilerine bir çift aile yüzüğü göndermiştim." Erdoğan çiftinin ise gerdanlık ve broşun değeri konusunda bir bilgilerinin olmadığı kaydedildi. 

Mağazalar zinciri 
Almanya, Rusya, İsviçre ve Dubai'ye şirketleri aracılığıyla ihracat yapan, Alkım, marka yaratmak için 1997'de Stork's mücevher mağazaları zincirini kurdu. 45'in üzerinde satış noktasında mağazası bulunan Alkım, en büyük yatırımını 2004'te Antalya'da gerçekleştirerek 7200 metrekarelik bir alanda en büyük mağazasını açtı. 

Türk sanatçılar yaptı 

Özel tasarım gerdanlık pırlanta, mercan ve mor renkli bir taş olan ametist kullanılarak Türkiye'de yapıldı. 12 - 13 cm uzunluğundaki broş ise pırlanta ve mine kullanılarak dizayn edildi. Reisen'in eşine tasarlandığı için broşta Osmanlı motifi kullanıldı. 


</TEXT>
</DOC>
