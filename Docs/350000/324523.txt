<DOC>
<DOCNO> 324523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur19.html </URL>
<DATE> 2005/03/17/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Tunceli'de kadın garson yüzünden cinayet 
</HEADLINE>
<TEXT>

     Ferit DEMİR DHA 

      TUNCELİ'de bir birahanede çalışan kadın garson yüzünden çıktığı belirtilen kavgada, TEDAŞ'ta çalışan bir işçi dövülerek öldürüldü. İki yıl önce de birahanelerde çalışan kadın garsonlar nedeniyle yaşanan tartışma sonucu çıkan bıçaklı kavgada 1 kişi ölmüş, 4 kişi yaralanmıştı. 
     Dün akşam Tunceli'nin Munzur çayı kenarında bulunan Yeşil Vadi birahanesine giden ve TEDAŞ'te işçi olarak çalışan Osman İç, birahanede içki içtikten sonra ilgi gösterdiği 2 kadın garson nedeniyle birahanede bulunan başka bir grupla tartıştı. Tartışma sonucu birahaneden çıkarılan 44 yaşındaki Osman İç, sopalarla dövülerek olay yerinde öldürüldü. 
     
     10 KİŞİ GÖZALTINDA 
     Olay yerine gelen polis, görgü tanıklarının ifadesine göre 2 kadın garson, birahane sahibi ve 7 kişiyi gözaltına aldı. Osman İç'in cenazesi otopsi yapılması için Elazığ Adli Tıp kurumuna gönderildi. 
     
     KADIN GARSONLAR TUNCELİ'DE 5 YILDIR SORUN 
     Tunceli'de 5 yıldır birahanelerde çalışan kadın garsonların ahlaki çöküntüye yol açtıkları ve fuhuş yaptıkları gerekçesiyle çalıştırılmamalarını isteyen kadın ve sivil toplum örgütleri, bu konuda kampanyalar düzenleyerek 5 bin imza toplamışlardı. Tunceli'de daha önce çalışan kadın garsonlar nedeniyle çıkan kavgalarda, 1 kişi bıçaklanarak öldürülmüş, 4 kişi yaralanmıştı. Terör örgütü PKK da kadın garsonların çalıştırılmaması için birahaneleri tehdit etmiş, bir birahaneye bomba koyarak 1 kişinin yaralanmasına yol açmıştı. 
     
</TEXT>
</DOC>
