<DOC>
<DOCNO> 303080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonsiy09.html </URL>
<DATE> 2005/01/03/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Rahşan Ecevit'in açıklaması, Abdullah Gül'ü düşündürdü 
</HEADLINE>
<TEXT>

     Dışişleri Bakanı Abdullah Gül DSP Genel Başkan Yardımcısı Rahşan Ecevit'in "Din elden gidiyor" açıklamasını "Partisinin iktidarda olduğu dönemde imam hatip okullarının, Kur'an kurslarının nasıl kapatıldığı ve Türkiye'de İslamiyeti anlatacak tüm kurumların nasıl zayıflatıldığı aklıma geldi" diye değerlendirdi. 
     Gül israil, Filistin ve Amman'a yönelik üç günlük ziyareti öncesinde konuya ilişkin açıklamada bulundu. Gül ziyaretinin 9 Ocak 2005'te yapılacak Filistin başkanlık seçimleri öncesi gerçekleşmesi açısından önemli olduğunu belirtti. Gül Dışişleri Bakanı sıfatıyla bölgeye yapacağı ilk ziyareti gerçekleştireceğini belirtirken İsrail ve Filistin ziyaretinin ardından 6 Ocak günü Amman'a geçerek dokuzuncusu yapılacak Irak'a Komşu Ülkeler Toplantısı'na katılacağını bildirdi. 
     
     DİN ELDEN GİDİYOR DERİN DÜŞÜNDÜRDÜ 

     Gül'e Rahşan Ecevit'in AB sürecine ilişkin olarak basına yansıyan "Din elden gidiyor" sözleri anımsatıldı. 
     Açıklamanın çok dikkat çekici olduğunu belirten Gül "Partisinin iktidarda olduğu dönemde imam hatip okullarının, Kur'an kurslarının nasıl kapatıldığı ve Türkiye'de İslamiyeti anlatacak tüm kurumların nasıl zayıflatıldığı aklıma geldi ve bu mesajı da bugün okuyunca derin derin düşündüm" diye konuştu. 
     Gül Bülent Ecevit'in Musul'a girilmesi önerisine en iyi cevabın Genelkurmay Başkanlığı'nın Sarıkamış yiğitlerine ilişkin açıklamasında yer aldığını kaydetti. Gül "Şüphesiz ki tarihte çok büyük işler yaptık. Çok büyük toprakları yönettik ve çok iyi anılar bıraktık" dedi. 
     Bir başka soru üzerine Gül, ABD Dışişleri Bakan Yardımcısı Richard Armitage'a Türkiye'yi Kerkük konusundaki hassasiyetlerini açık biçimde aktarıldığını belirti. Gül ayrıca ABD'nin Kıbrıs için yaptığı güzel işler olduğunu ancak bunların yeterli olmadığını da Armitage'a bildirdiğini kaydetti. 
     AB'de başmüzakereci görevini istemediğine ilişkin olarak basında kendisine atfen çıkan haberlerin anımsatılması üzerine Gül "Çok yıprandığımı çok yorulduğumu yazmışlar. Benim dilimden olmadıkça bir geçerliği yoktur" diye konuştu. Gül konuyla ilgili olarak çalışmaların sürdüğünü, kararı hükümetin vereceğini sözlerine ekledi. 

     
</TEXT>
</DOC>
