<DOC>
<DOCNO> 330614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/spor/spo13.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Umut ajanlarda 
</HEADLINE>
<TEXT>


TBMM Araştırma Komisyonu'na bilgi veren Levent Bıçakcı şike, teşvik ve şiddet konularında İçişleri ve Adalet Bakanlığı'ndan yardım talep ettiklerini açıkladı 

GÜNSELİ ÖNAL 


Futbol Federasyonu Başkanı Levent Bıçakcı şike, teşvik ve şiddet konularında "ajanlık" yapması için federasyon bünyesinde "özel istihbarat birimi" kurmak üzere İçişleri ve Adalet Bakanlığı'ndan yardım istediklerini söyledi. TBMM Araştırma Komisyonu'na bilgi veren Bıçakcı, her iki bakanlıkla temasların sürdüğünü, özel güvenlik birimlerinin statlardaki şiddetin önlenmesine yetmeyeceğini, İçişleri Bakanlığı'nın özel stadyum polisi oluşturması gerektiğini ifade etti. 
UEFA Asbaşkanı Şenes Erzik de, komisyona görevi bırakması halinde yerini dolduracak kimse olmadığını söyledi. Futbolun gerçek sorununun disiplin eksikliği olduğunu belirten Erzik, bunun sorumlusunun federasyon olduğunu belirtip, "Son seçimde adalet dağıtması gerekenler bölündü" dedi. 
Galatasaray İkinci Başkanı Ergun Gürsoy ise "Levent Bıçakcı iyi bir insan. Ama federasyon yönetiminde birkaç militan Fenerbahçeli var. Alaaddin Çakıcı benim köylüm. Her hemşehrimle görüştüğüm gibi onunla da görüşürüm. Ama bunun kulüple bir ilgisi olmaz, olamaz" yorumunu yaptı. 




</TEXT>
</DOC>
