<DOC>
<DOCNO> 323893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/spor/axspo01.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Carew çarpıldı 
</HEADLINE>
<TEXT>


Ankaraspor karşısında Norveçli oyuncuyu ceza olarak tribüne gönderen Teknik Direktör Rıza Çalımbay'ın, Trabzon maçında da bu futbolcuya ilk on birde görev vermeyeceği ifade edildi 

BİLAL MEŞE 


Çok sinirlendi 
RIZA Çalımbay, Carew'e Ankara'da ilginç bir ceza uyguladı. Futbolculardan, "Sakatlığı olan bana bildirsin, dinlendireyim" diyen Çalımbay, Norveçli oyuncunun son anda, "Kasığım ağrıyor" diye mazeret üretmesine sinirlendi, bu futbolcuyu takımla birlikte Başkent'e götürdü. Genç teknik adam, Carew'i iki gün idmana çıkarmasına rağmen kadroya dahil etmedi. Carew'in gece yaşamına dikkat etmediği de öğrenildi. 

Forvet beğenildi 
GENÇLERBİRLİĞİ karşısında fazla bir varlık göstermeyen, Ankaraspor karşılaşmasında da tribünde oturan Siyah - Beyazlı futbolcunun, Trabzonspor maçında da ilk 11'de görev almayacağı öğrenildi. Ahmet Dursun'un toparlanması, İbrahim Akın'ın verimli olması nedeniyle, Rıza Çalımbay'ın kadroda fazla bir oynama yapmayacağı, Ankara'da başarılı olan ekipte sadece birkaç değişikliğe gideceği vurgulandı. 

Bir kuruş almadı 

BOSQUE'NİN gidişinin ardından Beşiktaş'ın başına geçen Teknik Direktör Rıza Çalımbay'ın, bugüne kadar bir kuruş para almadığı öğrenildi. Rıza hoca, "Beşiktaşlılık ruhu ve yeni sezondaki şampiyonluk getirecek kadro önemli. Bu yüzden tek isteğim, belirlediğim oyuncuların transferinin bir an önce gerçekleşmesi" dedi. 
TRABZONSPOR maçının hazırlıklarına dün başlayan Beşiktaş, kondisyon ve pas çalışması yaptı. İdmana, sakatlıkları bulunan Okan, İbrahim Toraman, Pancu, Juanfran, Carew ve Ronaldo katılmazken, iyileşen Veysel ile Berkant takımla birlikte çalıştı. Sağ ayak üst adalesinde lif yırtığı bulunduğu açıklanan Ronaldo'nun bu hafta da oynamayacağı ifade edildi. 

BEŞİKTAŞ GÜNLÜĞÜ 
Futbolculara konuşma yasağı 
TRABZONSPOR maçının, Avrupa'ya gidebilmek için çok önemli olduğunu söyleyen Rıza Çalımbay, Ümraniye'de sıkıyönetim ilan etti. Genç hoca, bu karşılaşmanın sonuna kadar oyuncularına konuşma yasağı koydu. Bordo-Mavililer ve takım hakkında yorum yapmalarını istemeyen Çalımbay, sadece dev maça konsantre olmalarını istedi. Kartal, hafta boyunca da Ümraniye'de rakibin kasetlerini izleyecek. 

En ucuz bilet 15 YTL 
BJK İnönü Stadı'nda cumartesi günü oynanacak Beşiktaş - Trabzonspor maçının biletleri dün satışa çıktı. En pahalısı 200, en ucuzu ise 15 YTL'den satılan biletler, Biletix gişelerinden temin edilebilecek. Siyah - Beyazlılar, rakip tribünün bilet fiyatlarını da 15 YTL olarak belirledi. 

Küfüre karşı kampanya 
BEŞİKTAŞ, statlardaki kötü tezahüratların önlenmesine yönelik kampanya başlatacak. Siyah - Beyazlılar, Başkan Yıldırım Demirören, yöneticiler, Teknik Direktör Rıza Çalımbay ve futbolcular bugün bir basın toplantısı düzenleyerek kampanyayı tanıtacak. 

Cemal Alkan görevde 
BJK TV Genel Yayın Yönetmenliği'ne Cemal Alkan getirildi. Aydın Özdalga'nın görevden ayrılmasının ardından kongre üyesi gazeteci Cemal Alkan, Siyah - Beyazlılar'ın televizyonunda işbaşı yaptı. 


</TEXT>
</DOC>
