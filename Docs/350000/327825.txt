<DOC>
<DOCNO> 327825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonsiy02.html </URL>
<DATE> 2005/03/28/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Koç Bu yıl 20 milyon turist gelecek 
</HEADLINE>
<TEXT>

     Kültür ve Turizm Bakanı Atilla Koç, Türkiye'ye, bu sezon, 20 milyon turistin gelmesinin beklendiğini bildirdi. 
     Bakan Koç, incelemelerde bulunmak üzere geldiği Adana'da Büyükşehir Belediye Başkanı Aytaç Durak'ı ziyaret ederek çalışmaları hakkında bilgi aldı. 
     Belediye Başkanı Durak, Adana'nın Karataş İlçesi belediye meclisinin büyükşehir belediyesine bağlanmayı 4'e karşı 6 oyla reddetmesinden yakınarak, ''Dünya turizmine açmayı planladığımız Karataş'ın Adana Büyükşehir Belediyesi'ne bağlanması büyük avantaj sağlar'' dedi. 
     Durak, konuyla ilgili gazetelerde çıkan ve kendisine destek veren açıklamaların yer aldığı kupürleri de Bakan Koç'a gösterdi. 
     Bakan Koç da Karataş'a büyük önem verdiklerini, burayı dünya turizmine açmayı planladıklarını belirterek, ''Büyükşehir'e bağlanması işimizi kolaylaştırır'' dedi. 
     Koç, daha sonra Büyükşehir Belediyesi Tiyatro Salonu'nda gerçekleştirilen Adana'nın merkez Seyhan İlçesi AK Parti 4'üncü Danışma Meclisi toplantısına katıldı. 
     
     YURTDIŞINDA OLUMLU İZLENİMLER 
     Kültür ve Turizm Bakanı Atilla Koç, buradaki konuşmasında da Türkiye'nin turizm potansiyeline işaret ederek, şunları söyledi 
     ''Berlin ve Moskova'da katıldığım turizm fuarlarında Türkiye ile ilgili aldığım övgüler ve büyük tur organizasyonu düzenleyen firmaların yetkililerinin söylediklerine göre, Türkiye'ye gelen turist sayısı, bu yıl artacak. Türkiye'ye bu yıl 20 milyon turist gelecek. Daha yaz gelmeden Antalya'ya 600 bin turist geldi.'' Kültür ve Turizm Bakanlıklarının birleştirilmesinin başka ülkelerce de örnek alındığını ifade eden Koç, ''Turizm Fuarı'nda görüştüğüm Bulgaristan Turizm Bakanı da aynı uygulamayı yapacaklarını söyledi. Yunan Turizm Bakanı da bu konuda çalışmalar yaptıklarını bildirdi. Demek ki biz çok iyi bir iş yapmışız'' dedi. 
     Bakan Koç, Moskova'daki ziyareti sırasında aldığı bilgilere göre yurtdışına çıkan her iki Rus'tan birinin Türkiye'yi tercih ettiğini belirterek, sözlerini şöyle sürdürdü 
     ''Yine yurtdışına çıkan her iki Rus'tan birinin ikinci ya da üçüncü tercihini de Türkiye oluşturuyor. Geçen yıl bir milyon 650 bin Rus turist Türkiye'ye gelmiş. Turizmde daha çok işler yapacağız. Türkiye'nin yeni turizm bölgelerine kavuşması ve çeşitlilik için çaba sarf edeceğiz.'' Koç, iyi gelir getireceğini düşündükleri golf turizmine de önem vereceklerini kaydetti. 
     Bakan Koç, daha sonra da Adana Valiliği'nce Gazipaşa Bulvarı'nda yaptırılan Görme Özürlüler ve Çağdaş Halk Kütüphanesi'nin açılış törenine katıldı. 
     Altı Nokta Körlere Hizmet Vakfı Genel Başkanı Mustafa Kemal Dok, bilgisayar çıktısı alınan bir yazıyı elleriyle nasıl okuduğunu Bakan Koç'a gösterdi. Dok, bilgisayarlara yüklenen bilgiler sayesinde görme engellilerin elle okumanın yanı sıra kulaklıklar aracılığıyla da sesli bilgilere ulaştıklarını bildirdi. 
     
</TEXT>
</DOC>
