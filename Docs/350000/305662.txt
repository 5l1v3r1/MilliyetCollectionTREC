<DOC>
<DOCNO> 305662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/spor/spo06.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahis konusu yaşam 
</HEADLINE>
<TEXT>


Diyarbakır'ın eski hocası Ümit Kayıhan, Galatasaray'ı yendikleri maçtan sonra, parasını Cim-Bom'a yatıran taraftarı intihardan güçlükle vazgeçirdiklerini açıkladı 

ÖZEL HABER HALİL ÖZER 


"Şehirde çoğaldı" 
DÜNYAYI saran bahis oyunlarının dramatik bir öyküsü de Diyarbakır'da ortaya çıktı. Yeşil - Kırmızılı ekibin eski teknik direktörü Ümit Kayıhan, kasım ayında kendi sahalarında oynadıkları ve Galatasaray'ı 2 - 1 yendikleri maç sonrası Diyarbakırlı bir taraftarı intihardan nasıl güçlükle vazgeçirdiklerini sadece MİLLİYET'e anlattı. Kayıhan, Diyarbakır'dan ayrılmasının başlıca nedenini de, bu şehirdeki bahis oyunlarının aşırı derecede çoğalması olarak gösterdi. 

"Çok üzüldüm" 
KAYIHAN, karşılaşmadan iki gün sonra antrenman yaparken, polislerin tesislere geldiğini belirtti. Tecrübeli hoca, "Bana 'Bizimle gelmeniz gerekiyor' dediler. Dışarı çıktık. Tesislerin karşısında bulunan apartmanın üst katında bir adam intihar etmek üzereydi. Ürperdim. Beni ilgilendirmediğini söyledim. Ancak polisler gerçeği anlatınca şaşırdım ve çok üzüldüm. Diyarbakırlı bir taraftar, tüm parasını bizim maçta Galatasaray'a yatırmış ve çılgına dönmüştü" diye konuştu. 

"Dil döktüm" 
DİYARBAKIR'IN eski çalıştırıcısı şöyle devam etti "Hemen yukarıya çıkıp, adamı vazgeçirmek için dil dökmeye başladım. Bana sürekli 'Mahvoldum. Bütün paramı Galatasaray'a yatırmıştım. Ama siz, kazandınız. Ailemin nafakasını Diyarbakırspor yüzünden kaybettim' diyordu. Yeniden konuştuk ve ikna oldu. İntihardan vazgeçip, aşağıya indi. Futbolcularla aramızda para toplayıp, yardım etmek istedik. Ama vazgeçtik. Çünkü bunu yapsaydık, bu tür olayların arkası kesilmezdi". 

Uzman görüşleri 

"İnsanlar, bahis oyunlarını hobinin ötesine taşır ve kazancının önemli kısmını yatırmaya kalkarsa, psikolojisi çok ciddi şekilde etkilenir. Bu kişide depresyona eğilim söz konusuysa, intihar hisleri taşır. Bu tür oyunları oynarken kişileri önemli miktarda para yatırmamaları konusunda uyarmak gerekir." 
Prof. Dr. Mansur Beyazyürek 


"Daha çok, çaresizlik içerisinde olanlar bu tür şans oyunlarına fazla ümit bağlarlar. Dolayısıyla o da gerçekleşmediğinde yoğun bir hayal kırıklığıyla depresyona girebilirler. Kişide zaten depresyon, çaresizlik, ümitsizlik hisleri varsa burada yaşayacağı bir hayal kırıklığı intiharı tetikleyebilir." 
Doç. Dr. Tarık Yılmaz 



</TEXT>
</DOC>
