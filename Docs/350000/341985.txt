<DOC>
<DOCNO> 341985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sontur25.html </URL>
<DATE> 2005/05/12/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Çınarcık ve Esenköy’e deniz otobüsü seferleri, bu hafta sonu başlatılacak 
</HEADLINE>
<TEXT>

     İstanbul’dan Çınarcık ve Esenköy’e deniz otobüsü seferleri, bu hafta sonu başlatılacak. 
     İstanbul Deniz Otobüsleri A.Ş’den İDO yapılan yazılı açıklamada, Çınarcık ve Esenköy’e deniz otobüsü seferlerinin 14 Mayıs Cumartesi başlatılacağı bildirildi. 
     İstanbul’dan 14 Mayıs-10 Haziran tarihleri arasında cumartesi gidiş, pazar günleri de dönüş olarak yapılacak seferlerin, 10 Haziran tarihinden itibaren ise düzenli olarak günde 3 kez gerçekleştirileceği belirtilen açıklamada, Çınarcık ve Esenköy’e deniz otobüsü seferlerinin 12 Eylül 2005 tarihinde sona ereceği kaydedildi. 
     Çınarcık ve Esenköy’e İstanbul’dan düzenlenen deniz otobüsü seferlerinin geçmiş yıllarda Bostancı ve Yenikapı terminallerinden yapıldığı hatırlatılan açıklamada, yolculardan gelen yoğun istek üzerine yeni kalkış terminallerinin Kadıköy ve Eminönü olarak değiştirildiği ifade edildi. 
     Açıklamada, vatandaşların "www.ido.com.tr" internet adresi ile "444 44 36" numaralı bilet satış ve rezervasyon hattından ayrıntılı bilgi alabilecekleri vurgulandı. 
     
</TEXT>
</DOC>
