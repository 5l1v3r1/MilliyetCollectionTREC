<DOC>
<DOCNO> 345500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/dunya/dun01.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide Zerkavi yaralı 
</HEADLINE>
<TEXT>


DIŞ HABERLER SERVİSİ 


Irak'taki El Kaide terör örgütünün başı Ebu Musab El Zerkavi'nin yaralandığı bildirildi. Zerkavi'nin lideri olduğu Irak El Kaide Cihad Örgütü'nün internet sitesinde, dün enformasyon sorumlusu "Ebu Mesire" adlı bir kişinin imzasıyla yayımlanan bildiride, Zerkavi'nin yaralandığı, yandaşlarından da onun acil şifası için dua etmeleri istendi. Zerkavi'nin yaralanmısını Hz. Muhammed'in Uhud Savaşı'ndaki yaralanmasına benzeten açıklamanın Kuran ayeti ve dualarla dolu olduğu görüldü. İngiliz Reuters ajansı, henüz doğrulanmayan bir habere göre, Zerkavi'nin Suriye sınırı yakınındaki El Kaim kasabasında yaralandığını aktardı. 
Arap kaynakları, Zerkavi'nin büyük olasılıkla çok ağır yaralı olduğu ve bildirinin de, ölümü açıklama hazırlığı olabileceğine işaret ettiler. Iraklı bir doktor, geçtiğimiz günlerde hastaneye gelen ve büyük ölçüde kan kaybeden bir kişinin tedavi için yatmayı reddederek, adamlarıyla birlikte bazı ilaçları aldıktan sonra ortadan kaybolduğunu, bu kişinin Zerkavi olduğunu TV'de yayımlanan fotoğraflardan tandığını İngiliz Sunday Times gazetesine söylemişti. Irak'taki Amerikan ordusu ve Washington, Zerkavi'nin yaralandığı haberleriyle ilgili olarak, bu konuda bilgileri olmadığını açıkladı. ABD, başına 25 milyon dolar koyduğu Zerkavi'nin daha önce de öldürüldüğü veya yaralandığı iddia edilmişti. 

2 Türk şoför öldürüldü 
Irak'ın kuzeyindeki Beyci'de dün bir Türk yakıt tankeri saldırıya uğradı. Tankerde bulunan 2 şoför öldürülürken, kimlikleriyle ilgili bilgi verilmedi. 


</TEXT>
</DOC>
