<DOC>
<DOCNO> 334746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun37.html </URL>
<DATE> 2005/04/19/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Yunanistan, Talat'tan çözüme katkı bekliyor... 
</HEADLINE>
<TEXT>

     Yunanistan, KKTC Cumhurbaşkanlığı seçimini kazanan Mehmet Ali Talat'tan Kıbrıs sorununa çözüm çabalarına katkı beklediğini açıkladı. 
     Yunanistan Hükümet Sözcüsü Teodoros Rusopulos yaptığı basın toplantısında, ''Talat'ın Kıbrıs sorununun uluslararası hukuk çerçevesinde çözümüne, daha önceki liderlere oranla daha fazla katkıda bulunmasını beklediklerini'' söyledi. 
     Gazetecilerin ''12 Nisan akşamı Dışişleri Bakanı Abdullah Gül ve Yunanistan Dışişleri Bakanı Petros Molivyatis'in Kardak çevresindeki Türk ve Yunan sahil koruma teknelerinin eş zamanlı olarak bölgeden ayrılmaları anlaşmasına vardıkları ancak iki taraftan da askerlerin buna karşı çıktığı yolundaki'' iddiaya ilişkin sorularına da yanıt veren Rusopulos, ''Bu iddialara ilişkin bilgim yok. Bakanlar görüştüler ve anlaştılar. Kısa bir süre sonra da bölgedeki tüm tekneler çekildi'' dedi. 
     
</TEXT>
</DOC>
