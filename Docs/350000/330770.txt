<DOC>
<DOCNO> 330770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonsiy22.html </URL>
<DATE> 2005/04/06/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Bakan açıkladı ''Kesinti artacak ama maaşlar düşmeyecek'' 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, sosyal güvenlik reformu kapsamında geçilecek olan yeni emeklilik sisteminin mevcut çalışanların emeklilik yaşını etkilemeyeceğini söyledi. 
     Başesgioğlu, yeni sistemde emeklilik için kesintilerin artacağını, ancak mevcut maaşların düşmeyeceğini belirtti. Başesgioğlu'nun verdiği bilgiye göre aradaki farkı yasaya konuşan geçici bir madde ile Maliye Bakanlığı karşılayacak. 
     CNN Türk Ankara Haber Müdürü Yavuz Oğhan'ın sorularını yanıtlayan Başesgioğlu, sosyal güvenlik reformu ile ilgili tartışılan konulara açıklık getirdi. 
     
     "Mevcut haliyle sürdürülemez" 

     Emeklilik sisteminin mevcut haliyle sürdürülemez olduğunu savunan Başesgioğlu, yeni düzenlemelerin gerekli olduğunu vurguladı. Normalde dört çalışana karşı bir emekli olması gerekirken bu oranın Türkiye'de 1.6 çalışana bir emekli olduğunun altını çizen Başesgioğlu, bunun sürdürülebilir bir yapı olmadığını ifade etti. 
     "Çalışabilir nüfusa bakıldığında oran 7'ye 1 gözüküyor. Ama kayıtdışı nedeniyle 1.6'ye geriledi." diyen Bakan, tüm dünyanın emeklilik sisteminde çeşitli düzenlemeler yaptığına da dikkat çekti. 
     
     Farklılıklar kaldırılacak 

     Emeklilikte yeni düzen hakkında da bilgi veren Başesgioğlu, şu anki sistemde varolan farklılıkların kaldırılacağını dile getirdi. Başesgioğlu, şöyle devam etti 
     "Bazıları prime göre emekli oluyor, bir kısmı da son maaş üzerinden emekli oluyor. Bu kalkıyor. Statü ne olursa olsun, herkes eşit ve adil bir sistem içinde olacak. Ne kadar kesinti olduysa, aylık bağlanırken bu rakam hesaplanacak ve aylık öyle belirlenecek. Yani SSK ile Emekli Sandığı arasındaki fark kalkacak." 
     
     Maaşlar düşmeyecek 

     Emeklilik siteminde yapılacak kesintilerin maaşları düşüreceği yönündeki iddialara da yanıt veren Başesgioğlu, bunun matematik olarak doğru olduğunu, ancak geçici bir maddeyle sorunun çözüldüğünü belirtti. 
     Özellikle üst düzey memurlar açısından birçok ödemenin kesintiye dahil olmadığını, ancak yeni sistemle tüm brüt ödemelerin kesintiye tabii olacağını ifade eden Bakan, şunları söyledi 
     "Kesinti miktarı arttığında otomatik olarak maaş da düşüyor. Ama bunu geçici bir madde ile hallettik. Memurların maaşlarında düşüş olmayacak. Aradaki farkı Maliye Bakanlığı karşılayacak." 
     
     Düzenleme yeni başlayanları kapsıyor 

     Yeni sistemin çalışanların emekli olma şartlarında değişiklik getirmediğinin altını çizen Başesgioğlu, düzenlemenin yasadan sonra iş hayatına girenleri etkileyeceğini kaydetti. 
     Şu anda kadınlarda 58, erkeklerde de 60 olan emeklilik yaşının da 2035 yılına kadar değişmeyeceği bilgisini veren Başesgioğlu, sonraki dönemde ortalama ömre bağlı olarak kademeli olarak artış yapılacağını dile getirdi. 
     
     Karma katsayı hesabı 

     Aylık bağlama oranlarına da değinen Başesgioğlu, şu anda Türkiye'deki oranın dünya standartlarına göre yüksek olduğunu bildirdi. 
     Emekli sandığında 2.8, SSK'da ise 2.6 olan katsayının 2015'e kadar 2.5'e indirileceğini söyleyen Bakan, çalışanların emekli aylıklarının yasanının çıkışına kadar eski katsayıdan, yasadan sonra da yeni katsayıdan hesaplanacağını aktardı. 
     
     Genel sağlık sigortası 

     Genel sağlık sigortası hakkındaki sorulara da yanıt veren Başesgioğlu, sağlıktaki sorunun bir çırpıda çözülemeyeceğini, çözümün genel sağlık sigortası olduğunu kaydetti. Bakan, koruyucu hekimlik, aile hekimliği ve sevk zincirinin kurulması durumunda sorunun çözülebileceğini dile getirdi. 
     Genel sağlık sigortası ile maliyetin artmasının kaçınılmaz olduğunu, ancak tedbir alınmazsa sağlık harcamalarının çok daha yüksek seviyelere çıkacağını vurgulayan Başesgioğlu, sağlık sigortasına geçişle maliyetlerin makul seviyelerde kalacağını belirtti. 
     Genel sağlık sigortası kapsamında çalışanlardan yüzde 12.5 prim kesileceğini ifade eden Başesgioğlu, ödeme gücü olmayan vatandaşların pirimlerini de devletin ödeyeceğini kaydetti. 

     
</TEXT>
</DOC>
