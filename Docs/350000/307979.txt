<DOC>
<DOCNO> 307979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/spor/ymese.html </URL>
<DATE> 2005/01/20/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Özlenen Kartal 
</HEADLINE>
<TEXT>



İnönü'deki son provada Beşiktaş'ı hem diri, hem de arzulu gördüm. Shakhtar Donetsk karşısında özellikle ilk yarıda Siyah-Beyazlı ekibin arzulu futbolunun yanısıra, mücadelesi zorlu maraton için umut verdi. 
Sezonun ilk yarısında sürekli kadro arayışında olan Bosque'nin Donetsk karşısına sürdüğü 11 bizce işin doğru yanıydı. Maç ve skordan çok bu 11'in zorlu maratonda iş yapıp yapamayacağı önemliydi. Kaleyi bir kenara bırakırsak Fatih Sonkaya, Çağdaş, İbrahim Toraman ve İbrahim Üzülmez dörtlüsü bu yükü çekecek kapasitede... Özellikle İbrahim Toraman ve Çağdaş, burayı en iyi şekilde kullanacaklarını dün kanıtladılar. Bu dörtlü bizce sıfır hata ile oynadı, rakibe pozisyon bile vermedi. Orta sahadaki seçim de bir başka teknik adam doğrusuydu. Ahmed Hassan ile Tümer'e kanatlarda görev vermek ve göbeğe Okan'ın yanına Tayfur'u yerleştirmekse Bosque'nin bir başka doğrusuydu bizce... Tecrübeli hocanın tek sıkıntısı forvette. Belli ki, Carew banko. Norveçli futbolcuya partnerlik yapacak diğer golcü belli değil. Burada bizce iyi bir İbrahim Akın ya da tecrübeli Pancu daha çok iş yapar. 


</TEXT>
</DOC>
