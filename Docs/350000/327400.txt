<DOC>
<DOCNO> 327400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sontur20.html </URL>
<DATE> 2005/03/26/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Türkiye ayakta 
</HEADLINE>
<TEXT>

     DOĞAN HABER AJANSI 

Mersin'de Türk bayrağına yapılan saldırıya tepkiler dün de sürdü. Yurdun dört bir yanında düzenlenen "Bayrağa Saygı" yürüyüşlerine onbinlerce vatandaş katıldı. 
     Van Ordu Caddesi'nde toplanan yaklaşık 100 bin kişi, 2 kilometrelik insan seli oluşturdu. Askeri bandonun çaldığı marşlar eşliğinde yürüyen kortejde Vali Yardımcısı Süleyman Özçakıcı, Belediye Başkanı Burhan Yenigün, Jandarma Asayiş Kolordu Komutanı Korgeneral Selahattin Uğurlu da yer aldı. Valilik önündeki Atatürk Anıtı'na gelindiğinde "Şehitler geliyor" diyerek gözyaşı döken Muhittin Kapıcı adlı vatandaş, Korgeneral Uğurlu'dan alkış aldı. Hain ve çirkin saldırıyı lanetlemek için toplandıklarını kaydeden Jandarma Binbaşı Rahmi Sönmez, "Kutsal toprakları ve bayrağı kutsallaştıran bu millet ona uzanacak olanlara izin vermeyecek" dedi. 
     Bolu Belediye Meydanı'nda toplanan binlerce kişi de "Kahrolsun PKK", "İçimizdeki hainler dışarı", "Şehitler ölmez, vatan bölünmez" sloganları attı. Atatürk Anıtı'nda sona eren yürüyüşe katılanlar arasında kızılderili kıyafetli bir kişi dikkat çekti. Abant'ta faytonculuk yapan Mustafa Kurt 40 da saldırıyı faytonuna astığı bayraklarla protesto etti. 
     Düzce'de Esnaf ve Sanatkarlar Odaları Birliği üyeleri bayraklarla donattıkları araçlarıyla konvoy oluşturdu. 
     Antalya'da saldırıya kınayan vatandaşlara Alman turist Donja Spicher 17 alkışla destek verdi. Manavgat İlçesi'nde düzenlenen yürüyüşte Abdullah Öcalan'ın maketi yakıldı. 
     Aydın'da, protestoya geleneksel kıyafetleriyle katılan efeler, İstasyon Meydanı'ndaki Yörük Ali Efe heykelinin önünde toplandı. Turistlerin de ilgi gösterdiği efeler, mavzerleriyle kurusıkı atış yaptı. 
     Kilis'te CHP'nin dağıttığı beş bin bayrağı almak isteyen vatandaşlar izdihama neden oldu. 
     Sivas'ta tekbir getirerek yürüyen yaklaşık iki bin kişinin katıldığı yürüyüşte gazilerle birlikte ön sırada yer alan şehit anneleri Neziha Topal ve Selma Taştan gözyaşlarını tutamadı. 
     Kayseri Sivas Caddesi'nde mehter takımının konseriyle başlayan yürüyüşe katılanlar, AKP İl Başkanlığı önünden geçerken "Hükemet istifa" sloganları attı. 
     Senegal'den Türkiye'ye iş görüşmesi için gelen Ayşe ve Sambasis çifti, Sakarya'daki yürüyüşe Türk bayraklarıyla destek verdi. Çift vatandaşları Türkçe "Merhaba. Türkiye'yi çok seviyoruz" diyerek selamladı. 
     Erzurum 100. Yıl Parkı'ndaki Türk Bayrağı anıtı önünde şehit çocukları adına basın açıklaması yapan Vilda Üstündağ 21 , "Vatanamızın suyunu içen, havasını soluyan ve ekmeğini yiyenler Türk Bayrağı'na el kaldırmaya yeltenerek hıyanetlik etmiştir. Vatan ve Bayrak için babalarımız şehit oldu, bizler de seve seve şehit oluruz" dedi. Üstündağ'ın annesi Nezahat Üstündağ ise iki eşinin de PKK terörü nedeniyle şehit olduğunu kaydederek, "Ancak onların katili Apo hala yaşıyor" diye konuştu. 
     Kars'ta, yaklaşık 100 kişilik bir grup Öcalan'ın fotoğrafının yer aldığı tahta bir maketi yaktı. Azerbaycan bayrağı da açan protestocular İstiklal Marşı'nı okuduktan sonra dağıldı. 
     Konya'nın Beyşehir İlçesi'ndeki yürüyüşte iki atlı topluluğun önünde bayrak taşıdı. Çanakkale Savaşı'nın bitmediğini söyleyen Kaymakam Cengiz Cantürk, "Ama bizler var oldukça bu savaşı hep biz kazanacağız" dedi. 
     
</TEXT>
</DOC>
