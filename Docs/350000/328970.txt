<DOC>
<DOCNO> 328970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy21.html </URL>
<DATE> 2005/03/31/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Erdoğan TCK'ya 45-60 günde son hali verilecek 
</HEADLINE>
<TEXT>

     TCK tartışmalarına Başbakan Recep Tayyip Erdoğan da Fas'tan katıldı. 
     Kurum ve kuruluşların değişiklik teklifi için geç kaldıklarını söyleyen Erdoğan, buna rağmen yasanın yürürlük tarihinin ertelenmesinin 'sivil siyasete verilen önemin ifadesi' olduğunu söyledi. 
     Erdoğan, 45-60 gün içinde yasaya son halinin verileceğini belirtti. 
     Bir gazetecinin, ''TCK'nın yürürlüğe girmesine 1 gün kala 2 ay erteleneceği söyleniyor. Bu erteleme süresi yeterli olacak mı '' sorusu üzerine Erdoğan, bu yasayı hazırladıkları sırada bütün ilgili kurum ve kuruluşlara gönderdiklerini, değerlendirmelerini ve katkılarını istediklerini anlattı. 
     Erdoğan, ''Bu kurumlardan bazıları bize göre geç kaldılar. Birçoğu katkıda bulunmadı veya 'gözden kaçırdık' dediler. 1 Nisan yaklaştıkça kuruluşlar 'şu noksan, şu noksan' demeye başladılar'' diye konuştu. Bakanlar Kurulu toplantısından sonraki süreçte bu konuda değerlendirmeler yapıldığını ve ''makul, çözülmesi gereken eksikler varsa bunları ne kadar sürede giderebiliriz. Bunun üzerinde duralım ve böyle bir ertelemeyi yapalım'' dediklerini anlatan Erdoğan, arkadaşlarımız sanıyorum dün o değerlendirmeyi yaptı. Bugün de bununla ilgili erteleme kararını parlamentodan geçireceklerdir'' dedi. Bu düzenleme için 45-60 gün gibi bir süre gerektiğini belirten Erdoğan, bunun farklı yorumlara değil, aksine sivil siyasete verdikleri önemin ifadesi olarak değerlendirilmesi gerektiğini vurguladı. Erdoğan, aksi takdirde ''biz yaptık oldu'', ''1 Nisan ideal tarih'' diyebileceklerini söyledi. Yürürlüğü ertelenmesi planlanan yasaların AB'ye sundukları ceza yasaları olduğunu hatırlatan Erdoğan, ''Herhalde en geç 1 Haziran'a kadar bu iş biter ve 1 Haziran'dan itibaren de yeni süreci başlatmış oluruz'' diye konuştu. 
     
     GÜL ERTELEME TEKNİK SORUNLARLA İLGİLİ 

     Dışişleri Bakanı ve Başbakan Vekili Abdullah Gül, TCK'nın yürürlüğünün ertelenme süresinin 45 gün mü, yoksa 2 ay mı olacağına henüz karar veremediklerini, ancak süreyi mümkün olduğunca kısa tutmak istediklerini söyledi. 
     Gül, Ankara'da temaslarda bulunan Kongo Dışişleri Bakanı Rodolphe Adada ile düzenlediği ortak basın toplantısında, TCK'nın ertelenmesine ilişkin soruyu yanıtladı. 
     Bakan Gül, TCK'nın yürürlüğünün ertelenmesi konusunda, kesinleşmiş bir şey bulunmadığını belirterek, buna meclisin karar vereceğini kaydetti. 
     Türk Ceza Yasası'nın büyük bir reform yasası olduğuna dikkat çeken Gül, bu yasayı ilk kez meclisin kendisinin yaptığını hatırlattı. 
     Gül, ceza yasalarının herkesi çok ilgilendirdiğini ve bu yasanın paket şeklinde gelen, çok geniş maddeleri olan bir yasa olduğunu hatırlatarak, şunları söyledi 
     ''Eski ceza yasası 1 Nisan'dan itibaren geçersiz hale gelecektir ve onun yerine bu yasa devreye girecektir. Böyle büyük bir değişikliği hükümetimiz büyük bir azimle gerçekleştirmiştir. Ama ortaya çıkan bazı teknik sorunlarla karşı karşıya kaldık. Bundan dolayıdır ki dün ve bugün TBMM'de başka bir yasa vardır. Ortaya çıkan bazı boşlukları doldurmak için yeni bir yasa çıkmaktadır. Bununla ilgili de Yargıtay'dan ve çeşitli kurumlardan tavsiyeler gelmiştir 'Eğer bunlar çıkmazsa büyük bir boşluk doğabilir, bazı önemli suçlar işlendiğinde, kaçakçılık gibi, bazı adi suçlar işlendiğinde ortaya hukuki boşluk çıkar ve büyük sıkıntı yaşarız' diye...'' Bakan Gül, bu konuyla ilgili dün meclise, Emniyet Müdürlüğü ve Gümrük Müsteşarlığı'ndan da bazı teklifler geldiğini söyleyerek, ortada teknik bir sorun bulunduğunu kaydetti. 
     ''Bununla ilgili meclisi gece-gündüz çalıştırsak da yine kısa bir süreye ihtiyaç vardır'' diyen Gül, ayrıca Cumhurbaşkanı Ahmet Necdet Sezer'in kanunları incelemek için 15 günlük hakkı bulunduğunu hatırlattı ve tüm bunları dikkate alarak dün gece Başbakan Recep Tayyip Erdoğan ile temasa geçtiklerini söyledi. 
     AK Parti Grup Başkanvekilleri ve Adalet Bakanı Cemil Çiçek'in de gece yarısı toplantı yaptığını söyleyen Gül, bu toplantıda tamamen teknik bir sorunla karşı karşıya kaldıklarını gördüklerini ifade etti. 
     Gül, sözlerini şöyle sürdürdü 
     ''Ayrıca son günlerde sivil toplum örgütlerinden de birçok talepler gelmektedir. Basın da bunun içindedir. Vaktiyle belki gerekli ilgiyi göstermemişlerdir, ama yasa devreye girince farklı sorunlarla karşı karşıya kalacaklarını gören sivil toplum örgütleri ve basın temsilcileri bunları hükümete iletmişlerdir. Dolayısıyla bunları da dikkate olarak tamamen teknik bir sorun olarak çok kısa bir gecikmeye ihtiyaç duyulmuştur.'' Bakan Gül, bununla ilgili olarak bugün TBMM'de görüşmeler yapılacağını söyledi ve ''Gecikmenin 45 gün mü, yoksa 2 ay mı olacağına henüz tam karar veremedik. Mümkün olduğunca kısa yapmak istiyoruz bunu. Ama başka bir teknik sorunla daha karşılaşmak istemiyoruz'' diye konuştu. 
     
     ''REFORM SÜRECİNİ DEVAM ETTİRECEĞİZ''- 

     Reform yasası olarak çıkan bu yasada eksik gördükleri ve sivil toplum örgütlerinin de dile getirdiği birçok konuyu dikkate alıp yasanın reformcu niteliğini daha da sağlamlaştırmak istediklerini belirten Gül, sözlerini şöyle sürdürdü 
     ''Tabii ki devreye girdikten sonra da tartışmalar devam edecektir, bunlara da hazırız. Gerekirse o zaman da düzeltmeler, teklifler gelecektir, yapılacaktır. Dinamik bir süreçtir, ama birincisi, bugünkü erteleme tamamen teknik bir sorunla ilgilidir. İkincisi yasanın reform niteliğini daha da pekiştirmekle ilgili sivil toplum örgütlerinden gelen çeşitli tavsiyelere duyarlılığımızı göstermekle ilgilidir.'' Gül, AB'nin de bu konuyu bilmesi gerektiğini söyleyerek, bu çerçevede AB Komisyonu Türkiye Delegasyonu Temsilcisi Hansjörg Kretschmer ve AB dönem başkanlığını davet ettiğini, onlara bilgi verileceğini ifade etti. Gül, daha sonra şöyle konuştu 
     ''Bu, AB sürecinde bizi daha kuvvetli kılacak bir şeydir. Herhangi bir şekilde sözlerimizden geri dönüş veya mutabakatlarımızın gerisine düşme asla söz konusu değildir. Çünkü reform sürecini devam ettireceğiz. Türkiye'de daha yapılacak işler vardır. Bir yavaşlama söz konusu değildir, tam tersine daha da kuvvetlenerek ilerleme söz konusudur.'' 
     
</TEXT>
</DOC>
