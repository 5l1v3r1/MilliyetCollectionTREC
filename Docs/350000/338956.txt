<DOC>
<DOCNO> 338956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonspo42.html </URL>
<DATE> 2005/05/02/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Atletizm Federasyonu Başkanı'ndan Süreyya Ayhan ve eşine cevap... 
</HEADLINE>
<TEXT>

     Atletizm Federasyonu Başkanı Mehmet Terzi, "Yönetimim ile ilgili eleştiriye, Yücel Kop’un bilgisi, tecrübesi ve tahsili yetmez" dedi. 
     Milli atlet Süreyya Ayhan Kop’un eşi ve antrenörü Yücel Kop’un kendisiyle ilgili açıklamalarına cevap veren Terzi, "Hiçbir şeyden ödümüz kopmuyor. Mesleğim antrenörlük değil, maraton koşarken de antrenörüm yoktu. Kendi kendimi yetiştirdim. Her şeyi yanlış bildiği gibi devlet memuru olup olmadığımı da bilmiyor. Federasyon başkanlığını fahri olarak yapıyorum. Ekmek paramı buradan kazanmıyorum. Burada paramı ve zamanımı harcıyorum" diye konuştu. 
     Terzi, Kop’un, "Türk atletizmi Eskişehir’den yönetilmez" şeklindeki eleştirisine, her zaman görevinin başında olduğunu ve tüm zamanını Türk atletizmine harcayarak geçirdiğini vurgulayarak cevap verdi. 
     
     KAMP TARTIŞMASI 
     Terzi, Kop çiftiyle federasyon arasında bir türlü bitmeyen kamp tartışmalarıyla ilgili olarak, "IAAF yönetmeliklerine uymadan, 150-200 milyarlık masrafı cebimden ödeyerek kampa izin versem cesurluk mu olacaktı " dedi. 
     Dünyanın hiçbir ülkesinin sporcusunu 1,5 yıl yurtdışında kampta tutmadığına dikkati çeken Terzi, "Ülkemiz 4 mevsimi ihtiva eden, birçok tesise sahip bir ülke. Yücel Kop, federasyonu köşeye sıkıştırmak için böyle bir kamp programı getirdi. Son beyanatlarından anlıyorum ki, federasyon seçimleri döneminde, Doğu ve Güneydoğu Anadolu’ya giderek, seçtirmek istediği adayla ilgili propagandalara katılmış. Adayları seçilemeyince, yıpratma politikası uygulamaya başladılar" diye konuştu. 
     Terzi, demeçlerinin Gençlik ve Spor Genel Müdürü Mehmet Atalay’ın danışmanları tarafından hazırlandığı şeklindeki iddiaya ise "Demeç verecek kadar tahsile ve bilgiye sahibim. Biz, tek sporcunun başarısına sığınıp şakşakçılığını yapan bir federasyon değiliz. Yapılan yanlışları destekleyen bir federasyon hiç olmayacağız. 
     Doğruları gösteren bir yönetim tarzımız var, bundan taviz vermeyeceğiz" diye cevap verdi. 
     
     UZAYAN TARTIŞMA 
     Başkan Terzi, yönetmelikler nedeniyle verilmeyen bir kamp yüzünden çıkan seviyesiz tartışma ortamına bir son vermek zorunda olduklarını söyledi. 
     Süreyya Ayhan Kop ile ilgili olarak devam eden hukuki sürecin tamamlanmasını beklemek zorunda olduklarını belirten Terzi, "Sportif başarıları artırmak ve Türk atletizminin daha ileri gitmesi için çalışmalar yapıyoruz ve buna devam edeceğiz. Bacakları korkudan titreyen değil, güçlü bir yönetime sahibiz" diye konuştu. 
     
</TEXT>
</DOC>
