<DOC>
<DOCNO> 302788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/soneko11.html </URL>
<DATE> 2005/01/02/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
YTL ile marketlerde tanıştılar... 
</HEADLINE>
<TEXT>

     Yeni yılın ikinci gününde Yeni Türk Lirası çekme umuduyla ATM'lere giden vatandaşlar TL ile karşılaşınca meraklarını marketlerde giderdiler. 
     Bankacılık sisteminde teknik olarak Yeni Türk Lirası'na YTL dönüşüm sürecini tamamlanmasına rağmen Adana'daki bazı bankaların ATM cihazlarındaki ödemelerin TL ile yapıldığı gözlendi. 
     Yeni yılın ikinci gününde, YTL heyecanıyla hesapları bulunan bazı bankaların ATM'lerine giden vatandaşlar, hesap bakiyelerini YTL cinsinden görmelerine rağmen paralarını TL olarak çekince hayal kırıklığı yaşadılar. 
     TL ile alışveriş yapmak zorunda kalan vatandaşlar, gittikleri birçok markette paralarının üzerinin YTL cinsinden verilmesini ise sevinçle karşıladılar. 
     YTL'yi markette gören Ekrem Karacan, ''Paradan sıfır atılması bence yerinde bir uygulama. Para çekmek üzere gittiğim bankanın ATM'sinde YTL yoktu ama marketlerde var'' dedi. 
     Özellikle yaşlı müşteriler ''kuruş'' telaffuzuna alışmakta gençler kadar zorlanmayacaklarını belirterek, yaşadıkları nostaljinin sevincini dile getirdiler. 
     Bu arada, büyük bir hipermarket yetkilisi, müşterilerine para üstünü TL cinsinden vermediklerini, biriken TL'leri, YTL ile değiştirip vatandaşın yeni para birimine daha çabuk alışmalarına katkı sağlamayı hedeflediklerini kaydetti. 
     
</TEXT>
</DOC>
