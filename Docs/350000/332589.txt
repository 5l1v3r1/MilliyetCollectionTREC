<DOC>
<DOCNO> 332589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonsiy14.html </URL>
<DATE> 2005/04/12/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Türk - Yunan ilişkilerinde "karşılıklı bağımlılık" ortamı... 
</HEADLINE>
<TEXT>

     Yunanistan Dışişleri Bakanı Petros Molivyatis'in ziyaretinin Türkiye ile Yunanistan arasında olumlu şekilde seyreden diyalog ve işbirliği sürecine ivme kazandırması bekleniyor. 
     İkili ilişkilerin ''ortaklık yönünde'' ilerlediğini ifade eden kaynaklar, iki ülke arasında ''karşılıklı bağımlılık ortamının doğmakta olduğunu'' kaydettiler. 
     Kaynaklar, Molivyatis'in ziyaretinin ilişkiler açısından başlı başına önemine işaret ederken, ziyaret sırasında işbirliğinin her alanda daha da geliştirilmesi fırsatlarının aranacağını belirttiler. 
     Özellikle ekonomi ve ticaret, enerji, turizm ve ulaştırma konularında iki ülke arasında yeni işbirliği alanlarının mevcut olduğu kaydedilirken, yatırımların artırılması hedefleniyor. 
     Ege'de güven artırıcı 11 önlemin kabul edildiğini hatırlatan kaynaklar, yeni güven artırıcı önlemlerin de gündemlerinde olduğunu belirttiler. 
     Türkiye, 3 yıldır süren ve önümüzdeki günlerde 30'uncusu yapılacak istikşafi görüşme sürecinin de sürdürülmesi görüşünde. Molivyatis'in ziyareti sırasında gündeme gelmesi beklenen bir diğer konu ise AB olacak. Türkiye, Yunanistan'ın AB sürecinde verdiği desteği yinelemesini bekliyor. 
     Kıbrıs ile Batı Trakya'daki Türklerin sorunlarının da ziyaret sırasında masaya gelebileceği belirtildi. 
     
</TEXT>
</DOC>
