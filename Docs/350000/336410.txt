<DOC>
<DOCNO> 336410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sondun26.html </URL>
<DATE> 2005/04/24/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Ermenistan'da Türkiye aleyhtarı 'soykırım' gösterisi 
</HEADLINE>
<TEXT>

     Ermenistan'ın başkenti Erivan'da, sözde soykırımın 90. yıldönümünü nedeniyle bugün de bir gösteri düzenlendi. 
     Merkezi Erivan'da bulunan ARKA ajansının haberine göre, başkentin merkezinden ''soykırım anıtı''na kadar yapılan yürüyüşe bu ülkedeki bazı yabancı diplomatik misyon temsilcileri ve çeşitli ülkelerden gelen siyasetçiler katıldı. 
     Rus kaynaklarına göre, Erivan'daki gösteri ve etkinliklere yaklaşık 15 ülkeden diplomat ve parlamento üyesi katıldı. 
     Erivan'da akşam saatlerinde bir dakikalık saygı duruşu yapılacağı ve kent sokaklarında mumlar yakılacağı bildirildi. 
     Başkent Erivan'da, sözde soykırımın yıldönümü olduğu gerekçesiyle dün de bir gösteri düzenlenmişti. 
     Bu arada, Ermenistan Cumhurbaşkanı Robert Koçaryan, Rus İtar-Tass ajansına yaptığı açıklamada, ''soykırımın'' uluslararası platformda tanınması ve kınanmasının sadece Erivan için değil, uluslararası siyaset açısından da önemli olduğunu savundu. 
     Türkiye ile normal ilişki kurmaya hazır olduklarını söyleyen Koçaryan, ''ancak Ankara'nın izlediği politikanın kendileriyle birlikte dünyadaki herkes için sürpriz olduğunu'' iddia etti. 
     Koçaryan, Rus RTR televizyonuna yaptığı açıklamada da, soykırım iddialarını tekrarlayarak, kendilerinin 1915 olaylarında mağdur olmalarına rağmen suçlu gibi gösterilmeye çalışıldığını savundu. 
     Açıklamasında, ''Ulusum sadece adalet istiyor, herhangi bir tazminat talebinde bulunma kaygısı yok. Bu öncelikle ahlaki açıdan gerekli'' diyen Koçaryan, bununla birlikte, ''olası tazminat taleplerinin de gündeme gelebileceğini'' söyledi. 
     
     ERMENİ LİDERLERİNİN MESAJLARI 
     Ermenistan Cumhurbaşkanı Robert Koçaryan, yayımladığı mesajda da, Osmanlı İmparatorluğu döneminde Ermenilere ''soykırım'' uygulandığı iddialarını yinelerken, intikam amacıyla hareket etmediklerini, amaçlarının benzeri uygulamaların bir daha gerçekleşmemesi olduğunu kaydetti. 
     Koçaryan, Türkiye ile normal ilişki kurmak isteklerinin sürekli reddedildiğini ileri sürdü. 
     Ermenistan Parlamentosu Başkanı Artur Bağdasaryan, ''soykırım anıtı'' önünde yaptığı konuşmada, Polonya'nın da tanımasıyla, sözde soykırımın uluslararası alanda tanınması ve kınanması yönündeki çabalarının önemli bir aşamaya girdiğini söyledi. 
     Başbakan Andranik Margaryan da, sözde soykırımı tanıyan ve kınayan ülkelerin sayısının her yıl arttığını belirterek, ''Bu yıl da AB ülkelerinin bu sürece daha fazla katılmasını umuyorum'' dedi. 
     Margaryan, Ermenistan'ın Türkiye'den ''soykırımı'' tanımasının yanı sıra sınırları açmasını ve normal diplomatik ilişkiler kurulmasını beklediğini belirtti. 
     Erivan yönetimi, yürüyüşe 1915 olaylarında öldürüldüğü iddia edilen 1,5 milyon Ermeniye eşit sayıda kişinin katılmasını amaçladığını daha önce açıklamıştı. Aylardır yapılan hazırlıklara ve ülke dışından çok sayıda katılım olmasına rağmen Ermeni haber kaynaklarında yürüyüşe yüzbinlerce kişinin katıldığı belirtildi. Uluslararası haber ajansları ise katılımla ilgili olarak ''onbinler'' ifadesini kullandı. 
     
</TEXT>
</DOC>
