<DOC>
<DOCNO> 312424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonspo18.html </URL>
<DATE> 2005/02/04/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Şahin Süreyya Ayhan'ın başvuracağı itiraz yolları var... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, milli atlet Süreyya Ayhan'a verilen cezadan tüm sporseverler gibi kendisinin de üzüntü duyduğunu söyledi. 
     Çeşitli ziyeretler ve bazı açılışlara katılmak üzere Samsun'un Havza İlçesi'ne gelen Mehmet Ali Şahin, ziyaretleri öncesinde, kaldığı otelde basın mensuplarının çeşitli sorularını yanıtladı. 
     Süreyya Ayhan'a verilen cezayla ilgili bir soru üzerine, bu konudan tüm sporseverler gibi kendisinin de üzüntü duyduğunu belirten Şahin, ''Kendisinin başvuracağı itiraz yolları var. İtiraz yollarından bir sonuç almasını diliyorum'' dedi. 
     Kim olursa olsun bilerek ya da bilmeyerek yaptığı hatanın sonucuna katlanmak durumunda kaldığını belirten Şahin, ''Moralini bozmamasını ve çalışmasına devam etmesini dilerim. Ancak bu cezanın ekim 2004'den değil de haziran ayından başlatılması konusunda eğer bir itiraz yapabilirlerse, 2006'da Avrupa ve dünyadaki önemli organizasyonlara yetişebilir diye temenni ediyorum. Zaten kendileri de bunu takip ediyorlardır'' diye konuştu. 
     
     FUTBOL 
     Şahin, bir başka soru üzerine futbol takımlarında gerek milli takım, gerekse kulüpler düzeyinde son dönemde bir düşüş gözlendiğini, ancak yapılan transferlerle yeniden bir çıkış yakalanabileceğini düşündüğünü söyledi. 
     Özellikle Fenerbahçe'nin UEFA Kupası'nda başarılı olabilecek gücü olduğunu belirten Şahin, ''Bu iyi kullanılırsa Galatasaray'ın yakaladığı başarıyı Fenerbahçe bu sezon Avrupa'da ve UEFA Kupası'nda yakalayabilir. Eğer bunu elde edebilirsek 'Türk futbolu eski gücüne kavuşmuştur' diyebiliriz'' dedi. 
     Şahin, Almanya'da yapılacak 2006 Dünya Kupası ile ilgili bir soru üzerine de herkesin milli takımın kupaya gideceğine inanması gerektiğini vurguladı. 
     ''Takımımıza, teknik direktörümüze, teknik kadroya ve federasyonumuza destek olmanın dışında olumsuz söz ve davranışlarda bulunmamalıyız diye düşünüyoruz'' diyen Şahin, ''O bakımdan sadece milli takımın teknik direktörünü veya federasyonu değil, herkesi sorumlu olmaya davet ediyoruz'' diye konuştu. 
     İstanbul'daki büyük kulüplerlerle Anadolu kulüpleri arasında ekonomik olarak büyük farklar olduğunu belirten Şahin, Anadolu'daki kulüplerin de başarılı sonuçlar aldıklarını söyledi. 
     ''Yani bu ekonomik müspetsizlik oyunlarına yansımıyor'' diyen Şahin, ''Onu ifade etmek istiyorum. Arada büyük ekonomik uçurum olmasına rağmen oyunlar arasında bir uçurum yok. Bu da Anadolu kulüpleri açısından takdir edilecek durum'' dedi. 
     
     HALTERDE YAŞANANLAR 
     Halterde yaşanan olaylara ilişkin bir soru üzerine ise Şahin, Türkiye'yi temsil etme görevini üstlenmiş herkesin söz ve davranışlarına dikkat etmesi gerektiğini söyledi. 
     Şahin, Türkiye'nin çok genç nüfusu olduğunu ve bir sporcunun herhangi bir biçimde sporu sürdürememesi durumunda, yerini dolduracak gençlerin yetiştiğini de sözlerine ekledi. 
     
</TEXT>
</DOC>
