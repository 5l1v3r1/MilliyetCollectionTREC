<DOC>
<DOCNO> 326174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun03.html </URL>
<DATE> 2005/03/23/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Barroso'dan Fransa'ya sert eleştiri 
</HEADLINE>
<TEXT>

     LONDRA DHA 

      AVRUPA Komisyonu Başkanı Jose Manuel Barroso, son kamuoyu yoklamalarına göre AB Anayasası'na 'hayır' demesi beklenen Fransa'yı sert bir dille eleştirdi. Barroso, dün yaptığı açıklamada eleştiri oklarını Fransız politikacılara yönelterek, "İşlerini yapsınlar ve anayasayı seçmenlere anlatmak için çaba harcasınlar. Eğer Fransız kamuoyunda bir akıl karışıklığı varsa bu bizim suçumuz değil" diye konuştu. 
     
     FRANSIZLARIN YÜZDE 52'Sİ ANAYASAYA KARŞI 
     Fransa'da son yapılan kamuoyu yoklaması halkın yüzde 52'sinin 29 Mayıs'taki referandumda AB Anayasası'na 'hayır' oyu vereceğini göstermişti. Fransızlar özellikle anayasanın hizmet sektörüne ilişkin bölümüne 'Anglosakson' düşünce tarzını yansıttığı gerekçesiyle karşı çıkıyor. Hizmet sektörü çalışanlarının AB içindeki dolaşımına yönelik bürokrasiyi azaltan yeni anayasayla birlikte Fransa'da iş güvenliğinin yanı sıra, sosyal sigorta sisteminin de zarar göreceğinden endişe ediliyor. Fransa Cumhurbaşkanı Jacques Chirac, Barroso'ya bu yönetmeliğin 'kabul edilemez' olduğunu söyleyip, ekonomik liberalleşmeyi savunan Komisyon üyelerini 'susturmasını' istemişti. 
     
     'SORUN TÜRKİYE İSE BU DA BİZİM SUÇUMUZ DEĞİL' 
     'Fransa'da anayasaya soğuk bakılmasının sebeplerinden biri Türkiye'nin AB üyeliğiyle ilgili ise bunun da kendi hataları olmadığını' söyleyen Barroso, "Referandum sadece Fransa'da yapılmıyor. Hollanda, Danimarka ve İngiltere'de de düzenlenecek. Bir ülkede referandum yapılıyor diye Komisyon'un kendi işlerini yapamaz hale gelmesini kabullenemem" dedi. 
     
</TEXT>
</DOC>
