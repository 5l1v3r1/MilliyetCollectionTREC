<DOC>
<DOCNO> 313700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/yazar/cemal.html </URL>
<DATE> 2005/02/09/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Barışa bir şans daha 
</HEADLINE>
<TEXT>


Evet, umutsuz yaşanmaz. Dün gerçekleşen Abbas-Şaron zirvesi ile Ortadoğu'da yeni bir barış kapısı aralanmış durumda. Karşılıklı olarak şiddet durduruldu, ateşkes ilan edildi. 
Olacak mı bu kez .. 
Acılar bitecek mi 
Filistinli şoförü anımsıyorum. 
Geçen ocak ayının başları. Filistin'de başkanlık seçimleri yeni bitmiş, Mahmud Abbas'ın reisliği kesinleşmiş, akşam vakti Ramallah'tan Kudüs'e dönüyoruz. Kontrol noktasında durduk. Uzun bir araç kuyruğu. 
Çaresiz bekliyoruz. 
İsrailli askerler ellerinde uzun namlulu silahlar, arama ve kimlik denetimi yapıyorlar. Her şey onların insafına kalmış... 
Zaman geçmek bilmiyor. 
Filistinlileri dört yıldır canından bezdiren bir uygulama... Dört gündür birlikte olduğum Filistinli taksi şoförü kulağıma eğiliyor 
"Seçim bitti, barış olacak mı " 
İnşallah diye yanıtlıyorum. 
Filistinli genç adam barış olacak mı derken, kontrol noktalarındaki bu perişanlık bitecek mi demek istiyordu. Günlük yaşantımız normalleşecek mi, aşımızla işimizle karnımız tok, sırtımız pek yaşayabilecek miyiz demek istiyordu. Silahlar susacak mı, çoluğumuzla çocuğumuzla yaşamımızı güvenlik içinde sürdürebilecek miyiz demek istiyordu. 
Ve soruyordu 
Artık bu günler yakın mı diye. 
Filistin yönetimi Başkanı Mahmud Abbas'la İsrail Başbakanı Ariel Şaron'un dün Mısır'da, Kızıldeniz kıyısındaki Şarm el Şeyh'teki zirve konuşmalarını televizyondan izliyorum. Ateşkes ilan ediyorlar. Şiddetin durduğunu açıklıyorlar. 
Sürekli barış umudu vurgulanıyor. 
Şaron, kanlı geçmişe artık sırtımızı dönebiliriz diyor. Abbas, şiddetin barış umudunu öldürmesine izin vermeyelim diyor. 
Gerçekleşecek mi bütün bunlar 
Son dört buçuk yılda hem Filistin hem İsrail'de toplam 4500 kişi öldü. Şiddet ve terör trajediye doymayan bu topraklara yeni acılar ekti. Özellikle Filistin tarafında yoksulluk, işsizlik patladı, insanca yaşamın altyapısı yerle bir oldu. 
Ramallah ve Tel Aviv'deki güvenilir kaynaklarla dün telefon sohbetleri yapıyorum. Her iki taraf da iyimser rüzg rların estiğini belirtiyor. Sokaktaki adamın da, kamuoyu yoklamalarının da barışa şans tanıdığını söylüyorlar. 
Ama herkes temkinli, ihtiyatlı 
Son dört yılda ilan edilmiş olan 10 ateşkes kararının boşa gittiğini bilenlerin şimdi yoğurdu üfleyerek yemeleri şaşırtıcı değil. 
Haksız sayılmazlar. 
Her iki tarafta da fanatikler var çünkü. Barış sözcüğünden nefret eden, herkese kendi barış tariflerini zorla dikte etmek isteyen kökten dinciler perde arkasında, karanlık köşelerde barışı torpillemek için hazır bekliyorlar. 
Hiç kuşku yok. 
Şurada burada patlayacak bombalar bir anda barış umutlarını havaya uçurabilir. Bunun yakın geçmişteki iğrenç örnekleri belleklerde tazeliğini koruyor. 
Şaron'un kendi kampında güçlükleri var. Gazze'den ve Batı Şeria'nın bir bölümünden çekilme planına karşı isyan devam ediyor Şaron'un partisinde... 
Mahmud Abbas'ın kendi kampındaki durumu da farklı sayılmaz. Her ne kadar Hamas ve İslami Cihad'ı şimdilik ateşkese razı etmiş gözükse de, bu bakımdan kararlı ve irade sahibi olduğunu gösteren bazı somut adımlar atmış olsa da, Abbas'ın güçlükleri yok değil. 
Örneğin, ateşkesin kalıcı olabilmesi için Mahmud Abbas'ın çok parçalı güvenlik güçlerini yeniden örgütlemesi, silahlandırması ve Filistin tarafında iç güvenliği sağlaması gerekiyor. Bunu gerçekleştiremezse, radikal İslamcı takımın ateşkesi torpillemesi her an mümkün diye düşünen ciddi odaklar var. 
Zorluklar malum. 
Her iki taraf için de öyle. 
Ama bugün için barışa bir şans daha tanınan yeni bir dönem açılıyor Filistin-İsrail sorununda. Ortadoğu'daki tüm sorunların anası olan bu sorunla ilgili olarak barış sürecine doğru bir açılımın dün Şarm el Şeyh zirvesiyle gerçekleşmiş olması her şeye rağmen heyecan verici... 
İyimser olmak istiyoruz. Evet öyle, umutsuz yaşanmıyor çünkü... 



</TEXT>
</DOC>
