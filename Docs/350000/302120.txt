<DOC>
<DOCNO> 302120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun26.html </URL>
<DATE> 2004/12/30/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Felaket bölgesinde yeni yıl kutlaması yok 
</HEADLINE>
<TEXT>

     Güney Asya'daki ülkeleri vuran deprem ve tsunami felaketinin ardından, depremin en çok can aldığı Endonezya'nın başkenti Cakarta'da yeni yıl için öngörülen kutlamalar iptal edildi. 
     Kent yetkilileri, havai fişekler için ayrılan paranın felaketzedelere yönlendirileceğini açıkladı. 
     Felaketin etkili olduğu bir başka ülke olan Somali'de de ölü sayısının 132 olduğu belirtildi. 
     Başbakan Ali Muhammed Gedi, 150 kişinin yaralandığını, öldüren dalgalar yüzünden 50 binden fazla kişinin evlerini terk etmek zorunda kaldığını söyledi. 
     Maldivler'de de son rakamlara göre ölü sayısının 75'e yükseldiği belirtilirken, 42 kişinin kaybolduğu, 12 bin kişinin evsiz kaldığı açıklandı. 
     İngiltere Dışişleri Bakanlığı da, felakette ölen İngilizlerin sayısının 27 olduğunu bildirdi. 
     Açıklamada, 21 İngilizin Tayland'da, 3'ünün Sri Lanka'da ve 3'ünün Maldiv Adaları'nda öldüğü belirtildi. 
     
     HAVAİ FİŞEK GÖSTERİSİ İPTAL 

     Hong Konglu yetkililer, Güney Asya ülkelerini pazar günü vuran deprem ve tsunami felaketinin ardından, yılbaşı için öngörülen havai fişekli kutlamayı iptal kararı aldı. 
     Yetkililer, on binlerce insanın hayatını kaybettiği felaketin ardından 31 Aralık gece yarısı için planlanan havai fişek gösterisinin iptal edildiğini açıkladı. 
     Avusturya radyo ve televizyonları da felakete kurban gidenlerin anısına bugün bütün programlarını 1 dakika durdurdu. 
     Ülke çapında bayraklar da ölen on binlerce insanın anısına yarıya indirildi. 
     Avusturyalı yetkililer, ölen Avusturyalıların sayısının 100 civarında olmasından endişe edildiğini açıkladı. 
     Yetkililer, ellerinde kesin ölü sayısının bulunmadığını, bununla birlikte haber alınamayan 100 kadar Avusturyalının ölmüş olmasından endişe edildiğini belirtti. 
     
</TEXT>
</DOC>
