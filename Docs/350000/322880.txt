<DOC>
<DOCNO> 322880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/soneko45.html </URL>
<DATE> 2005/03/11/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
TÜSİAD'dan "Fikri Mülkiyet Hakları" raporu Alkollü içkilerde koruma yok 
</HEADLINE>
<TEXT>

     TÜSİAD Fikri Haklar Çalışma Grubu tarafından hazırlanan ''Fikri Mülkiyet Hakları Alanında Gündemdeki Konular İş Dünyası için Yol Haritası 2004'' raporunda, Türkiye'nin taraf olduğu uluslararası sözleşmeler çerçevesinde veri münhasıriyetini uygulamakla yükümlü olduğu, bu konunun 2002, 2003 ve 2004 AB İlerleme Raporları'nda olumsuzluk unsurlarından biri olarak yer aldığı belirtildi. 
     Raporun açıklandığı basın toplantısında TÜSİAD Fikri Haklar Çalışma Grubu Başkanı Meltem Kurtsan, üyeler Hülya Çaylı, Erdem Türkekul ve Deniz Ilgaz, Türkiye ile ilgili mevcut durumu aktardılar. 
     Raporda, Patent Kanunu Antlaşması'nı imzalayan, ancak onay işlemlerini henüz tamamlamayan Türkiye'nin, Esas Patent Kanunu Antlaşması'nın hazırlık çalışmalarına aktif olarak katılması gerektiği vurgulandı. 
     Patent mevzuatında çok açık bir şekilde yer almayan biyoteknolojik buluşların patentlenebilirliği ile ilgili hükümlerin getirilmesi amacıyla Türk Patent Enstitüsü TPE tarafından yönetmelik taslağı hazırlandığına değinilen raporda, söz konusu düzenlemenin yönetmelik olarak değil, kanun şeklinde yapılması gerektiği belirtiliyor. 
     Türkiye'de patent ofislerinin uygulamalarının ve bölgesel patent verme düzenlemelerinin uyumlaştırılması konusunda önemli sorunlar bulunduğu ifade edilen raporda, bu yöndeki uygulamaların özellikle Avrupa Patent Ofisi uygulamalarıyla uyumlu hale getirilmesi çalışmalarına vakit yitirilmeden başlanması gerektiği kaydedildi. 
     
     ''İNTERNET ORTAMINDA İHLAL TESPİTİNDE SORUNLAR YAŞANIYOR'' 
     Raporda, TPE bünyesinde marka tescil işlemleri sürecinin günümüz ekonomilerinin gerektirdiği hızda işlemediği, bu nedenle Markalar Dairesi'nde görevli personelin eğitimi ve uzmanlaşmasının büyük önem taşıdığı, ayrıca TPE'nin daha verimli ve hızlı çalışabilmesi için gerekli işlemler ile ödemelerin elektronik ortamda yapılabilmesini sağlayacak altyapının kurulması gerektiği belirtildi. 
     Ticaret markalarının internet ortamında kullanılmasından doğan haksız rekabetle mücadele etmek için gerekli yasal altyapının da halen geliştirilemediğine değinilen raporda, ulusal internet alan adları ve uluslararası alandaki tecavüzler konusunda zaman yitirilmeden altyapının geliştirilmesi ve bu konuda kamuoyu oluşturulmasının büyük önem taşıdığı vurgulandı. 
     İnternet ortamında sayısal içeriklerin korunmasına ilişkin Türkiye'de kabul edilmiş mekanizma bulunmadığına dikkat çekilen raporda, internet ortamında ihlalin tespiti ve önlenmesi konularında hala uygulamada büyük sorunlar yaşandığına işaret edildi. 
     Raporda, TPE kararlarının tanınmış marka sahiplerinin haklarının çoğu zaman göz ardı edildiğini gösterdiği savunularak, bununla ilgili düzenlemelerin hazırlanarak uygulanmasının sorunları gidereceği belirtildi. 
     
     VERİ MÜNHASIRİYETİ 
     Raporda, Türkiye'nin taraf olduğu uluslararası sözleşmeler çerçevesinde veri munhasıriyetini uygulamakla yükümlü olduğu, konunun 2002, 2003 ve 2004 AB İlerleme Raporları'nda da olumsuzluk unsurlarından biri olarak yer aldığı vurgulandı. Raporda, fikri mülkiyet hakları konusundaki diğer olumsuzluğun da Mayıs 2004'de AB'nin yanı sıra ABD Ticaret Temsilciliği'nin, Türkiye'nin fikri mülkiyet haklarını ihlal eden ülkeler arasındaki konumunu izleme listesinden, öncelikli izleme listesine alması olduğu ifade edildi. 
     Telif haklarına da değinilen raporda, bu konuda gerçekleştirilen düzenlemelerle korsanla mücadelede önemli tedbirler getirildiği, özellikle eser, icra ve yapımların kitap, kaset, CD, VCD, DVD gibi taşıyıcı materyallerin sokaklarda satışının yasal olarak engellendiği anımsatıldı. 
     Raporda, yeni düzenlemeyle yol, meydan, pazar, kaldırım, iskele, köprü ve benzeri yerlerde satışı yasaklanan bandrollü nüshalara genel kolluk ve zabıta güçlerince görüldüğü yerde el konulacağı kaydedildi. 
     Görsel işitsel eserlerdeki icracı sanatçıların haklarının korunmasının Türkiye'de önemli bir sorun olduğuna işaret edilen raporda, mevcut düzenlemelerin uluslararası alandaki mevcut ayrım çerçevesinde değerlendirilmesi gerektiği belirtildi. 
     
     "ŞARAPLAR VE ALKOLLÜ İÇKİLERDE MUTLAK KORUMA YOK'' 
     Fikri mülkiyet haklarının nasıl değerlendirileceği ve firmalara katacağı artı değer açısından devlet tarafından adım atılmadığına değinilen raporda, tüm tarafların katılımı ve katkılarıyla en kısa zamanda bir yol haritası ortaya konması gerektiği, kısa ve uzun dönemli strateji ile politikaların belirlenerek, bunların bir an önce hayata geçirilmesi gerektiğine dikkat çekildi. 
     Türkiye'nin ulusal düzeyde coğrafi işaret tescillerini yaygınlaştırmasının önemine işaret edilen raporda, bu konuda Türkiye'de AB'nin şaraplar ve alkollü içkiler için getirdiği kurallar kadar güçlü, ayrıntılı ve mutlak bir koruma getirilmediği ifade edildi. 
     Bu arada TÜSİAD Fikri Haklar Çalışma Grubu Üyesi Deniz Ilgaz, Türkiye'de rakının coğrafi işaret olarak kanunlarla koruma altına alındığını, ancak yeterli denetimin olmaması nedeniyle ölüm olaylarının yaşandığını söyledi. 
     
</TEXT>
</DOC>
