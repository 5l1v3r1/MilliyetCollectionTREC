<DOC>
<DOCNO> 302348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/siyaset/siy02.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP sahip çıkmadı 
</HEADLINE>
<TEXT>

   TBMM Başkanı Arınç başta olmak üzere AKP'liler Kutlu'yu Atatürk'le ilgili sözleri nedeniyle eleştirdi. AKP yönetimi de inceleme başlattı 
      ANKARA Milliyet 

   
   TBMM Dokunulmazlıkları Araştırma Komisyonu Başkanı AKP'li Hüsrev Kutlu'nun tepki çeken açıklamaları AKP içinde de tartışma yarattı. Genelkurmay'ın sert açıklamasından sonra birçok partili, Kutlu'nun düşüncelerine katılmadıklarını açıkladı. 
   AKP yönetimi Kutlu hakkında inceleme başlatırken, Grup Başkanvekili Haluk İpek, Kutlu ile ilgili incelemenin en kısa sürede tamamlanacağını, gerekirse soruşturma açılabileceğini açıkladı. 
   AKP Grup Başkanvekili Salih Kapusuz da, toplumun huzurunu zedeleyici olaylara sebebiyet vermemek gerektiğini belirterek, milletin kabul görmediği açıklamalardan kaçınılması gerektiğini vurguladı. Hakkında grup yönetimi tarafından soruşturma açılması istenilen Kutlu'nun durumu, 5 Ocak'ta yapılacak TBMM Grup Yönetim Kurulu toplantısında ele alınacak. Araştırmanın sonucuna göre Kutlu, gerekli görüldüğü takdirde Grup Disiplin Kurulu'nu sevk edilecek. 
   
   Arınç Yanlış oldu 
   TBMM Başkanı Bülent Arınç, Kutlu'nun açıklamalarını tasvip etmediğini ifade ederek, "Bu aşırı duygusal açıklamalar Meclis'in itibarını yükseltmek için olanca gücümüzle çalıştığımız bir dönemde yanlış olmuştur" dedi. AKP Genel Başkan Yardımcısı Dengir Mir Mehmet Fırat da, "Kutlu'nun düşüncelerini desteklemiyorum. Böyle bir tartışmayı lüzumsuz buluyorum. Zaten Atatürk'ün en çok bilinen kimliği asker kimliğidir" yorumunu yaptı. 
   
   Baykal Yediremezsin 
   CHP Genel Başkanı Deniz Baykal, "Türkiye anlamsız sürtüşmelerle tahrik ediliyor. Toplumun bunlara tepki göstermesi, reflekslerin çalışması gerekiyor" dedi. Sıcak suya atılan kurbağanın refleksle kendisini kazan dışına attığını, ancak soğuk su içinde yavaş yavaş ısıtılınca reflekslerin çalışmadığını anlatan Baykal "Cumhuriyeti dinselleştirmekten kimsenin eline birşey geçmez. Bunları gerçekleştirmek için iktidara geldiysen, çıkıp açıkça söyle. 'Ben bunları yavaş yavaş yediririm' diyorsan yok kardeşim, yediremezsin" diye konuştu. 
   
   
   
</TEXT>
</DOC>
