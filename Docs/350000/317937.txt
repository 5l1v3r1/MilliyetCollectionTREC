<DOC>
<DOCNO> 317937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonsiy24.html </URL>
<DATE> 2005/02/23/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Tan Talabani Türkiye'yi yakından tanıyan tecrübeli bir siyaset adamı 
</HEADLINE>
<TEXT>

     Dışişleri Bakanlığı Sözcüsü Namık Tan, Irak'ta devlet başkanlığı için adı geçen Irak Kürdistan Yurtseverler Birliği IKYB lideri Celal Talabani'nin, Türkiye'yi yakından tanıyan, tecrübeli bir siyaset adamı olduğunu söyledi. 
     AA muhabirinin, Talabani'nin devlet başkanlığına adaylığına ilişkin sorusunu yanıtlayan Tan, ''Talabani'nin, Türkiye'yi yakından tanıyan, Türkiye'nin de kendisini iyi tanıdığı, Türkiye'yi birçok defa ziyaret etmiş tecrübeli bir siyaset adamı olduğunu'' kaydetti. 
     Talabani'nin her vesileyle yüzünün Bağdat'a dönük olduğunu teyit ettiğine işaret eden Tan, ''Ancak daha önce de belirttiğimiz gibi, Irak'taki liderlik konusu, Irak halkının karar vereceği bir konudur'' dedi. 
     Tan, Şii ittifakının başbakan adayı İbrahim Caferi'ye ilişkin bir soruyu yanıtlarken, Caferi'nin Türkiye'yi yakından tanıyan tecrübeli bir devlet adamı olduğunu belirterek, kendisinin 1-3 Aralık'ta Türkiye'ye yaptığı ziyarette Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül ile görüştüğüne, ''geniş ve yararlı istişare ve değerlendirmelerde bulunulduğuna'' dikkati çekmişti. 
     
</TEXT>
</DOC>
