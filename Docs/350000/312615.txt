<DOC>
<DOCNO> 312615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/yazar/kohen.html </URL>
<DATE> 2005/02/05/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Rice ile de 'sağırlar diyaloğu' olmasın... 
</HEADLINE>
<TEXT>


BU akşam Ankara'ya gelmesi beklenen ABD Dışişleri Bakanı Condoleezza Rice'ın ziyareti, son zamanlarda Türkiye-ABD ilişkilerinin uyumdan çok uyuşmazlıklarının öne çıktığı, tartışmalı ve zor bir dönemde gerçekleşiyor. 
Türkiye'de Bush yönetiminin politikalarından kaynaklanan düş kırıklığının veya kızgınlığın yol açtığı yaygın Amerikan aleyhtarlığının ve Başbakan dahil üst düzey yetkililerin sert demeçlerinin, iki ülke arasında soğuk rüzg rlar estirdiği ortada. 
Bush yönetiminin yeni Dışişleri Bakanı olarak Rice işte böyle bir havada Ankara'ya geliyor. Ondan önce son haftalarda Ankara'yı ziyaret eden diğer üç üst düzey yönetim yetkilisiyle yapılan görüşmeler, doğrusu bu soğukluğu ve özellikle güvensizliği pek gideremedi. Hatta bu yetkililerle konuşmalar bir "sağırlar diyaloğu"na dönüştü. 
Bu kez "Condy" ile diyalogda ortak bir dil kullanılarak karşılıklı bir anlayış sağlanabilecek mi 

SON dönemde Türkiye-ABD ilişkilerini olumsuz etkileyen nedenlerin başında Irak sorunu geliyor. Gerçekten çeşitli unsurları ile özellikle Kuzey ırak'la ilgili yönleriyle Irak meselesi Türkiye-ABD ilişkilerinde adeta "belirleyici bir faktör" durumuna gelmiştir. Buna ek olarak, Bush yönetiminin bölge ile ilgili agresif beyanları, İran, Suriye gibi komşu ülkelerle ilişkileri geliştirmeye çalışan Türkiye'yi sıkıntıya sokmaya başlamıştır... 
Kuşkusuz Rice ile Ankara'da yapılacak olan görüşmeler, bu konularda odaklanacaktır. Gerçek şudur ki, Washington ile Ankara'nın bu meselelere bakışı ve özellikle bu sorunların çözüm şekli konusunda görüşleri, birbirinden epey farklıdır. Resmi düzeyde bazı temel parametreler üzerinde mutabakat yok değil. Örneğin Irak'ın toprak bütünlüğü ve ulusal birliği hatta federal ve demokratik yapısı üzerinde görüş birliği var. Ancak Ankara, özellikle Kuzey Irak'taki gelişmeler karşısında ciddi kaygılar duyuyor. Oysa ABD'nin Irak stratejisinde Kuzey Irak'taki Kürtlerle iyi geçinmek ve sürtüşme yaratmamak hedefi güdülüyor... 
Bu görüş ayrılıkları ve özellikle Türk tarafının ABD'ye ilettiği hassasiyetlerin pratik sonuç vermemesi son günlerde Ankara'da oldukça sert demeçlerin verilmesine, bunun da Washington'da rahatsızlık yaratmasına yol açmıştır... 

IRAK... Kuzey Irak... İran... Suriye... Bu konularda Ankara ile Washington'un bu aşamada ortak bir çizgide buluşması mümkün mü Doğrusu çok zor. En azından Rice'ın ziyaretinden, böyle hızlı ve kesin bir sonuç beklememeli. 
Ancak diplomaside, temelde görüş ayrılıklarının devam ettiği hallerde dahi, "politikada ince ayar" yapmak daima mümkün. İşte şimdi Türk-ABD ilişkilerinde böyle bir ayara ihtiyaç var. Bunun için öncelikle şunu göz önünde bulundurmak lazım Türkiye-ABD stratejik ortaklığının sürdürülmesi çok önemli. Genelkurmay İkinci Başkanı Org. Başbuğ'un da belirttiği gibi, Türkiye-ABD ilişkilerini tek bir mesele üzerinde odaklamamak, bu ilişkileri geniş kapsamı çerçevesinde değerlendirmek gerek. Yani, Bush'un yönetiminin bazı politikalarının yarattığı pürüzün tüm bir ortaklığı -ve ortak çıkarları- zedelemesine izin verilmemelidir. 
Bu zor dönemde tepkileri ölçülü şekilde duyurmak, uyarıları da kamuoyunu kızıştırmadan, iletişim kanallarını kullanarak yapmak, çok daha iyi sonuç verir. 
"Condy"nin Ankara ziyareti, umarız bu yönde yeni adımlar atılması için bir fırsat oluşturur... 



</TEXT>
</DOC>
