<DOC>
<DOCNO> 345181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/dunya/dun02.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Seçimler bizi etkilemez' 
</HEADLINE>
<TEXT>


DIŞ HABERLER SERVİSİ 


Dışişleri Bakanı ve Başbakan Yardımcısı Abdullah Gül, Almanya'da yapılan seçimlerin Türkiye'nin AB sürecini etkilemeyeceğini söyledi. Gül, yaptığı açıklamada, demokratik toplumlarda iktidarların değişebileceğini belirterek, "Türkiye'nin ilişkileri partilerle değil, ülkelerle" diye konuştu. Bakan Gül, "Hıristiyan Demokratlar'ın başkanı Sayın Merkel, daha önce açıklamıştı. 'Avrupa Birliği zirvesinde alınan kararlar bizi bağlar. Dolayısıyla biz o kararlar çerçevesinde hareket ederiz' demişti." dedi. Hıristiyan Demokratlar'ın müzakereler karşıtı tutumunun Türkiye'yi bağlamadığını vurgulayan Gül, "Müzakerelere 3 Ekim'de başlayacağız. Bizim üzerimize düşenleri yerine getirdiğimiz sürece herhangi bir değişiklik söz konusu olmaz" dedi. 


</TEXT>
</DOC>
