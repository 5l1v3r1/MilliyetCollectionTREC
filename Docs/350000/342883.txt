<DOC>
<DOCNO> 342883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/spor/yercan.html </URL>
<DATE> 2005/05/16/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Gökhan'ın müjdesi 
</HEADLINE>
<TEXT>



Ligde yaşam mücadelesi veren iki takım için de "bıçak sırtı" gerginliği taşıyan bir maç olmasının yanı sıra Sakaryaspor motivasyona ihtiyacı olduğu bu karşılaşmada en büyük sıkıntıyı içinde yaşadı. Pimi çekilmiş, her an patlamaya hazır bomba misali maçın atmosferini gören kaleci Şenol olumsuz hareketleriyle takım arkadaşlarını da etkileyip, kazanılması gereken bir maçta oyundan düşürdü. Kendisiyle alakası olmayan pozisyonlarda kalesini terk ederek orta sahaya kadar gelen ve rakip futbolcularla sürekli sürtüşme içine giren tecrübeli kaleci mutlak kazanılması gereken bir maçta hataların en büyüğünü yaptı. 
Karşılaşmanın ilk yarısında sahaya ve oyuna hakim olan taraf konuk Sakaryaspor'du. Kayserispor sahasındaki maçta kazanması gerekirken beraberliğe razı bir oyun anlayışı içinde ofansif futbolu tercih etmiş, rakibe çok geniş alan bırakmıştı. Sakaryaspor bu yarıda M'Bayo, Serdal ve Aydın'ın ayağından yakaladığı mutlak üç önemli fırsatı değerlendiremedi. İkinci yarıda Mehmet Topuz'un yerine oyuna giren genç Gökhan maçın seyrini Kayserispor lehine değiştirdi. Forvete hareket ve canlılık getiren ve takımını ateşleyen başarılı futbolcu 65. dakikada Bülent'in ortasında topu nefis bir kafa vuruşuyla ağlara göndererek takımının ligde kalışını büyük ölçüde müjdelemiş oldu. Sakaryaspor ise bu yenilgiyle kendisini ateşin göbeğine attı ve şansını iyice zora soktu. 



</TEXT>
</DOC>
