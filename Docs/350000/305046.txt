<DOC>
<DOCNO> 305046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun14.html </URL>
<DATE> 2005/01/10/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Tsunaminin gücü Hiroşima'ya atılan bombanın 5'te biri... 
</HEADLINE>
<TEXT>

     Tayland'ın güneyindeki turizm cenneti Kao Lak'ı 26 Aralık'ta vuran tsunamilerin gücünün, Japonya'nın Hiroşima kentine atılan bombanın beşte birine denk olduğu bildirildi. 
     Japonya'da yayımlanan Yomiuri gazetesinin haberine göre, bölgede tsunaminin binaların dış cephelerinde bıraktığı izleri inceleyen Japon bilim adamları, deniz baskınının metrekareye 3,7 ile 6,7 ton arasında baskı yaptığını belirlediler. Hiroşima bombasının metrekareye uyguladığı baskıysa 35 tondu. 
     Japon ekibi ayrıca, bölgeyi vuran dalgaların yüksekliğinin 3,1 ile 10,6 metre arasında, hızının da saniyede 6 veya 8 metre olduğunu tespit etti. 
     Turistik Puket adasında tsunaminin metrekareye uyguladığı baskının ise 0,9 ila 1,6 ton olduğu belirtildi. 
     Asya'da 156 binden fazla ve Tayland'da 00'den fazla insanın ölümüne yol açan felakette Kao Lak, en çok etkilenen bölgeler arasında yer alıyor. 
     
     ERKEN UYARI SİSTEMİ 
     Nihon Keizai Shimbun gazetesi de, Japonya'nın Kobe kentinde 18-22 Ocak günleri yapılacak BM Felaketleri Önleme Konferansı'nda Tokyo'nun tsunamilere karşı yeni bir erken uyarı sistemi kurulmasını önereceğini yazdı. 
     Japon takımadalarından Hint Okyanusu'na uzanacak yeni uyarı sisteminin, Japonya, ABD ve Çin'in yanı sıra bölgedeki 23 ülkenin katılımıyla kurulması önerisi yapılacak. 
     
     ''BALIK YİYİN'' 
     Öte yandan Malezya makamları, Malezya halkına balıkların tsunami kurbanlarının cesetleriyle kirlendiği dedikodularına kulak tıkaması ve deniz ürünlerini tüketmesi çağrısında bulundu. 
     Tüketim Bakanı Şafi Abdal, bu konudaki söylentilerin Penang bölgesindeki balıkçılara büyük zarar verdiğini belirterek, bölgedeki balıkçıları artık denize açılmaya, insanları da balık yemeye davet etti. 
     Bakan Abdal, denizdeki balıkların yemek için güvenli olduğunu bildirdi. 
     
</TEXT>
</DOC>
