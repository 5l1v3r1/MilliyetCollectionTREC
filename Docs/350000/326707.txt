<DOC>
<DOCNO> 326707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonspo17.html </URL>
<DATE> 2005/03/24/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Fenerbahçe idmanında PAF takımından 9 oyuncu yer aldı... 
</HEADLINE>
<TEXT>

     Fenerbahçe, Gaziantepspor ile gelecek hafta yapacağı lig maçının hazırlıklarına devam ediyor. 
     Samandıra Tesisleri'nde gerçekleştirilen ve yaklaşık 2 saat süren idmana düz koşu yaparak başlayan sarı-lacivertli oyuncular, daha sonra 2 takım halinde dar alanda maç yapıp, şut ve kafa toplarına yönelik teknik çalışma gerçekleştirdiler. 
     Milli takım kamplarında bulunan oyuncuların yanı sıra, tedavileri devam eden Servet, Selçuk ve Semih antrenmana katılmazken, Almanya'dan dönen Serhat da takımla çalıştı. 
     Bu arada, takımdan ayrı olarak bir süre koşan Anelka, daha sonra kaleci antrenörü Eike Immel gözetiminde özel bir idman yaptı. 
     Fenerbahçe'nin sabah çalışmasına PAF takımdan 9 oyuncu da katıldı. 
     Öte yandan, idmanın ardından teknik heyet ve oyuncular, Mersin'de yapılan Nevruz kutlamaları sırasında Türk Bayrağı'na yapılan çirkin saldırıyı protesto etmek amacıyla birlikte Türk Bayrağı ile basın mensuplarına poz verdi. 
     Fenerbahçe, hazırlıklarını öğleden sonra yapacağı idmanla sürdürecek. 
     
</TEXT>
</DOC>
