<DOC>
<DOCNO> 331825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonyas04.html </URL>
<DATE> 2005/04/09/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Güneşi gören soyundu 
</HEADLINE>
<TEXT>

     Yaşar ANTER BODRUM Muğla , DHA 

BODRUM'a gelen İngiliz ve Hollandalı turistler bol güneşli ve sıcak havayı görünce kendilerini havuza ve sahillere attı. Bahar ortasında yazı yaşayan İngiliz ve Hollandalı turistler plajda saatlerce güneşlenmenin keyfini çıkardı. 
     Londra ve Amsterdam'dan uçakla gelip Bodrum'daki Samara Otel'e yerleşen 350 İngiliz ve Hollandalı turist yolculuğun yorgunluğunu atmadan sahillere koştu. Hava sıcaklığının 27 dereceye ulaştığı, deniz suyu sıcaklığının 18 derece olduğu ilçedeki turistler mayo ve bikinilerini giyip güneşlenmeye başladı. Turistler geçen yılın şampiyonu Samara animasyon ekibinin hazırladığı eğlenceleri izledi, havuz başında yapılan köy dansı, yüzme yarışlarıyla sahilde düzenlenen mini tiyatro gösterilerine katıldı. 
     İngiltere'den birlikte tatile gelen ve Londra Diş Fakültesi'nde öğrenim gören 19 yaşındaki Gemma Hussey ile arkadaşı 18 yaşındaki Georgia Chuter Bodrum'un kumsalında saatlerce güneşlendi. Hussey "Londra'da hava yağışlı ve soğuktu. Uçaktan iner inmez güneş ve sıcak havayı görünce mayolarımızı giyip sahile koştuk. Burası cennet. Bir haftalık tatil için gelmiştik ancak bir hafta daha uzatmayı düşünüyoruz'' dedi. 

     
</TEXT>
</DOC>
