<DOC>
<DOCNO> 302694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/guncel/gun02.html </URL>
<DATE> 2005/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel soygunu çete işi 
</HEADLINE>
<TEXT>


Sakarya'da, 5 ton sigarayı boşalttıkları TIR'ı 2 cesetle yakan çetenin, işbirliği yapan Tekel çalışanını da öldürdüğü belirlendi 

SERHAT ÜNAL, ELVAN EZBER İstanbul 

Sakarya'nın Akyazı ilçesi yakınlarında 21 Aralık'ta Kartal Tekel Sigara Fabrikası'na ait sigara yüklü TIR'ı yakıp, 2 görevliyi öldüren ve 364 milyon YTL değerindeki 5 ton sigarayı gasp eden çete ortaya çıkarıldı. Tekel TIR'ının yakılmasıyla ilgili soruşturmayı yürüten jandarma, 22 Aralık'ta Hadımköy Çakmaklı Karayolu üzerinde öldürüldükten sonra BMW marka otomobilde yakılan erkek cesedinin Kartal Tekel Sigara Fabrikası Müdürlüğü'nde çalışan E.D.'ye ait olduğunu tespit etti. İddiaya göre, her iki olayı İ.T.'nin planlayıp emirleri verdiği tespit edildi. Zanlılardan İ.T. ve İ.O.T. 29 Aralık'ta Pendik'te, İrfan Cengiz Bayrak 31 Aralık'ta Aksaray'da yakalandı. Bayrak'ın ifadesinde şunları söylediği iddia edildi 

'Soygunu İ.T. planladı' 
"Soygunu İ.T. planladı. TIR şoförü Mehmet Akkoç'u, Tekel fabrikasında çalışan ve pay alma vaadiyle bizimle işbirliği yapan E.D. silahla öldürdü. Muavin Ufuk Tuna'yı da H.Ü. öldürdü. TIR'ı 2 cesetle Sultanbeyli'de bir depoya götürdüm. Sigarayı boşalttım. TIR ve cesetleri tekrar olay yerine getirip ateşe verdim. Cesetleri yakarken, yanımda İ.T., T.Ü., H.T. de vardı. 22 Aralık'ta E.D. ile buluştuk. İ.T.'nin 'Korkak birisin. Bizi ele vereceksin" dediği E.D.'yi H.Ü. öldürdü. Cesedi bagaja koyduktan sonra otomobili ateşe verdik." Sultanbeyli'deki depoyu basan ekipler, saklanan 5 ton sigarayı ele geçirdi. 3 zanlının daha arandığı bildirildi. 


</TEXT>
</DOC>
