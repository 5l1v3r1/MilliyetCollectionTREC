<DOC>
<DOCNO> 347426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun27.html </URL>
<DATE> 2005/05/31/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Kaçırılan valinin cesedi bulundu 
</HEADLINE>
<TEXT>

     Irak'ta direnişçiler tarafından kaçırılan El Anbar Valisi Raca Navaf Ferhan El Mahalavi'nin cesedi bulundu. 
     Irak hükümet sözcüsü Lait Kubba, 10 Mayıs'ta kaçırılan El Mahalavi'nin cesedinin iki gün önce Rava kasabasında bir evde tüpgaza bağlı olarak bulunduğunu açıkladı. 
     Kubba, Amerikan askerlerinin El Mahalavi'yi kaçıranlarla çatışmaya girdiğini, çatışmadan sonra El Mahalavi'nin yanında 2 Suriyeli, bir Ürdünlü ve bir Cezayirlinin cesedinin bulunduğunu söyledi. 
     Sözcü, nasıl öldüğü tam olarak tespit edilemeyen El Mahalavi'nin, muhtemelen çatışma sırasında evdeki patlayıcıların havaya uçmasıyla çöken duvarın altında kaldığını belirtti. 
     Söz konusu çatışmada, 2 Suudi Arabistanlı ve bir Faslı da yaralı olarak ele geçirildi. 
     
     TERÖR ZANLISI IRAKLI YARGILANMAYA BAŞLANDI 

     Öte yandan, Almanya'nın Münih kentinde yabancı bir terör örgütüne üye olmakla suçlanan 31 yaşındaki Iraklı Kürt Lokman M'nin yargılanmasına başlandı. 
     Lokman M'nin, Almanya'da 11 Eylül saldırılarından sonra, yabancı bir terör örgütüne üye olma suçundan yargılanan ilk kişi olduğu belirtildi. 
     Federal Savcılık, Lokman M'ye, Ensar El İslam adlı uluslararası terör örgütünün Münih'teki başı olduğu, bu örgüte lojistik ve mali destek sağladığı suçlamasında bulunuyor. 
     İnsan tacirliği olayına de karıştığı belirtilen Lokma M. hakkında mahkemenin, 12 Ağustos'a kadar karar vermesi bekleniyor. 
     
</TEXT>
</DOC>
