<DOC>
<DOCNO> 328131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/soneko17.html </URL>
<DATE> 2005/03/29/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Üretimde ücretler artıyor... 
</HEADLINE>
<TEXT>

     Türkiye'de 2004 yılında, önceki yılın aynı dönemine göre üretimde çalışılan saat başına nominal ücret ortalama yüzde 13.4 arttı. 
     Aynı dönemde, üretimde çalışan kişi başına nominal kazanç yüzde 12.1 ve diğer işlerde çalışan kişi başına nominal kazanç ise yüzde 11.2 artış gösterdi. 
     DİE, 1997 100 temel yılı imalat sanayi sektörü üretiminde çalışılan saat başına ücret, üretimde ve diğer işlerde çalışan kişi başına kazanç endeksi 2004 yılı ve son çeyrek Ekim-Kasım-Aralık sonuçlarını açıkladı. 
     Buna göre 2004 yılında, önceki yıla göre imalat sanayinde, üretimde çalışılan saat başına nominal ücret artışı toplamda yüzde 13.4 olarak belirlenirken, nominal ücret artışı devlette ve özel sektörde 15.8 oldu. 
     Aynı dönemde imalat sanayi üretiminde çalışan kişi başına kazanç endeksi geçen yıl, önceki yıla göre yıllık ortalama yüzde 12.1 artarken, artış oranı özel sektörde 15.4, devlet sektöründe yüzde 14.1 olarak belirlendi. 
     2004 yılında imalat sanayinde diğer işlerde çalışan kişi başına kazanç endeksi toplamda yüzde 11.2, devlet sektöründe 14.4, özel sektörde yüzde 10.5 oldu. 
     
     REEL ENDEKS 

     Tüketici Fiyat Endeksi TÜFE ile deflate edilerek hesaplanan reel endeks sonuçlarına göre, 2004 yılında, üretimde çalışılan saat başına ücretin yıllık ortalaması 2.5, üretimde çalışan kişi başına kazanç yüzde 1.3, diğer işlerde çalışan kişi başına kazanç yüzde 0.5 arttı. 
     2004 yılında üretimde çalışılan saat başına ücret toplamda yüzde 2.5 olarak belirlenirken, devlette yüzde 4.7 ve özel sektörde yüzde 4.8 oldu. 
     Aynı dönemde, üretimde çalışan kişi başına kazanç toplamda yüzde 1.3 artarken, kazanç artışı devlette yüzde 3.2, özel sektörde yüzde 4.3 olarak belirlendi. 
     Aynı dönemde diğer işlerde çalışan kişi başına kazanç yüzde 0.5 ve devlette yüzde 3.5 yükselirken özel sektörde yüzde 0.1 geriledi. 
     
     2004 YILININ SON DÖNEMİ 

     2004 yılının son çeyreğinde, önceki yılın aynı dönemine göre üretimde çalışılan saat başına ücret yüzde 11,4, üretimde çalışan kişi başına kazanç yüzde 9,2 ve diğer işlerde çalışan kişi başına kazanç ise yüzde 7,2 artış gösterdi. 
     Tüketici Fiyat Endeksleri TÜFE ile deflate edilerek hesaplanan ''reel endeks'' sonuçlarına göre ise 2004 yılının son çeyreğinde, önceki yılın aynı dönemine göre üretimde çalışılan saat başına ücret yüzde 1,6 artış gösterirken, üretimde çalışan kişi başına kazanç yüzde 0.5 ve diğer işlerde çalışan kişi başına kazançta ise yüzde 2.3 düşüş yaşandı. 

     
</TEXT>
</DOC>
