<DOC>
<DOCNO> 328276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur47.html </URL>
<DATE> 2005/03/29/ </DATE>
<TIME> 18.58 </TIME>
<AUTHOR>  </AUTHOR>
<HEADLINE>
Sahte rakı sanıklarına dava... 
</HEADLINE>
<TEXT>

     Eyüp Cumhuriyet Başsavcılığı, Bayrampaşa'daki bir otoparkta ürettikleri sahte rakıyı piyasaya sürerek zehirlenmelere neden oldukları gerekçesiyle 15 sanık hakkında dava açtı. 
     Eyüp Cumhuriyet Savcısı Faruk Erşen Yılmaz tarafından hazırlanan iddianamede, sanıkların ''halkın içeceği her çeşit şeye zehir katarak halkın hayatını tehlikeye düşürmek ve ölüme neden olmak'', ''cürüm işlemek için teşekkül oluşturmak'' ve ''cürüm işlemek amacıyla oluşturulan teşekküle yardım etmek'' suçlarından cezalandırılmaları talep edildi. 
     
     11 SANIK İÇİN MÜEBBET AĞIR HAPİS CEZASI İSTENİYOR 

     Bayrampaşa'daki bir otoparkta ürettikleri sahte rakıları piyasaya sürerek zehirlenmelere neden oldukları iddiasıyla haklarında dava açılan 16 sanıktan 11'inin, müebbet ağır hapis cezasına çarptırılmaları istendi. 
     Eyüp Cumhuriyet Savcısı Faruk Erşen Yılmaz tarafından hazırlanan iddianamede, sanıklar Avni Kaptan, Bekir Çığcı, Uğur Gökkul, Atilla Bayramoğlu, Aşkın Gökkul, Ömer Lütfü Karal, Turgay Kaya, Ertan Şabudak, Cihan Tüfekçi, Cengiz Ufluer ile sahte rakı nedeniyle hayatını kaybeden Tanju Kelkit'in, yine sahte rakı içtikten sonra ölen Hasan Bayramoğlu'nun işlettiği otoparkın arka tarafında uzun zamandır sahte rakı üretimi yaptıkları anlatıldı. 
     Sanıkların, ürettikleri rakının renginin bozuk olduğunu görmelerine ve zehirleyici niteliği olduğunu bilmelerine rağmen bunları üretmeye ve pazarlamaya devam ettikleri kaydedilen iddianamede, sahte rakıların, Gaziosmanpaşa'daki Dem Restoran ile pazarlandıkları bayilerden alınarak tüketildiği ve bunları içen kişilerin zehirlendikleri hatırlatıldı. 
     5 kişinin ''maktül'', 5 kişinin ''mağdur'', 23 kişinin de ''müşteki mağdur'' olarak yer aldığı iddianamede, sanıkların işledikleri suçlar, ''halkın içeceği her çeşit şeye zehir katarak halkın hayatını tehlikeye düşürmek ve ölüme neden olmak'', ''cürüm işlemek için teşekkül oluşturmak ve yönetmek'' ile ''cürüm işlemek amacıyla oluşturulan teşekküle yardım ve yataklık etmek'' olarak sıralandı. 
     İddianamede, bu suçlardan dolayı Avni Kaptan, Cengiz Ufluer, Ertan Şabudak, Uğur Gökkul, Bekir Çığcı, Aşkın Gökkul, Turgay Kaya, Cihan Tüfekçi, Ercüment İnan, Atilla Bayramoğlu ve Ömer Lütfü Karal'ın müebbet ağır hapis cezasına, Hasan Altındal, Mesut Simsar, Mehmet Simsar, Fikret Tunç ve Arda Akgüllü'nün de 6 ay ile 1'er yıl arasında hapis cezasına çarptırılmaları talep edildi. 
     Sanıkların yargılanmasına, önümüzdeki günlerde Eyüp Ağır Ceza Mahkemesi'nde başlanacak. 
     
</TEXT>
</DOC>
