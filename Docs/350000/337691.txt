<DOC>
<DOCNO> 337691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun15.html </URL>
<DATE> 2005/04/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Irak'ta kabine açıklandı, saldırılar patladı 10 ölü, 36 yaralı 
</HEADLINE>
<TEXT>

     Irak'ta direnişçiler tarafından ülke genelinde düzenlenen saldırılarda ilk belirlemelere 10 kişi öldü, onlarca kişi yaralandı. 
     Başbakan atanan İbrahim Caferi'nin hazırladığı bakanlar kurulu listesinin meclise sunulmasından saatler önce direnişçilerin düzenlediği saldırılarda, yetkililer ve görgü tanıklarının açıklamalarına göre 10 kişi öldü, 36 kişi yaralandı. 
     İçişleri Bakanlığı kaynakları, bakanlık istihbarat yetkilisi Tümgeneral Muhsin Abdülseda'nın başkent Bağdat'ın güneybatısındaki evinin önünde vurularak öldürüldüğünü bildirdi. 
     Askeri kaynaklar, pasaport bürosunda görevli Yarbay Alaa Halil İbrahim'in işine giderken silahlı 3 kişinin düzenlediği saldırıda öldüğünü kaydettiler. 
     Bağdat'ın yaklaşık 150 kilometre kuzeyindeki Tikrit kentinde de emniyet müdürlüğüne bomba yüklü araçla düzenlenen intihar saldırısında 2 asker öldü, 5'i sivil 12 kişi yaralandı. 
     Başkentin yaklaşık 100 kilometre kuzeyindeki Samarra'da da yola yerleştirilen bombanın patlaması sonucu 2 polis öldü, 5'i de yaralandı. 
     Bağdat'ın yaklaşık 70 kilometre güneyindeki Musayyib'de düzenlenen havan topu saldırısında da 4 kişi öldü, 19 kişi yaralandı. 
     Başbakan atanan Caferi, dün akşam, hazırladığı bakanlar kurulu listesini devlet başkanlığı konseyine sunduğunu ve listenin yarın da Ulusal Meclis'e sunulacağını açıklamıştı. 
     
</TEXT>
</DOC>
