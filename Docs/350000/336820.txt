<DOC>
<DOCNO> 336820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/ekonomi/aeko.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Telefonica, Avea'yı gerekçe gösterip gitti 
</HEADLINE>
<TEXT>


İspanyol Telefonica'nın, 'Avea'daki belirsizlik ve şirketle ilgili 'yeterli bilgi alamama' gerekçesiyle Türk Telekom ihalesinden çekildiği kararı, özel uçakla Ankara'ya gelen şirket yetkilisinin bildirdiği öğrenildi 

Gülçin Üstün - Ankara 

İspanyol Telefonica'nın, Avea'nın durumu ile ilgili belirsizlikler nedeni ile Türk Telekom TT ihalesinden çekildiği öğrenildi. Çekilme kararını içeren mektubu, özel bir uçakla gelen üst düzey yetkili bizzat getirdi. 
Edinilen bilgilere göre, TT ihalesi için bilgi odasına giren şirketlerden İspanyol Telefonica'nın, sürpriz bir duyuru ile ihaleden çekildiğini açıklamasının ardında, Avea ile ilgili belirsizlikler yatıyor. Telefonica'nın Özelleştirme İdaresi'ne ÖİB verdiği mektupta, Avea yönetiminde etkinliğin nasıl sağlanacağı konusunun yeterince açık olmadığı görüşü belirtildi. 

Avea'da güvence istedi 
Avea'da TT'un Aycell yüzde 40, Telecom Italia Mobile'nin TIM yüzde 40, İş Bankası'nın da yüzde 20 hissesi bulunuyor. TT ile ilgilenen yabancı şirketler, TT'u, dolayısıyla Avea'daki TT payını almaları halinde, Avea'da çoğunluk hisseyi sahip olamıyorlar. İspanyol Telefonica'nın da bu konuda bir açıklık olmaması nedeni ile ihaleden çekildiği belirtiliyor. 
TT ihalesin için 8'i yabancı, 13 şirket önyeterlilik almış, Belçikalı Belgacom çekildiğini açıklamıştı. Telefonica'nın da çekilmesiyle yabancı talipli sayısı 6'ya indi. 
Telefonica'dan yapılan resmi açıklamada, çekilme gerekçesinin ayrıntılarına yer verilmezken, "Teklif vermemiz için gereken uygun koşullar bulunmuyor" denilmişti. Ancak, Telefonica'nın bilgilendirme sürecinde Avea'dan yeterli bilgi alamamaktan şikayet ettiği öğrenildi. Avea'nın yönetiminin, Telefonica'nın bazı sorularına 'ticari sır' gerekçesiyle cevap vermediği kaydedildi. 
Telefonica'nın kaygılarını dile getirmesi üzerine ÖİB, alıcının Avea'daki hakları konusunda yatırımcılara bilgi verdi, fakat bazı firmalar bu bilgileri Avea'nın diğer ortaklarından onaylı olarak istedi. Hissedarlar da buna olumlu bakarken, Telefonica hazırlanan belgelerin gelmesini beklemeden çekilme açıklaması yaptı. 
Telefonica'nın Elektronik Haberleşme Yasa Taslağı'nda yer alan ve haberleşme hizmetlerinin gelir düzeyi düşük bölgelere de ulaşmasını sağlayacak "Evrensel Hizmet Fonu'nun işletmeciye getireceği yükümlülükler konusunda da çekinceleri olduğu belirtildi. 
Yetkililer, Telefonica'nın çekilmesinin rekabet açısından olumsuz olduğunu kaydederek, "Ama ihalenin gidişatında fazla etkili olmaz" değerlendirmesinde bulundu. TT Genel Müdürü Mehmet Ekinalan da bugün düzenleyeceği basın toplantısı ile yüzde 55'inin satışı planlanan özelleştirmedeki son durumu açıklayacak. 

Anahtar TIM'in elinde ŞÜKRÜ ANDAÇ 
Türk Telekom TT özelleştirmesinde iki ay süren bilgilendirme sürecinde dört yabancı grubun adı öne çıkmıştı Birleşik Arap Emirlikleri'nden Etisalat, İspanya'dan Telefonica, Suudi Arabistan'dan Saudi Oger ve İtalya'dan Telecom Italia Mobile TIM . Ancak, 'ciddi alıcılar' arasından Telefonica çekildi. 
Geriye 'ciddi alıcı' olarak üç firma kaldı. Yetkililerin, "Bu çekilme özelleştirme sürecini etkilemez" açıklamalarına rağmen, Telefonica'nın katılmayacağını duyurması, oluşacak fiyat ve bundan sonraki taliplilik açısından isteksizlik yaratabilir. 
TIM'in Avea'daki yüzde 40 hissesi, diğer firmalar için önemli bir belirsizlik alanı yaratıyor. TT'yi alan Avea'da yüzde 40'ın sahibi olacak. Bu hisse, şirkette hakim durum sağlamıyor. TIM'in de hisselerini yeni alıcıya satıp satmayacağı belli değil. Bu yüzden de firmalar yönetimde etkili olmayacağı bir operatörünün riskini taşımak istemiyor. İş Bankası'nın yüzde 20 hissesini satma niyeti de görünmüyor. 
Yeni durumda TIM'in pozisyonu daha da güçlendi denilebilir. Ciddi bir rakip çekildi. İhaleyi kazanması durumunda kendi payı ile birlikte Avea'da yüzde 80 paya ulaşacak. Avea'nın durumundan tek rahatsız olmayan, aksine bundan avantajlı olabilecek tek firma TIM. Birleşik Arap Emirlikleri'nden Etisalat ve Lübnanlı Hariri ailesinin şirketi Saudi Oger de h l ciddi alıcılar listesinde. 

Özel uçakla gelip özür dilediler Telefonica'nın ihaleye katılmayacağı açıklamasını yaptığı sıralarda, özel bir uçakla gelen Avrupa ve Ortadoğu'da birleşmelerden sorumlu Genel Müdür Angel Villa, ÖİB'ye gelerek kararlarını bildirdi ve bir mektup bıraktı. Görüşmede, ÖİB yetkililerinin "koşulların uygun olmadığı" yönündeki açıklamadan duydukları rahatsızlığı dile getirmeleri üzerine şirket yetkilileri özür diledi. Havaalanında bekleyen özel uçak, görüşmenin gerçekleşmesinin ardından hemen döndü. 


</TEXT>
</DOC>
