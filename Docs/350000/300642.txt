<DOC>
<DOCNO> 300642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonspo34.html </URL>
<DATE> 2004/12/24/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Sakaryaspor 7 futbolcusuyla yollarını ayırdı... 
</HEADLINE>
<TEXT>

     Sakaryaspor, 7 futbolcusuyla yollarını ayırdı. 
     Sakaryaspor Kulübü Başkanı Selahattin Aydın, altyapı tesislerinde düzenlediği basın toplantısında, teknik sorumlu Şaban Yıldırım'ın hazırladığı rapor doğrultusunda 7 oyuncu ile yollarını ayırdıklarını söyledi. 
     Mahmut Taşdemir ile sözleşmeyi feshettiklerini, Oumar, Badji, Hasani, Murat Özatak, Hasan, ve Murat Bölükbaşı'na da kulüp bulmalarını söylediklerini ifade eden Aydın, giden futbolcular yerine kaliteli 3 ya da 4 futbolcu almayı düşündüklerini belirtti. 
     Transferde önceliği yabancı kaleci ile forvete vereceklerini anlatan Aydın, ''Ancak bu takviyelerin parasal boyutu var. Ekonomik yükün Sakaryalılarla paylaşılmasını istiyor, bu konuda Vali Nuri Okutan ve milletvekillerimizden yardım bekliyoruz'' dedi. 
     Zor koşullar altında görev yaptıklarını dile getiren Aydın, şunları kaydetti 
     ''Süper Lig'e alışmak bizim açımızdan çok zor oldu, ama bu dönemi atlattık. Son haftalardaki başarılı sonuçlarla bunu gösterdik. Sakaryaspor'u bu imkanlarla, bu noktaya getirdiğimiz için kendimizi başarılı olarak sayıyoruz.'' 
     
</TEXT>
</DOC>
