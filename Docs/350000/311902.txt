<DOC>
<DOCNO> 311902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/spor/spo05.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve söz savunmanın 
</HEADLINE>
<TEXT>


Selçuk - Mersin maçında şike yapıldığı iddiaları sıcaklığını korurken, Mersin Antrenörü Sıdalı, "Böyle bir durum söz konusu değil" dedi 

GÖKHAN TÜRE 


"Aslarımı oynattım" 
BASKETBOL 2.Lig'inde Selçuk Üniversitesi ile Mersin Büyükşehir Belediyesi arasındaki karşılaşmada şike yapıldığı iddiaları gündemdeki yerini korurken, Mersin'in antrenörü Rebah Sıdalı, "bilerek yenildikleri" yönündeki iddiaların asılsız olduğunu söyledi. Sıdalı, "Böyle bir durum kesinlikle söz konusu değil. Maçta tüm aslarımı oynattım. ABD'li basketbolcumuz 37 dakika sahada kaldı, 41 sayı attı, oynamadığı iddia edilen Mustafa Kemal Bitim de 29 dakika mücadele etti, 9 sayı attı" diye konuştu. 

"Raporu anlamadım" 
SIDALI, talimatlar gereği hakemin, bir takımın bilerek yenildiği yönünde kanaat getirdiği taktirde oyunu durdurup, iki takım coachunu da uyarması gerektiğini dile getirdi. Antrenör, "Söylemezoğlu hiçbir uyarıda bulunmadı. Böyle bir kanıya vardıysa, bizi uyarması, ardından maçı tatil etmesi gerekirdi. Kararı da federasyon verirdi. Ama olmadı. Söylemezoğlu, söylendiği gibi ikinci yarıyı da yürüyerek yönetmedi. Maçtan sonra neden böyle bir rapor hazırladı, anlamış değilim" ifadesini kullandı. 

"Anlamsız ceza" 
REBAH Sıdalı, sözlerini şöyle sürdürdü "Bir hakemin kurallar gereği maç sonrası rapor yazma hakkı yoktur. Raporu gözlemci yazar. Disiplin kurulu da, Söylemezoğlu'nun raporundan sonra diğer hakem Fatih Uslu ve gözlemciden ek bilgi istemiştir. İkinci yarıda mola almadığım gerekçesiyle 'şüphe üzerine' bana 6 maç ceza verildi. Bir hafta önceki Çanakkale maçında da mola almamıştım. Uygun görmezsem, Cumhurbaşkanı gelsin bana mola aldıramaz. Böyle anlamsız cezayı kabul edemiyorum." 


</TEXT>
</DOC>
