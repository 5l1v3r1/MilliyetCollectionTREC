<DOC>
<DOCNO> 322943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonspo20.html </URL>
<DATE> 2005/03/11/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Fenerbahçe taraftarlardan Hooijdonk'a sevgi seli... 
</HEADLINE>
<TEXT>

     Pierre Van Hooijdonk'un sezon sonu Fenerbahçe'den ayrılacak olması, sarı-lacivertli taraftarları oldukça üzdü. 
     İnternette ''www.weloveyou-vanhooijdonk.com'' adlı bir web sitesi açan taraftarlar, siteye adeta yağdırdıkları mesajlarda Hollandalı golcüye duydukları sevgiyi dile getirdi. 
     ''Bu taraftar seni asla unutmayacak. Bize yaşattıkların için sana sonsuz teşekkürler'' şeklindeki mesajlarla sevgilerini ileten taraftarların çoğunluğu, Van Hooijdonk'un gelecekte teknik adam ya da menajer olarak Fenerbahçe'ye geri dönmesi dileğinde bulundu. 
     Fenerbahçe ile ilgili haberlere yer veren ve aynı zamanda düzenlenen forumlarla taraftarların internetteki buluşma adresi olan ''www.antu.com'' adlı web sitesinde konuyla ilgili yer alan yazıda da ''Pierre van Hooijdonk ismini hiçbirimiz unutmayacağız. Kimler geldi, kimler geçti, kimler gelecek, kimler geçecek... Ancak Pierre'in yeri kalbimizde her zaman farklı olacak'' denildi. 
     
     İLGİNÇ MESAJLAR 
     Bir taraftar, Van Hooijdonk'un Fenerbahçe'den ayrılma nedenini Teknik Direktör Christoph Daum'a bağladı. 
     Van Hooijdonk için açılan siteye gönderilen bir mesajda, ''...dahi Daum. Egosunun kurbanı oldu ve Aziz Pierre'yi harcadı. Fenerbahçe yönetimi ise bu olayı sadece seyretti. Utanç verici'' şeklinde yorum yapıldı. 
     Bir mesajda da Hollandalı oyuncu için, ''Sen bizim canımızsın. Şu an Fenerbahçe bir yerlere gelmişse Daum'dan çok senin payın var'' yazıldı. 
     
</TEXT>
</DOC>
