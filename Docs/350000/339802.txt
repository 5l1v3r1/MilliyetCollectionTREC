<DOC>
<DOCNO> 339802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sondun10.html </URL>
<DATE> 2005/05/05/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
2 Türk aday yarışıyor İngiltere’de Parlamento yolundaki ilk Türkler... 
</HEADLINE>
<TEXT>

     Hilal YILMAZ LONDRA, DHA 

      İNGİLTERE’de yarın yapılacak genel seçimlerde, ülke tarihinde ilk kez 2 Türk aday milletvekili seçilebilmek için yarışacak. İktidardaki İşçi Partisi’nden milletvekili adayı olan Ayfer Orhan ile ana muhalefetteki Muhafazakar Parti’nin adayı Ertan Hürer, Avam Kamarası’na girmek için mücadele edecek. Türk adayların kazanmaları halinde İngiltere’deki Türk toplumu ilk kez Avam Kamarası’nda temsil edilmiş olacak. 
     
     İŞÇİ PARTİSİ ADAYI ORHAN AKTİF POLİTAKADA YER ALMALIYIZ 
     İşçi Partisi’nin North West Cambridgeshire bölgesi milletvekili adayı Ayfer Orhan, yarım asırdır İngiltere’de varlığını sürdüren Türk toplumunun artık aktif politika içinde yer alması gerektiğini söyledi. Orhan, seçim kampanyası boyunca Türk toplumundan daha fazla destek istediğini belirterek, "Birbirimize destek anlamında diğer toplumlara oranla ne yazık ki geride kalıyoruz. Artık Türklerin, özellikle de gençlerin aktif politika içinde yer alması gerekir. Amacımız kapalı kapıları açarak, geleceğimizi garanti altına almak" dedi. 
     İşçi Partisi’nin, Türkiye’nin AB üyeliğine destek verdiğini de hatırlatan Orhan, "Gelecek dönemde İşçi Partisi tekrar iktidarda olursa, bu Türkiye’nin AB ile müzakere süreci açısından son derece yararlı olacaktır. İşçi Partisi’nin Türkiye’ye verdiği destek artarak devam edecektir" diye konuştu. 
     
     MUHAFAZAKAR ADAY SEÇME VE SEÇİLME HAKKIMIZI KULLANALIM 
     Türklerin yoğun olarak yaşadığı Hackney North Stoke Newington bölgesinde, Muhafazakar Parti’den milletvekili adayı olan Ertan Hürer ise, İngiltere’de vergi veren her Türk vatandaşının seçme seçilme hakkını kullanması gerektiğine değindi. Hürer, "Türk toplumu yerel ve merkezi yönetimde daha fazla temsil edilmeli. Vatandaşlarımız temsil haklarına sahip çıkmalı. Haklarımızı kullanmak için sesimizi duyurmalıyız" dedi. 
     
     SEÇİLİRSE KIBRIS’I MASAYA YATIRACAK 
     Ertan Hürer, yarınki seçimlerde milletvekili seçilmesi durumunda, garantör ülke olan İngiltere’nin parlamentosunda Kıbrıs sorununu masaya yatırmayı planlıyor. Türkiye’nin AB üyeliği için de lobi yapacağını belirten Hürer, "İngiliz milletvekilleri Kıbrıs sorununu bilmiyor. Problemin 1974’te başladığını zannediyorlar. Halbuki sorun 1950’lerde baş gösterdi. Parlamentoda Kıbrıs sorununa çare bulup, ambargoların kaldırılması için çalışacağım. Aynı zamanda Türkiye’nin AB üyeliği için de destek arayacağım. Türkiye’yi yoksul, gelişmemiş bir ülke zannediyorlar. Halbuki hiçbiri gidip kendi gözleriyle görmedi. Türkiye’nin ne kadar ilerlediğini bilmiyorlar" diye konuştu. 
     Hürer, İngiltere’de yaşayan Türk gençlerini de partilerde aktif bir şekilde rol almaya davet ederek, "Bir gün Türkçe konuşan toplum içinden 2-3 milletvekili çıkaracağımıza eminim. Bunu başarmamız için gençlerin şimdiden partilere girip çalışması gerekiyor" dedi. 
     
     İŞÇİ PARTİSİ ÖNDE GİDİYOR 
     Muhafazakar Parti adayı Hürer, yoklamalara göre iktidardaki İşçi Partisi önde gitse de, asıl sonucun seçim günü belli olacağını savundu. Seçimler öncesi yapılan son kamuoyu yoklamalarında, 2 dönemdir iktidarda bulunan Başbakan Tony Blair önde görünürken, Michael Howard liderliğindeki Muhafazakar Parti ikinci sırada yer alıyor. İngiliz siyasetbilimciler, Avam Kamarası’ndaki 3’ncü parti olan Liberal Demokratlar’ın alacağı oyların seçimin kaderini belirleyeceği görüşünde birleşiyor. 
     
</TEXT>
</DOC>
