<DOC>
<DOCNO> 329332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonsiy04.html </URL>
<DATE> 2005/04/01/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
ANAP’a dört milletvekili daha katılıyor 
</HEADLINE>
<TEXT>

     Olağanüstü büyük kongresini 2-3 nisan tarihlerinde yapma kararı alan Anavatan Partisi’ne bugün bağımsız dört milletvekilinin daha katılması bekleniyor. 
     AKP’den bu hafta içinde istifa eden Malatya milletvekili Miraç Akdoğan, İzmir milletvekili Serpil Yıldız, CHP’den dün istifa eden Diyarbakır milletvekili Muhsin Koçyiğit ve Bitlis bağımsız milletvekili Edip Safter Gaydalı, düzenlenecek törenle ANAP’a geçecekler. 
     ANAP Genel Merkezi’nde saat 10.00’da bu dört milletvekili için katılım töreni yapılacak. Bu katılımlarla birlikte ANAP’ın Meclis’teki sandalye sayısı ise 10’a çıkacak. 
     ANAP’ın yapılacak kongresinde genel başkan seçilmesi beklenen Isparta milletvekili Erkan Mumcu, 15 şubatta Kültür ve Turizm Bakanlığı ve AKP’den istifa etmişti. Mumcu 17 martta Isparta milletvekili Mehmet Sait Armağan, Malatya bağımsız milletvekili Süleyman Sarıbaş ile Yozgat bağımsız milletvekili Mehmet Erdemir’le birlikte ANAP'a katılmıştı. 
     Geçtiğimiz yıl CHP’den ayrılan Mardin bağımsız milletvekili Muharrem Doğan ve AKP'den istifa eden Ömer Abuşoğlu'da bu hafta içinde düzenlenen törenlerle ANAP'a katılmışlardı. 
     
</TEXT>
</DOC>
