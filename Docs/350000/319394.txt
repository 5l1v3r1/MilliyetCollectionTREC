<DOC>
<DOCNO> 319394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur50.html </URL>
<DATE> 2005/02/28/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Lisede patlayan maytaplar panik yarattı 
</HEADLINE>
<TEXT>

     Erzurum Lisesi'nde yangın dolabına yerleştirilen maytapların patlaması paniğe neden oldu. 
     AA muhabirinin edindiği bilgiye göre, Hastaneler Caddesi üzerinde bulunan Erzurum Lisesi'nde yangın dolabına yerleştirilen maytaplar patladı. 
     Bunun üzerine durumu emniyet yetkililerine bildiren okul yönetimi, öğrencileri de okuldan çıkarttılar. 
     Emniyet Müdür Yardımcısı Ahmet Demiral, yaptığı açıklamada, okul binasına gerekli incelemelerin yapıldığını belirterek, patlamanın yangın dolabına yerleştirilen maytaplardan kaynaklandığı ve güvenlik açısından tehlike oluşturan herhangi bir unsur tespit edilmediğini söyledi. 
     Demiral, olayla ilgili gerekli araştırmaların sürdüğünü ifade etti. 
     Öğrenciler daha sonra yeniden okul binasına alınarak, derslerine devam ettiler. 
     
</TEXT>
</DOC>
