<DOC>
<DOCNO> 337811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonspo05.html </URL>
<DATE> 2005/04/28/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Fenerbahçe'de sakatlık derdi bitmiyor 
</HEADLINE>
<TEXT>

     Luciano’nun dönüşüne sevinen Daum, bu kez de Deniz’in sakatlığına üzüldü. Tecrübeli oyuncu ancak iğne ve özel bandajla oynayabilecek 
     
     Gülerken bile ağrı duyuyor 
     Hiç olmazsa son maçlarda oynatmak istediği Servet’i tedavi için Almanya’ya gönderen Fenerbahçe Teknik Direktörü Daum, ondan beklediği iyi haberi alamadığı gibi, Deniz’in sakatlığının bir hayli ciddi olmasıyla kahroldu. Büyükşehir Belediyesi Ankaraspor karşılaşmasının son dakikalarında göğsüne darbe alan tecrübeli oyuncu, dün takımla birlikte idmana çıkmasına karşın, ağrıları artınca koşuyu bırakıp, içeri gitti. Sadece nefes alırken değil, gülerken bile ağrıları olduğunu anlatan Deniz’in iki gün dinlendirileceği, iğne ve göğsüne uygulanacak özel bandajla Trabzonspor karşılaşmasına çıkarılmasının düşünüldüğü belirlendi. 
     
     Servet’in derdi psikolojik 
     Forma giyebilecek durumda olması halinde Deniz’i, genç Mahmut Hanefi’nin yerine solbeke çekmeyi düşünen Alman hoca, savunmanın göbeğinde Önder’le birlikte, bir maçlık cezasını tamamlayan Luciano’ya görev verecek. Bu arada iki gündür Almanya’da bulunan ve Bayern Münih doktoru Müller Wohlfarth tarafından tedavi edilen Servet’in kaderi yarın yapılacak testlerden sonra kesinlik kazanacak. Fizik ve iğne tedavisine alınan milli oyuncuyu bir kez daha kontrol edecek olan Wohlfart, buna göre sakatlığı hakkında karar verecek. Sezon başından beri sakat sakat oynayan ve bu durumu kafasına takan Servet’in kalan maçlarda forma giymesinin zor olduğu öğrenildi. 
     
</TEXT>
</DOC>
