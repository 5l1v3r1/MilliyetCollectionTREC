<DOC>
<DOCNO> 341348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonyas10.html </URL>
<DATE> 2005/05/10/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Hollywood bebek bekliyor 
</HEADLINE>
<TEXT>

     Hollywood'un ünlü çiftlerinden Jennifer Garner ve Ben Affleck bebek bekliyor. 
     Çiftin yakın çevresinden alınan haberlere göre iki hafta önce Affleck ile nişanlanan Garner, üç aylık hamile. 
     Ama genç oyuncunun programında henüz bir değişiklik yok. Garner, çekimleri önümüzdeki hafta Kanada'da başlayacak olan 'Catch and Release' için kamera karşısına geçecek. 
     
     Halle Berry tüp bebek istiyor 
     Yaşadığı 2 evlilik de kötü bittiği için, evlilik kurumuna ’isyan bayrağını’ çeken Oscar ödüllü güzel Halle Berry, tüp bebek sahibi olmak istediği haberlerini doğruladı. ABD’de, WHBH kanalında yayınlanan ’Extra’ adlı magazin programına konuk olan Berry, "Anne olmayı, bebek sahibi olmayı çok istiyorum. Hayatımda buna ihtiyacım var" diye konuştu. 
     Evlatlık edinmeye de soğuk bakmadığını açıklayan 39 yaşındaki ünlü yıldız, "Tüp bebek yöntemiyle anne olan birçok insan var ve bu tercihlerini saygıyla karşılıyorum. Annelik duygusunu tatmak istiyorum, ancak hayatımda bu duyguyu paylaşacağım, bana bunu yaşatacak kimse yok. Ben de tüp bebek yöntemiyle hamile kalmayı düşünüyorum" dedi. 
     Tüp bebek yöntemiyle hamile kalmaya karar verdiğinde, doğumunu da doğal yolla yapmayı düşündüğünü belirten Berry, "Bu kadınlara özgü bir duygu. Başından sonuna kadar da yaşamak istiyorum. Hayatımı, çocuğuma adamak istiyorum" diye konuştu. 
     
</TEXT>
</DOC>
