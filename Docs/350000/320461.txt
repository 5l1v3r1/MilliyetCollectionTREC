<DOC>
<DOCNO> 320461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur33.html </URL>
<DATE> 2005/03/03/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Oğulları öldürülen aile, mafya dizilerinin kalkması için RTÜK'e başvurdu 
</HEADLINE>
<TEXT>

     Adana'da, bir apartmanın çatı katı girişinde çocukları boğularak öldürülen aile, şiddet içerikli film ve dizilerin yayından kaldırılması için Radyo ve Televizyon Üst Kurulu'na RTÜK başvurdu. Aile, ''Başka Mehmetler ölmesin'' çağrısı yaptı. 
     Öldürülen ilköğretim okulu öğrencisi Mehmet Kasım Yıldırım'ın babası Selçuk ve annesi Sema Yıldırım, olayla ilgili tutuklanan sanığın ağabeyinin ''kardeşinin televizyonlardaki şiddet içerikli dizilerden etkilendi'' şeklindeki ifadesi üzerine RTÜK'e yazı yazdı. 
     Aile, yazıda, ''çocuklarının mafya dizilerine özenen bir sokak serserisi tarafından öldürüldüğünü'', gençleri suça yönlendiren faktörlerin başında mafya ve şiddete özendiren dizilerin bulunduğunu vurguladı. 
     RTÜK'ün bu konuda hassasiyetine tanık olduklarını ifade eden Selçuk ve Sema Yıldırım, gönderdikleri yazıda şunları kaydetti 
     ''Geçen günlerde yaşanan, yazılı ve görsel basında geniş şekilde yer alan yaşadığımız felaket malumunuzdur. Bu olaydan sonra tutuklanan sanığın ağabeyi de gazetelere verdiği demecinde, kardeşinin televizyonlardaki şiddet içerikli, mafyaya özenti duyuran dizilerden etkilendiğini savunmuştur. 
     Ricamız, televizyonda oldukça fazla yer alan şiddet içerikli çizgi filmlerden dizilere kadar tamamının kontrol altına alınması, bunların yayınının yasaklanmasıdır. Henüz 13 yaşındaki evlatlarını kaybeden bir aile olarak, evladı olan herkesin acımızı anlayacağı düşüncesindeyiz.'' Baba Selçuk Yıldırım, AA muhabirine yaptığı açıklamada, her gün medyada mafya olaylarına özenilerek gerçekleştirilen olaylara yer verildiğini, buna rağmen önlem alınmamasını kaygı ile izlediklerini söyledi. 
     Baba Yıldırım, duyarsızlığın devam etmesi durumunda Mehmet'in ölümünün ne ilk ne de son olacağını belirterek, ''Başka Mehmetler ölmesin. Beni içim yanıyor. Başkaları yanmasın'' dedi. 
     Anne Sema Yıldırım da iki çocuğundan küçük olanı acı bir şekilde kaybetmenin üzüntüsünü yaşadıklarını ifade ederek, ''Pervasızca yayına verilen dizilerin denetimden geçirilmesi için evladı olan herkesten duyarlılık bekliyoruz'' şeklinde duygularını dile getirdi. 
     Olaydan sonra gazetelerde sık sık yer alan ve sanığın annesinin evlerine temizliğe geldiği yönündeki bilgilerin doğru olmadığını da ifade eden Sema Yıldırım, medya çalışanlarından da konulara ciddiyetle yaklaşmalarını beklediğini sözlerine ekledi. 
     
</TEXT>
</DOC>
