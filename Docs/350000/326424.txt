<DOC>
<DOCNO> 326424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonyas01.html </URL>
<DATE> 2005/03/23/ </DATE>
<TIME> 01.55 </TIME>
<AUTHOR>  </AUTHOR>
<HEADLINE>
Güneş sistemi dışındaki 2 gezegenden ışık yayıldığı tespit edildi 
</HEADLINE>
<TEXT>

     Güneş Sistemi'nin dışındaki gezegenlerin keşfedilmesinden 10 yıl sonra, gökbilimciler ilk kez bu gezegenlerden ikisinden ışık yayıldığını tespit ettiler. 
     Amerikan Havacılık ve Uzay Dairesi'nin NASA ABD'nin Maryland eyaletindeki Goddard uzay uçuşları merkezi yetkililerinden Drake Deming, basına yaptığı açıklamada, bu bilimsel ilerlemenin, gezegenlerle ilgili araştırmalarda çığır açtığını söyledi. 
     Deming, bu gelişmeyle, Güneş Sistemi'nin dışındaki gezegenlerin boyutlarının doğrudan tespit edilebileceğini ve bu gezegenlerin birbirleriyle mukayese edilebileceğini belirtti. 
     Gökbilimci Deming, kızılötesi kameralarla donanmış, 500 ışık yılı uzaktaki gezegenlerin ısısı, atmosferi ve yörüngesi hakkında bilgi verebilen Spitzer Uzay Teleskopu sayesinde, daha önce Güneş Sistemi dışında bulundukları belirlenen bu 2 gezegenden ışık yayıldığının tespit edildiğini kaydetti. 
     Drake Deming yönetimindeki ekibin, bu sayede HD209458b adı verilen, Jüpiter'den yüzde 30-40 daha büyük olan yeni tespit edilen gezegeni inceleyebildikleri bildirildi. 
     Gökbilimcilerin son 10 yılda, Güneş Sistemi dışında bulunan 100'den fazla gezegeni tespit ettikleri, ancak bugüne kadar hiçbirinin doğrudan görülemediği belirtiliyor. 
     
</TEXT>
</DOC>
