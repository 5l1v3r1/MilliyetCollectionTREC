<DOC>
<DOCNO> 310292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonspo04.html </URL>
<DATE> 2005/01/28/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Hasan Şaş 3 hafta yok 
</HEADLINE>
<TEXT>

     Kasığında yırtık tespit edilen Hasan Şaş’ın, Konyaspor maçından sonra oynanacak G.Antep ve Ç.Rize sınavlarında da forma giyemeyeceği açıklandı 
     
     Konya, Antep, Rize 

     Hafta başında teknik heyet - yönetim gerginliğiyle sarsılan Galatasaray’da sorunlar bitmiyor. Kulüp doktorlarından gelen raporlar hiç de iç açıcı değil. Salı günü yapılan idmanda sakatlanan ve sağ kasığında kısmi yırtık tespit edilen Hasan Şaş’ın, Konyaspor maçından sonra oynanacak Gaziantep ve Çaykur Rize sınavlarında da forma giyemeyeceği açıklandı. 
     
     Orhan’da umut var 

     Yıldız futbolcunun 21. haftadaki Sakaryaspor karşılaşmasına kadar hazır hale gelebileceği belirtildi. Hasan’ın sakatlandığı idmanda sağ dizine darbe alan ve bacağında ödem tespit edilen Orhan’ın önümüzdeki hafta tekrar kontrolden geçeceği bildirildi. Kulüp doktoru Murat Çevik, Orhan’ın Antep’e karşı oynama ihtimali olduğunu söyledi. 

     
</TEXT>
</DOC>
