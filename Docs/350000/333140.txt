<DOC>
<DOCNO> 333140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/ekonomi/eko01.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Akmerkez'in dörtte bir hissesi Corio'nun oldu 
</HEADLINE>
<TEXT>


Hollandalı gayrimenkul grubu Corio, Akmerkez'in halka arz edilen yüzde 49'luk hissesinin yaklaşık yarısını 189.7 milyon dolara satın aldı 

EKONOMİ SERVİSİ 

Hollanda, Fransa, İtalya ve İspanya'da faaliyet gösteren Hollandalı gayrimenkul grubu Corio, İstanbul'un en önemli alışveriş merkezlerinden biri olan Akmerkez GYO'nun halka arz edilen hisselerinin yüzde 46.9'unu satın aldı. 
Corio'dan yapılan açıklamada, bu yatırımın yaklaşık 148 milyon euro 189.7 milyon dolar olduğunu bildirdi. Corio, Akmerkez'in yüzde 46.9'luk hissenin alınması sonrasında en büyük hissedar konumunda geçecek. 
Akmerkez GYO'nun 13.7 milyon YTL olan sermayesinin yüzde 49'unun halka arzı için 7 - 8 Nisan'da talep toplanmış ve hisselerinin fiyat aralığı da 36 - 44 YTL olarak belirlenmişti. 15 Nisan'da borsada işlem görmeye başlayacak olan Akmerkez'de 246 mağaza ve 1.600 kapasiteli yemek alanı ile dört sineması bulunuyor. İstanbul'un en önemli alışveriş merkezlerinden biri olan Akmerkez'in halka arz değeri yaklaşık olarak 410 milyon dolar 315 milyon euro tutarında bulunuyor. 

Avrupa'nın en büyüklerinden 
Corio, Avrupa'nın en büyük emlak yatırım şirketlerinden biri ve Avrupa'da perakendecilik sektörüne odaklanmış durumda. Corio Hollanda, Fransa, İtalya ve İspanya'da faaliyet gösterirken, uluslararası alanda hem yatırım yapıyor, hem yönetim faaliyetleri ile ilgileniyor. 
3.9 milyar euroluk toplam portföyünün yüzde 75'i alışveriş merkezlerinden oluşuyor. Toplam portföyünün yüzde 56'sı Hollanda, yüzde 23'ü Fransa, yüzde 14'ü İtalya ve yüzde 7'si de İspanya'da bulunuyor. 
Şirketin yatırımları 135.9'u yeni projelere olmak üzere toplam olarak 174.8 milyon dolar düzeyinde bulunuyor. 




</TEXT>
</DOC>
