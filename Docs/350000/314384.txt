<DOC>
<DOCNO> 314384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun27.html </URL>
<DATE> 2005/02/11/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Liderler hasta... Schröder ve Berlusconi grip oldu... 
</HEADLINE>
<TEXT>

     Almanya Başbakanı Gerhard Schröder'in ardından İtalya Başbakanı Silvio Berlusconi'nin de grip rahatsızlığı yüzünden, İspanya'nın Barselona kentinde AB anayasası için yapılacak toplantıya katılamayacağı bildirildi. 
     AB anayasasını 9 gün sonra referanduma sunacak olan ilk AB ülkesi olan İspanya'nın Başbakanı Rodriguez Zapatero'nun, ''evet'' oyu kampanyasına destek için davet edilen Avrupalı liderlerden Schröder ve Berlusconi, rahatsızlıkları nedeniyle son dakikada ziyaretlerini iptal ettiler. 
     Toplantı için bugün İspanya'ya gidecek olan Fransa Cumhurbaşkanı Jacques Chirac'ın önce otelde Zapatero ile bir araya geleceği kaydedildi. 
     Barselona'da kongre merkezinde yapılacak toplantıda Zapatero ve AB anayasasının kabulünü destekleyen Chirac, 10'ar dakika süren bir konuşma yapacaklar, daha sonra basının ve dinleyicilerin sorularını yanıtlayacaklar. 
     Alman hükümet sözcüsü, Schröder'in gribe yakalandığını, bu nedenle bu akşam Barselona'da düzenlenecek toplantıya ve Münih kentinde başlayacak Uluslararası Güvenlik Konferansı'na katılamayacağını bildirmişti. 
     Bu arada, İtalya'da yapılan hükümet açıklamasında, Berlusconi'nin rahatsızlığı yüzünden, gelecek hafta Mısır Cumhurbaşkanı Hüsnü Mübarek ile görüşmek üzere Kahire'ye yapacağı ziyaretinin ertelendiği kaydedildi. 
     Yetkililer, Berlusconi'nin rahatsızlığına rağmen işlerine hasta yatağından devam ettiğini belirterek, ''Berlusconi'nin hasta ancak telefonda konuşacak kadar iyi olduğu'' ifadesini kullandılar. 
     Berlusconi, bu hafta Roma'yı ziyaret eden ABD Dışişleri Bakanı Condoleezza Rice ile görüşmesini de rahatsızlığı nedeniyle iptal etmişti. 
     
     SCHRÖDER 2 GÜNLÜK PROGRAMINI İPTAL ETTİ 

     Almanya Başbakanı Gerhard Schröder, grip yüzünden 2 günlük randevularını iptal etti. 
     Alman hükümet sözcüsü Bela Anda, başkent Berlin'de yaptığı açıklamada, Schröder'in gribe yakalandığını, bu nedenle bu akşam İspanya'nın Barselona kentinde AB anayasası için düzenlenecek olan mitinge katılamayacağını bildirdi. 
     İspanya'da 20 Şubat'ta AB anayasasıyla ilgili olarak yapılacak referandum nedeniyle Schröder, İspanya Başbakanı Jose Luis Rodriguez Zapatero ve Fransa Cumhurbaşkanı Jacques Chirac ile birlikte söz konusu mitinge katılacaktı. 
     Anda, Schröder'in yarın Münih kentinde başlayacak olan Uluslararası Güvenlik Konferansı'na da katılamayacağını ve açılış konuşmasının Savunma Bakanı Peter Struck tarafından yapılacağını kaydetti. 
     
</TEXT>
</DOC>
