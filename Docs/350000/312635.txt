<DOC>
<DOCNO> 312635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sondun12.html </URL>
<DATE> 2005/02/05/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Afganistan'da düşen uçağın enkazı bulundu... Kurtulan yok... 
</HEADLINE>
<TEXT>

     Herat-Kabil seferini yaparken Afganistan'da düşen KAM Havayolları'na ait uçağın enkazı bulundu. 
     Afgan komutan General Mahbub Emiri, uçağın enkazının başkent Kabil'in doğusundaki Band-i Gazi yakınında bulunduğunu söyledi. 
     Bir NATO yetkilisi de ittifaka ait bir Apache helikopterinin kaza yerini tespit ettiğini belirtti. 
     8 kişilik mürettebatla birlikte aralarında 9 Türk vatandaşının da yer aldığı 104 yolculu Boeing 737 tipi yolcu uçağıyla perşembe günü irtibat kesilmiş, uçak kısa bir süre sonra radar ekranından kaybolmuştu. 
     
     SAVUNMA BAKANLIĞI ''KURTULAN YOK'' 

     Afganistan'da Herat-Kabil seferini yaparken düşen KAM Havayolları'na ait uçaktan kurtulan olmadığı bildirildi. 
     Savunma Bakanlığı sözcüsü, kazadan kurtulan olmadığını ve cesetlerin toplanmasına başlayacaklarını belirtti. 
     NATO sözcüsü Binbaşı Karen Tissot Van Patot da ittifaka ait iki helikopterin, uçağın kuyruğuyla diğer parçalarını başkent Kabil'in 30 kilometre kadar doğusunda 3300 metre yükseklikte bulduğunu söyledi. 
     Tissot, helikopterlerin Slovenyalı dağcı ekibini olay yerine indirdiğini, ancak kurtulan olduğunu sanmadığını ifade etti. 
     Diğer yetkililer ise ilk anda kurtulan olsa dahi, bir kişinin sıfırın altındaki hava sıcaklığında 2 gece geçirmesinin mümkün olmadığını bildirdi. 
     NATO ve Afgan askerlerinin enkazı toplamak için olay yerine gitmekte olduğu kaydedildi. 
     8 kişilik mürettebatla birlikte aralarında 9 Türk vatandaşının da yer aldığı 104 kişinin bulunduğu Boeing 737 tipi yolcu uçağıyla perşembe günü irtibat kesilmiş, uçak kısa bir süre sonra radar ekranından kaybolmuştu. 
     Uçağın enkazı, bugün başkent Kabil'in doğusundaki Band-i Gazi köyü yakınında bulunmuştu. 
     
</TEXT>
</DOC>
