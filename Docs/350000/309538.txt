<DOC>
<DOCNO> 309538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/soneko26.html </URL>
<DATE> 2005/01/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Dünya Ekonomik Forumu Başkanı Türkiye, Avrupa için önemli 
</HEADLINE>
<TEXT>

     Mustafa Seven AA 

Dünya Ekonomik Forumu DEF Başkanı Klaus Schwab, Türkiye'nin Avrupa için çok önemli bir ülke olduğunu söyledi. 
     Klaus Schwab, Anadolu Ajansı muhabirine yaptığı değerlendirmede, Türkiye'nin Avrupa Birliği AB sürecinde başarılı reformlar gerçekleştirdiğini bildirdi. 
     Schwab, Türkiye'nin, Davos toplantılarında da önemli bir gündem oluşturduğunu vurguladı. 
     Bu arada, DEF'in Avrupa Yuvarlak Masa toplantısı, Türkiye'ye müzakere başlama tarihinin verildiği Ekim ayında Berlin'de yapılacak. 
     
     TÜRKİYE ANALİZİ... 

     Öte yandan, DEF tarafından Türkiye için yapılan analizde, laik Türkiye'nin, batı ile İslam dünyası arasında köprü olabileceği vurgulanıyor. 
     Analizde, Türkiye'nin, AB'ye uyum sürecinde, çok kararlı ve hızlı adımlar attığı belirtilirken, Türkiye'nin konumu itibarıyla, hem Ortadoğu'da, hem de AB içinde etkin bir rol oynayabileceği kaydediliyor. 
     Analizde, AB'nin 17 Aralık'ta aldığı kararın, Türkiye'ye olumlu bir gelecek sunduğu, Türkiye'nin AB üyelik sürecinin, sadece Türkiye'ye değil, hem Avrupa'ya hem de Türkiye'nin komşusu ülkelere de olumlu etkisinin olacağı belirtiliyor. 
     DEF analizinde, AB üyelik sürecinin, yalnızca Türkiye'yi değil, Türkiye'nin bölgesindeki ülkeleri de olumlu bir şekilde biçimlendireceği ifade ediliyor. 
     AB sürecinin, Türkiye'nin ekonomik ve siyasi görünümünü de biçimlendireceği kaydediliyor. 
     
     TÜRKİYE'YE ÖZEL İLGİ... 

     Davos toplantılarında Türkiye'ye özel ilgi nedeniyle Türkiye oturumu düzenleniyor. ''Laik Hilal'in Geleceği'' isimli Türkiye toplantısı Cuma günü gerçekleştirilecek. 
     Bu arada, Türkiye'ye gösterilen ilginin bir göstergesi olarak Başbakan Recep Tayyip Erdoğan, özel konuklara özel açılış konuşmalarının yaptırıldığı bir toplantıda, özel açılış konuşması yapacak. Başbakan Erdoğan'ın açılış konuşması, Cuma günü Kongre Salonu'ndaki geniş katılımlı toplantıda gerçekleştirilecek. 
     
     DEF TOPLANTILARININ GÜNDEMİ... 

     Başbakan Recep Tayyip Erdoğan başkanlığında temsil edileceği Davos toplantılarının bu yılki ana gündem konusunu, ''Zor Seçenekler İçin Sorumluluk Alma'' oluşturuyor. 
     Tüm liderlerden, zor seçenekler karşısında sorumluluk almaları isteniyor. Bu zor seçeneklere örnek olarak ise Irak'taki, Filistin'deki, Ukrayna'daki seçimler gösteriliyor. 
     Davos toplantılarına, 96 ülkeden 2 bin 250 katılımcı iştirak ediyor. 
     Bu yılki önemli bir yenilik ise toplantıların önemli bir kısmının gerçekleştirileceği büyük toplantı salonunun isminin, Küresel Belediye Meclis Salonu olarak değiştirilmesi. 
     Davos toplantılarına, bilim, kültür, siyaset ve ekonomi dünyasının önde gelen isimlerinin yanı sıra, sinema sanatçıları Richard Gere, Sharon Stone, müzisyen Peter Gabriel, Lionel Richie, Bono gibi eğlence dünyasının tanınmış isimleri de katılıyor. 
     
</TEXT>
</DOC>
