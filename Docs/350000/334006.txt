<DOC>
<DOCNO> 334006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sonsiy17.html </URL>
<DATE> 2005/04/16/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Erdoğan Üç tane kırmızı çizgimiz var... 
</HEADLINE>
<TEXT>

     Başbakan Recep Tayyip Erdoğan, Türk bayrağına saldırıyla ilgili olarak ''Bayrağımıza saygısızlık... Bunlar yeni işler değil ne zaman ki ülke toparlanıyor, bakıyorsunuz birileri bir yerden birşeyler kurcalamaya başlıyor. Bunlarla ilgili olarak da gerekli olan tepkiler verildikten sonra hala bunu gündemde tutmayı da ben yanlış buluyorum'' dedi. 
     MÜSİAD Genel Kurulu'nda konuşan Erdoğan, düşüncesine inananın düşünce hürriyetinden, inancına güvenenin inanç hürriyetinden korkmaması gerektiğini belirterek, ''Türkiyemizin bu tür yapılan gayretler karşısında şuurla hareket etmesi inanıyorum ki birçok problemi zaten yerinde çözecek'' dedi. 
     Özgürlükler konusunda yaşanan sıkıntılar olduğunu, bunları hepbirlikte dayanışma içinde çözmek durumunda bulunduklarını ifade eden Erdoğan, toplumsal mutabakatın parlamento içi mutabakatı getireceğine, bunun başarılması halinde birçok sorunun da zaten çözüleceğine inandığını söyledi. 
     Erdoğan, konuşmasını şöyle sürdürdü 
     ''AB'de birçok dayatmalar olduğu doğrudur. Hatta bizi parçalamaya yönelik gayretler içerisinde önümüze tezler geldiği de oluyor. Ama sizin orada dik durmanız halinde kimsenin kalkıp da ülkemizin üzerinde böyle bir tasarruf yapması mümkün değildir. Kimse durumdan vazife çıkarmasın. Burada biz omuz omuza verdikçe, bir dayanışma içerisinde oldukça... 
     Bayrağımıza saygısızlık... Bunlar yeni işler değil, ne zaman ki ülke toparlanıyor, bakıyorsunuz birileri bir yerden birşeyler kurcalamaya başlıyor. Bunlarla ilgili gerekli olan tepkiler verildikten sonra hala bunu gündemde tutmayı da ben yanlış buluyorum. Sürekli gündemde tutmak, ülkenin sanki tüm meseleleri bitmiş sadece bu mesele varmış gibisine... halkımızı bunlar da rahatsız eder. Bu ülkenin bir devleti var. Yetkili olan mercileri var. Bunlar gerekli olan neyse bunu yapmaktadır ve bunu yapıyor.'' 

     
</TEXT>
</DOC>
