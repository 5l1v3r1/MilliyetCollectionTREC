<DOC>
<DOCNO> 326433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonyas10.html </URL>
<DATE> 2005/03/23/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Bahar yorgunluğu sendromuna dikkat 
</HEADLINE>
<TEXT>

     Uzmanlar, havaların ısınmasıyla birlikte bitkinlik, güçsüzlük, enerji eksikliği, isteksizlik, uykusuzluk, depresyon ve vücutta karıncalanma gibi belirtilerle ortaya çıkan "bahar yorgunluğu"na karşı uyarıyor. 
     Hastalık olarak kabul edilmeyen, ancak gerekli önlemler alınmazsa kronikleşebilen bahar yorgunluğu sendromuyla ilgili açıklama yapan Medicana Bahçelievler'den Göğüs Hastalıkları ve Tüberküloz Uzmanı Dr. Gamze Türker Mogay, hava ve mevsim değişikliğinin insan biyoritmini olumsuz etkilediğini belirtti. Bahar aylarında havadaki elektrik yükünün arttığına dikkat çeken Mogay, pozitif iyonlar artmasının vücuda zindelik sağlarken, negatif yüklü iyonların artmasının ise yorgunluk, halsizlik ve gerginliklere neden olduğunu belirtti. Mogay, "Artan negatif iyon yükü mevcut şikayetlerimizi de tetikler ve alerjik reaksiyonlar, solunum yolu hastalıkları, kalp ve dolaşım sistemi hastalıkları, romatizma ve mide rahatsızlıkları bahar aylarında artış gösterir" dedi. 
     Havadaki elektrik yükünün büyük kentlerde daha fazla olduğunu vurgulayan Dr. Mogay, bu duruma hava kirliliği, sanayi atıkları ve trafik yoğunluğu da eklenince, kişilerdeki bahar yorgunluğu belirtilerinin daha yoğun yaşadığını söyledi. 
     Bahar yorgunluğuyla, kas ağrıları, omuz, sırt ve boyun ağrılarının artabileceğini, yorgunlukla birlikte konsantrasyon bozukluğu, neşesizlik, aşırı sinirlilik, hafıza zayıflaması ve uyku bozuklukları görülebileceğini anlatan Mogay, uyku ritmi bozukluğu uykuya dalma güçlüğü bazen de aşırı uyuklama hali, baş ağrısı gibi durumlar yaşanabildiğini kaydetti. 
     
     ÖNLEMLER 
     Mogay, bahar yorgunluğuna karşı, alınması gereken önlemleri şöyle sıraladı 
     ".İçilen günlük su miktarını 3 litre civarında tutulmalı. 
     .B ve C vitaminlerinden zengin sebze ve meyve ağırlıklı beslenmeli, magnezyum, potasyum ve çinko desteği yapılmalı. 
     .İyi ve kaliteli bir uyku düzeni sağlamak için her akşam aynı saatte yatıp, sabahları da aynı saatte kalkılmalı. 
     .Sigara, alkol ve kafeinden uzak durulmalı, doğa yürüyüşleri ve basit jimnastik hareketleri yapılmalı." 
     
     BİR AY SÜREBİLİR 
     Psikiyatrist Dr. Güler Mocan da bahar sendromunun bir haftayla bir ay arasında sürebileceğini, uzaması durumunda da kronikleşebileceğini söyledi. Mocan, mevsim değişiminin insanları fizyolojik yönden olduğu kadar, psikolojik yönden de etkilediğini belirterek, bu değişiklikle birlikte "mevsimsel depresyon" ortaya çıkabildiğini vurguladı. 
     Mevsimsel depresyonun yaşamsal sorunlar ortaya çıkarabildiğine dikkat çeken Mocan, bazı insanların bu durumdan az etkilendiklerini, bazılarının günlük yaşam akışı içinde uyum sağlayamadığını, bazılarının da sorun yaşadığı halde doktora gitmediğini ifade etti. 
     
</TEXT>
</DOC>
