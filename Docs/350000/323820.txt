<DOC>
<DOCNO> 323820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonyas06.html </URL>
<DATE> 2005/03/14/ </DATE>
<TIME> 02.17 </TIME>
<AUTHOR>  </AUTHOR>
<HEADLINE>
Lütfen, evlenmeden önce maskelerinizi çıkarın .. 
</HEADLINE>
<TEXT>

     Bünyamin SOYUPAK DHA 

      SAMSUN Ondokuz Mayıs Üniversitesi Eğitim ve Psikolojik Hizmetler Anabilimdalı Başkanı Prof. Dr. Kurtman Ersanlı, evlilik öncesinde flört eden çiftlerin birbirlerini anlamak yerine, gerçek kişiliklerini sakladıklarını öne sürdü. Prof. Dr. Ersanlı, "Flört eden çiftler yüzlerinde maskeyle dolaşırlar. Bu yüzden birbirlerini gerçek anlamda tanıyamazlar. Sonuçta da evlenen çiftler için boşanmak kaçınılmaz olur'' dedi. 
     Prof. Dr. Kurtman Ersanlı, evlenecek çiftlerin asıl amaçlarının birbirlerini doğru tanımak olması gerektiğini belirterek, "İki taraf da evlilikten ne beklediklerini kendilerine sormalılar. Evliliğin getireceği sorumlulukları sonuna kadar kabullenmeliler. Ama çoğu zaman hoşlandığımız insanla flört ederken ona gerçek yüzümüzü göstermeyiz. Yüzümüzde bir maskeyle dolaşırız. Bu yüzden de dürüst temellere dayanmayan evlilikler, ileriki günlerde çatırdar ve boşanma kaçınılmaz olur'' diye konuştu. 
     Evlenecek olan çiftlerin flört aşamasında kendisine yanlış gelen tarafları nasıl olsa evlenince düzelir' anlayışıyla hoşgördüğünü de dile getiren Prof. Dr. Ersanlı, "Flört aşamasında karşı tarafa hiç bir zaman kendi davranışlarınızı güzelleştirmeyin. Olduğunuz gibi davranın. Böylece atılacak evlilik adımları daha sağlam olur'' dedi. 
     
</TEXT>
</DOC>
