<DOC>
<DOCNO> 344158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/yasam/yas01.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan'ın 'milli parka tesis' sözü kızdırdı 
</HEADLINE>
<TEXT>


Çevre Bakanı'nın, aralarında Gelibolu ve Eceabat milli parklarının da bulunduğu yerlerin tahsisinde yatırımcılara her yardımın yapılacağı sözü çevrecileri isyan ettirdi 

Gülay Fırat - İstanbul 

Çanakkale Sanayicileri ve İşadamları Derneği'nin cumartesi günü düzenlediği ödül töreninde "Hükümet olarak Gelibolu Milli Parkı'nda da, Eceabat Milli Parkı'nda da, Troya ve Assos tarafında da yatırımcılar nereye neyin tahsis edilmesini istiyorsa yardım edeceğiz" diyen Çevre ve Orman Bakanı Osman Pepe'ye çeşitli kesimlerden tepki geldi. Pepe'nin, "Buraya günübirlik gelenlerin bir katkısı olmaz. Çanakkale'yi ayağa kaldırmak istiyorsak, bu insanların burada kalmalarını sağlamak lazım. Yapacaksanız, size otel yeri vereceğim" sözleri üzerine gelen eleştirilerden bazıları şöyle 

'Söylemiştir ama yapmaz' 
İmren Aykut Eski Çevre Bakanı "Bizde yapılaşma o kadar açıkgözce yapılıyor ki... Belki 'Sen buraya 10 odalı butik otel yap' diyeceksiniz, bir bakacaksınız, adam 250 odalı otel yapmış. Bakan, söylemiştir ama izin vermeye gelince yapacağını zannetmiyorum."Başaran Ulusoy Türkiye Seyahat Acenteleri Birliği Başkanı "Ben de törendeydim. Bakan, 'Beğendiğiniz yer varsa, milli parka yakın, bunları gösterin, tahsis edelim' demek istedi. Milli parkın içini kastetmiyor bakan, zaten bir çivi çakamazsınız." 

'Bakan görevden alınmalı' 
Hayrettin Karaca TEMA Vakfı Onursal Kurucu Başkanı "400 - 500 kişiyi, 5 - 6 gün yatırmanın imk nı ormanlardan alan tahsis etmekle olmaz. Ormanları tahsis ederek, bir ekonomik girdi sağlama devri bitti."Zafer Murat Çetintaş Doğa Savaşçıları Örgütü Başkanı "Bakan 2B dışındaki sit alanlarını yağmaya açmak istiyor. Sivil Toplum Kuruluşları bakanı protesto hazırlığı içinde. Bu bakan görevden alınmalı."Tavit Köletavitoğlu Turizm Yatırımcıları Derneği Yüksek İstişare Kurulu Başkanı "Milli parkta 'Tesis olmaz' diye bir kural yok ama 'Herkesin istediği yerde, istediği yatırımı yapalım' demek bonkörlük." 

Mogan Gölü'nün kaderi 31 Mayıs'ta çizilecek 

YILDIZ YAZICIOĞLU Ankara 
Çevre Bakanı Osman Pepe, çevrecileri ayağa kaldıran "Mogan Gölü'nde sazlıkların sökülmesi" sorununda nihai karar için 31 Mayıs'ta tarafları toplantıya davet edecek. Çevre Bakanlığı Özel Çevre Koruma Kurumu Başkanlığı'nın denetiminde olan Mogan'da sazlıkları kesen Büyükşehir Belediyesi'nin yürüttüğü projeler de mercek altına alınacak. Öte yandan 200 kuş türüne ev sahipliği yapan Mogan'ı güzelleştirmek adına sazlık kesimi yapılmasını yanlış bulan ODTÜ Öğretim Üyesi Doç. Dr. Meryem Beklioğlu, "Sazlık kesimi besin zincirini etkileyecektir. Uzun vadede göldeki balık kompozisyonu değişecektir" dedi. 


</TEXT>
</DOC>
