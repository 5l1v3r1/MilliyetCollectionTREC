<DOC>
<DOCNO> 303438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonspo34.html </URL>
<DATE> 2005/01/04/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Tuncay Şanlı Okulda çok zeki değildim ama futbolda başarılı oldum 
</HEADLINE>
<TEXT>

     Fenerbahçeli futbolcu Tuncay Şanlı ve bilardocu Semih Saygıner, Adapazarı'nda öğrencilerle söyleşi yaptı. 
     Sakarya Üniversitesi SAÜ Vakfı Özel Okulları'nın düzenlediği söyleşiye katılan Tuncay Şanlı ve Semih Saygıner, okul öğrencilerinin sorularını yanıtladı. Spor salonunda gerçekleştirilen söyleşide Tuncay Şanlı, bir öğrencinin ''Neden Fenerbahçe'ye transfer oldunuz'' sorusuna karşılık ''Galatasaray'dan da teklif geldi. Benim için bir problem yoktu. Ancak kulüpler anlaşamadı. Fenerbahçe ile anlaşma sağlandığı için buraya transferim gerçekleşti'' dedi. 
     Futbola başlayan herkesin bir hedefi bulunduğunu, kendisinin bu hedefi gerçekleştirdiğini belirten Şanlı, ''Futbola bir turnuvada şans eseri başladım. 16 yaşındaydım ve 2 yıl sonra profesyonel oldum. Merdiven basamaklarını 5'er 5'er çıktım. Okulda çok zeki değildim, ama futbolda başarılı oldum'' dedi. 
     Bir öğrencinin sigara içme nedenini sorduğu Şanlı, ''Benim daha önce böyle bir alışkanlığım vardı. Ancak futbola başladığım zaman bıraktım'' dedi. 
     Bilardocu Semih Saygıner ise bilardo sporunun insanın gelişmesine katkı sağladığını kaydetti. Spora her yaşta başlanabileceğini ifade eden Saygıner, ''Gelişmiş ülkelerde bilardoya 10 yaşında başlanıyor. Ancak ben 16 yaşında başladım ve açığı kapattım. Dünya şampiyonu olduğumda dünyanın en güzel duygusunu yaşamıştım'' dedi. 
     Söyleşinin sonunda, öğrenciler sporculara çiçek ve okulun fahri diplomasını verdi. 

     
</TEXT>
</DOC>
