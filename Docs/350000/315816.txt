<DOC>
<DOCNO> 315816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonspo12.html </URL>
<DATE> 2005/02/16/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Türkiye, FIFA'da 15. sıraya geriledi... 
</HEADLINE>
<TEXT>

     Futbolda, FIFA milli takımlar dünya klasmanında şubat ayı sıralaması açıklandı. 
     FIFA'dan yapılan açıklamaya göre Türkiye, 2005 yılı şubat ayında, 18. Dünya Kupası Avrupa Eleme Grubu'ndaki rakiplerinden Danimarka ile birlikte, geçen aya göre 2 puan kaybederek, 709 puanla 15. sıraya geriledi. 
     Türkiye, UEFA klasmanında ise yine Danimarka ile birlikte bir önceki aya göre 1'er sıra gerileyerek, 11. sırayı paylaştı. 
     Klasmanda ilk 10 takım arasında sadece Meksika, 1 basamak yükselerek 6. sıraya yerleşirken, son Dünya Şampiyonu Brezilya, geçen aya göre 2 puan kaybetmesine rağmen birinciliği kimseye kaptırmadı. 
     Brezilya, şubat ayında da 840 puanla birinci sırada yer alırken, Fransa Milli Takımı 789 puanla ikinciliğini, Arjantin ise 783 puanla üçüncülüğünü korumayı bildi. 
     205 ülkenin sıralandığı klasmanda, son sırada 15 puanla yine Guam yer aldı. 
     Bu arada Türkiye'nin 18. Dünya Kupası Avrupa Elemeleri'ndeki rakiplerinden Yunanistan, son Danimarka galibiyetinin ardından 5 basamak birden yükselerek, Türkiye ve Danimarka'nın önünde 714 puanla 13. sıraya yerleşti. 
     Eleme grubunun lideri Ukrayna, klasmanda 8 sıra birden yükselerek, tüm takımlar arasında en büyük çıkışı yapan takım oldu ve 595 puanla 49. sıraya çıktı. 
     Grubun diğer takımlarından Arnavutluk, 1 sıra gerileyerek, 513 puanla 87, Gürcistan 4 basamak yükselerek, 464 puanla 102, Kazakistan ise 312 puanla 149. sırada yer aldı. 
     FIFA'nın milli takımlar dünya klasmanında mart ayı sıralamasının 23 Mart Çarşamba günü açıklanacağı bildirildi. 

     
</TEXT>
</DOC>
