<DOC>
<DOCNO> 346224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/siyaset/axsiy02.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Konferans' yakın gelecekte yapılacak 
</HEADLINE>
<TEXT>


Ermeni sorunuyla ilgili konferansın düzenleyicisi ve katılımcısı 43 kişi, "Çiçek'in 'Adalet Bakanı' sıfatı taşımasından hicap duyuyoruz" dedi 

ÖMER ERBİL İstanbul 


Boğaziçi Üniversitesi'nde başlamasına saatler kala iptal edilen "İmparatorluğun Çöküş Döneminde Osmanlı Ermenileri Bilimsel Sorumluluk ve Demokrasi Sorunları" konferansının düzenleyici ve katılımcısı 43 kişi ortak bir açıklama yaptı. Açıklamada, "Türkiye'nin bilim ve düşünce insanları olarak, Boğaziçi Üniversitesi'nin ev sahipliğinde toplanmasını planladığımız 3 günlük konferans, baskı, tehdit ve karalamalar sonucu ertelenmek zorunda kalmıştır. Bu konferansın yakın bir gelecekte toplanacağını kamuoyuna duyururuz" denildi. 
Cemil Çiçek'in açıklamalarına da tepki gösterilen açıklama şöyle devam etti "Bilimsel faaliyetin, akademik özgürlüklerin, can ve mal güvenliğinin teminatı olması gereken TBMM çatısı altında, bazı milletvekillerinin, bu temel ilkelere tamamen karşıt tahriklerde bulunmuş olmasını siyasal iktidar sözcüsünün de, toplantıya katılması beklenen herkesi 'milleti arkadan hançerlemek' gibi ağır iddialarla töhmet altında bırakmasını protesto ediyor, üstelik 'Adalet Bakanı' sıfatını taşıyor olmasından hicap duyuyoruz." 

Alternatif sesler 
Katılımcılar, toplantıyı düzenlerken, "1915'te, öncesinde ve sonrasında ne oldu " sorusuna cevap aradıklarını, son yıllarda, radikal milliyetçi Ermeni tezleri ile Türk resmi tezleri arasında sıkışıp kalan ve giderek daha fazla politize olan tarihi bir meseleyi anlamaya ve anlatmaya çalıştıklarını bildirdiler. 
Katılımcılar şöyle dedi "YÖK dahil hiçbir kurum, kuruluş ve kişinin, kendi dışında düzenlenen bir bilimsel toplantıya müdahale hakkı yoktur. Ayrıca, henüz gerçekleşmemiş bir toplantının sunulmamış bildirilerinin önyargılı bir şekilde suçlanmasını bütünüyle hukuk dışı buluyoruz." 
Ortak açıklama şöyle sona erdi "Farklı, eleştirel ve alternatif seslerin yükselmesi, Türkiye toplumunun aslında ne kadar zengin bir düşünce çoğulluğuna sahip olduğunu göstermek, gene en fazla Türkiye'nin yararına olacaktır. Toplantımızın yakın bir gelecekte yapılmasının, ülkemizde akademik özgürlük, üniversite özerkliği ve genelde demokrasi yolunda atılmış en önemli adımlardan biri olacağına inanıyoruz." 

Kimlerin imzası var 

Fikret Adanır, Taner Akçam, Ayhan Aktar, Ayşe Gül Altınay, Ali Bayramoğlu, Murat Belge, Halil Berktay, Melisa Bilal, Kürşat Bumin, Oral Çalışlar, Fethiye Çetin, Selim Deringil, Hrant Dink, Fuat Dündar, Edhem Eldem, Hakan Erdem, Üstün Ergüder, Fatma Müge Göçek, Ahmet İnsel, Aykut Kansu, Karin Karakaşlı, Ferhat Kentel, Cemil Koçak, Rober Koptaş, Osman Köker, Erol Köroğlu, Metin Kunt, Ahmet Kuyaş, Etyen Mahcupyan, Nazan Maksudyan, Ayşe Öncü, Günay Göksu Özdoğan, Oktay Özel, Murat Paker, Taha Parla, Sarkis Seropyan, Akşin Somel, Elif Şafak, Nesim Şeker, Meltem Toksöz, Mete Tunçay, Füsun Üstel, Stefan Yerasimos 


</TEXT>
</DOC>
