<DOC>
<DOCNO> 329095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonyas27.html </URL>
<DATE> 2005/03/31/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Dizi arası reklamlarda izleyiciler neler hissediyor 
</HEADLINE>
<TEXT>

     Reklamverenler Derneği'nce yapılan araştırmaya katılanların yüzde 77'si, dizi filmlerin arasına yerleştirilen reklamların gerekenden fazla olduğu görüşünü dile getirdi. 
     Araştırmaya göre, diziler arasındaki reklam sırasında izleyicilerde ''boşluk, bunalma, öfke, yalnızlık ve şiddet duyguları'' oluşuyor. 
     Reklamverenler Derneği tarafından yaptırılan ''TV Reklam Etkinliği Araştırması''nın sonuçları, İstanbul'da düzenlenen ''TV'de Sorumlu Yayıncılık-Sorumlu Reklamcılık'' konulu konferansta açıklandı. 
     RTÜK'ün internet sitesinde de yer alan araştırma, 2004 Ekim ayında, İstanbul, Ankara ve İzmir'de 14-50 yaş arası televizyon izleyen 612 kişi üzerinde yüz yüze, grup tartışması ve tekli görüşmelerle yapıldı. 
     Araştırmaya katılan izleyiciler, televizyonu hayatın vazgeçilmez bir parçası olarak gördüklerini ifade ettiler. 
     Araştırmaya göre, televizyondaki reklamlara karşı çelişkili tavırlar gösteren izleyiciler, reklamın, televizyonlar için gerekli olduğunu bildiklerini ancak programların reklamlarla kesilmesi karşısında öfkelendiklerini dile getirdiler. 
     
     İZLEYİCİLERDE OLUŞAN DUYGULAR... 
     Araştırmaya katılanların yüzde 77'si, dizi filmlerin arasına yerleştirilen reklamların gerekenden fazla olduğu görüşünde... 
     Araştırmaya göre, diziler arasındaki reklam sırasında izleyicilerde ''boşluk, bunalma, öfke, yalnızlık, şiddet duyguları'' oluşuyor. Bu durum izleyicilerde reklamlarla ilgili negatif algılama oluşturuyor. 
     Reklam kuşağı başladığı zaman izleyicilerin yüzde 66'sı ise başka kanala geçiyor. 
     Dizi ya da filmlerin uzun reklam kuşaklarıyla kesilmesi karşısında aktif yada pasif negatif duygular yaşayan izleyicilerin yüzde 57'si, televizyon kanalına, yüzde 32'si reklam kuruluşuna, yüzde 29'u RTÜK'e tepki gösteriyor. 
     Araştırmaya göre, izleyiciler 30 dakikalık bir dizide maksimum 5 dakika süre ile reklam yayınlanmasına hoşgörü ile bakabileceklerini ifade ediyorlar. 
     
</TEXT>
</DOC>
