<DOC>
<DOCNO> 326479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/guncel/gun05.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Efendiler tsunamiyi uyarmadı' 
</HEADLINE>
<TEXT>


ANKARA Milliyet 

Çevre ve Orman Bakanı Osman Pepe, dünyada "teknoloji ve bilimin efendisi" olduğu söylenen kesimlerin, 26 Aralık 2004'te Güney Asya'yı vuran felaket öncesi tsunami uyarısı yapmadığını belirterek, "Türkiye sahillerinde izleme ağı oluşturuyoruz" dedi. 
Devlet Meteoroloji İşleri Genel Müdürlüğü'nde düzenlenen Dünya Meteoroloji Günü törenine katılan Pepe, "Böylece uluslararası paylaşıma da açık olacak ciddi bir veri tabanına erişmek istiyoruz" diye konuştu. 
Bunun da uluslararası platformlarda Türkiye'nin işine yarayacağını kaydeden Pepe, İklim Değişikliği Çerçeve Sözleşmesi'ne taraf olan Türkiye'nin, geçen ay yapılan toplantıda ilk kez üye olarak temsil edildiğini anımsattı. 
Sözleşmenin belli yaptırımlar içerecek şekilde yeniden düzenlenmesi gerektiğini vurgulayan Pepe, "2005 sonuna kadar iklim değişikliği ile ilgili ulusal program oluşturulacak. İklim değişikliği senaryoları yazılırken bizim gözümüzü, kulağımızı kapatmamız mümkün değildir" diye konuştu. 


</TEXT>
</DOC>
