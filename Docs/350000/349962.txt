<DOC>
<DOCNO> 349962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/soneko05.html </URL>
<DATE> 2005/06/08/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Sıcak para şimdilik her derde deva 
</HEADLINE>
<TEXT>

     Türkiye bu yıl nisan sonu itibarıyla son bir yılda 17.3 milyar dolara ulaşan cari işlemler açığının finansmanını, Merkez Bankası’nın, "beklenen getiri oranları ve risklerdeki değişime hızlı tepki veren sermaye akımları" olarak tanımladığı sıcak para akımlarıyla sağladı. Sıcak para girişi hem cari açığın finansmanını kolaylaştırırken hem de IMF’ye net geri ödeme yapılan bu dönemde uluslararası rezervlerin de artmasına yol açtı. 
     Merkez Bankası’nın ödemeler dengesi istatistiklerinden ANKA’nın yaptığı hesaplamaya göre, 17.3 milyar dolara ulaşan nisan sonu itibarıyla son bir yıllık cari işlemler açığının finansman gereksinimi ise 12.7 milyar dolar olarak gerçekleşti. Finansman gereksiniminin cari işlemler açığından daha düşük bir noktada kalmasında bu dönemde net hata ve noksan kaleminden 4.6 milyar dolarlık bir giriş yaşanması belirleyici oldu. 
     Finansman gereksinimi 12.7 milyar dolarda kalmasına rağmen bu dönemde Türkiye’ye sermaye hareketleri yoluyla net 23 milyar dolarlık giriş yaşandı. Türkiye söz konusu 
     girişin, 3.7 milyar dolarıyla IMF’ye bu dönemde yaptığı 3.7 milyar dolarlık net geri ödemenin finansmanını sağlarken, 12.7 milyar dolarını cari işlemler açığının finansmanında kullandı. 6.5 milyar doları ise bankalar ve Merkez Bankası’nın döviz rezervlerine artış olarak yansıdı. 
     
     11.9 MİLYAR DOLARLIK BORÇ YARATILDI 
     Nisan sonu itibarıyla son bir yıldaki sermaye akımlarının 11.1 milyar doları borç yaratmayan sermaye akımlarından, 11.9 milyar doları ise borç yaratan akımlardan kaynaklandı. Borç yaratmayan akımlar büyük ölçüde yabancıların Türkiye’ye yörelik portföy yatırımları ve doğrudan yabancı sermaye yatırımı girişinden, borç yaratan akımlar ise kamu ve özel sektörün orta ve uzun ile kısa vadeli dış borçlanmalarından kaynaklanıyor. 
     Bu yılın ilk dört aylık döneminde 8.9 milyar dolara ulaşan cari işlemler açığının finansman gereksinimi ise 7 milyar dolar düzeyinde gerçekleşirken, bu dönemde Türkiye’ye yönelik sermaye girişi ise 8.1 milyar dolar düzeyinde oluştu. Bu girişin de 3.7 milyar doları borç yaratmayan, 4.4 milyar doları ise borç yaratan sermaye akımlarından kaynaklandı. 
     
     SICAK PARANIN PAYI 
     Yabancıların Türkiye’ye yönelik portföy yatırımları, bankalar ve özel sektörün kısa vadeli dış borçlanmalarıyla net hata ve noksan kaleminin toplamı olarak tanımlanan sıcak para girişleri ise nisan sonu itibarıyla son bir yılda 18 milyar dolarla, aynı dönemdeki cari işlemler açığına yakın bir düzeyde oluştu. Söz konusu girişin 4.6 milyar doları net hata ve noksan kaleminde izlenen girişlerden, 8.9 milyar doları yabancıların aynı dönemdeki portföy yatırımlarından, 3.4 milyar doları bankalar ve diğer sektörlerin kısa vadeli 
     dış borçlanmalarından kaynaklandı. Aynı dönemde Türkiye’ye orta ve uzun vadeli dış borçlanma ve doğrudan yabancı sermaye yatırımı olarak gelen tutar ise 13.4 milyar dolar oldu. Bu yılın ilk dört aylık döneminde Türkiye’ye yönelik sıcak para girişi ise 7.4 milyar dolar olarak gerçekleşti. Bu girişin de 3.7 milyar dolarını portföy yatırımları, 1.9 milyar doları net hata ve noksan, 1 milyar dolarını ise bankacılık sektörü ve diğer özel sektörün net kısa vadeli dış borçlanmaları oluşturdu. Ocak nisan döneminde orta ve uzun vadeli dış borçlanma ve doğrudan yabancı sermaye yatırımı girişi ise 5.5 milyar dolar olarak gerçekleşti. 

ANKA 
     
</TEXT>
</DOC>
