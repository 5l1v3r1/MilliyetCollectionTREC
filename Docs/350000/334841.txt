<DOC>
<DOCNO> 334841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonsiy34.html </URL>
<DATE> 2005/04/19/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Yasalar yeni TCK'ya göre değişiyor 
</HEADLINE>
<TEXT>

     1 Haziran'da yürürlüğe girecek yeni TCK doğrultusunda bazı yasalarda değişiklik yapılıyor. 
     AK Parti Kastamonu Milletvekili Hakkı Köylü tarafından verilen yasa teklifi, Kaçakçılıkla Mücadele Kanunu'nda değişiklik öngörüyor. Buna göre, eşyayı gümrük işlemlerine tabi tutmaksızın Türkiye'ye ithal eden kişi, 6 aydan 3 yıla kadar hapis cezasına çarptırılacak. Eşyayı sahte belge kullanarak kısmen veya tamamen vergi, resim veya harç ödemeksizin Türkiye'ye ithal eden kişi için de aynı ceza hükmolunacak. 
     İthali belli koşulara tabi tutulan eşyayı, bu koşullar gerçekleşmediği halde Türkiye'ye ithal eden kişi, eşyanın gümrüklenmiş değerinin 3 katı kadar idari para cezasıyla cezalandırılacak. Bu eşyanın gerekli koşullar gerçekleşmediği halde hileli davranışlarla ithali halinde verilecek ceza, yarı oranında artırılacak. 
     Bir başka ülkeye ithal edilmek üzere Türkiye'den transit olarak geçirilmekte olan eşyayı Türkiye'ye bırakan kişi, 6 aydan 3 yıla kadar hapisle cezalandırılacak. İşlenmek üzere ülkeye getirilen eşyayı işlemeden veya işledikten sonra yurt dışına çıkarmaksızın piyasaya süren kişi hakkında da aynı ceza istenecek. 
     Suçların işlenmesine iştirak etmeksizin, suçun konusunu oluşturan eşyayı bu özelliğini bilerek ve ticari amaçla satın alan, satışa arz eden, satan, taşıyan veya saklayan kişi, 6 aydan 3 yıla kadar hapis cezası çarptırılacak. 
     Vergi, resim veya harca tabi olup da çeşitli kanun hükümlerine göre bunlardan kısmen veya tamamen muaf olarak ülkeye ithal edilen eşyayı, ithal amacı dışında kullanıma tahsis eden, satan veya devreden ya da bu özelliğini bilerek satın alan veya kabul eden kişi 1 yıla kadar hapisle cezalandırılacak. 
     Belli bir amaç için kullanılmak üzere Türkiye'ye geçici olarak ithal olunan eşyayı ihraç etmiş gibi gösteren kişi hakkında 6 aydan 3 yıla kadar hapis cezası uygulanacak. Bu eşyanın satılması halinde verilecek ceza yarı oranında artırılacak. 
     Yasak eşyayı Türkiye'ye ithal eden kişi, 2 yıldan 5 yıla kadar hapis ve yirmi bin güne kadar adli para cezası yasaklı eşyayı ihraç eden kişi ise 1 yıla kadar hapis cezasına çarptırılacak. Suça iştirak etmese de eşyanın bu özelliğini bilerek satın alan, kabul eden, nakleden veya saklayan kişiye de aynı ceza verilecek. İhracat gerçekleşmediği halde gerçekleşmiş gibi göstermek ya da gerçekleştirilen ihracata konu malın cins, miktar, evsaf veya fiyatını değişik göstererek teşvik, sübvansiyon veya parasal iadelerden yararlanarak haksız çıkar sağlayan kişi TCK'nın ''dolandırıcılık'' suçuna göre cezalandırılacak. 
     Vergi, resim veya harcı ödenmek suretiyle ihraç edilebilen eşyayı, gümrük işlemlerine tabi tutmaksızın Türkiye'den ihraç eden kişi, eşyanın rayiç değerinin yarısı oranında idari para cezasına çarptırılacak. Bu eşyayı sahte belge kullanmak suretiyle kısmen veya tamamen vergi, resim veya harç ödemeksizin Türkiye'den ihraç eden kişi de aynı cezayı alacak. 
     İhracı genel düzenleyici idari işlemlerle belli koşullara tabi tutulan eşyayı, bu koşullar gerçekleşmediği halde Türkiye'den ihraç eden kişi, 100 YTL'den az olmamak üzere eşyanın rayiç değerinin yarısı oranında idari para cezasına çarptırılacak. Bunun hileli davranışlarla ihraç edilmesi halinde ceza yarı oranında artırılacak. 
     Bu suçlar, teşebbüs aşamasında kalmış olsa bile tamamlanmış gibi cezalandırılacak. 
     Kaçakçılık suçunun konusunun ithali kanun gereği yasak eşya olması halinde, bunun müsaderesi yerine derhal getirildiği ülkeye iadesine karar verilecek. 
     Kaçakçılığın konusunu oluşturan eşya, Türkiye'de kabul gören standartlara uygunsa, tasfiyesi amacıyla ülkede satılabilecek veya devredilecek. 
     Belirtilen suçların bir örgütün faaliyeti çerçevesinde işlenmesi halinde, verilecek ceza, bir kat artırılacak. 
     Suçların, kamu görevinin veya meslek ve sanatın sağladığı kolaylıktan yararlanarak işlenmesi halinde verilecek ceza yarı oranında artırılacak. 
     
     ETKİN PİŞMANLIK 
     Yeni TCK'daki ''etkin pişmanlık'', kaçakçılık suçları için de düzenleniyor. Suçlara iştirak eden kişi, resmi makamlar haber almadan önce failleri veya kaçak eşyanın saklandığı yeri haber verirse, verilen bilginin faillerin yakalanmasını veya kaçak eşyanın ele geçirilmesini sağlaması durumunda cezalandırılmayacak. 
     Kişi, suçtan resmi makamlar haberdar olduktan sonra etkin pişmanlık göstererek suç konusu eşyanın rayiç değerinin 2 katı kadar parayı veya hüküm verilinceye kadar rayiç değerinin 3 katı kadar parayı Hazine'ye öderse hakkında cezaya hükmolunmayacak. Aynı şekilde ceza verilmiş olsa bile infaza başlamadan önce eşyanın rayiç değerinin 4 katı, cezanın infazı tamamlanmadan önce rayiç değerin 5 katı kadar parayı Hazine'ye öderse hakkında ceza infaz edilmiş sayılacak. 
     
     TÜRK PARASINI KORUMA 
     Köylü, yeni TCK'ya paralel olarak Türk Parasının Kıymetini Koruma Hakkında Kanunda değişiklik yapılması amacıyla hazırladığı yasa teklifini de TBMM Başkanlığı'na sundu. Buna göre, Bakanlar Kurulu'nun bu kanun hükümlerine göre yapmış bulunduğu genel ve düzenleyici işlemlerdeki yükümlülüklere aykırı hareket eden kişi, 3 bin YTL'den 25 bin YTL'ye kadar idari para cezasına çarptırılacak. 
     Fiil, tahvil ile kıymetli madenler ve kıymetli taşlarla ve ticari senetlerle tediyeyi temine yarıyan her türlü vasıta ve vesikaların izinsiz olarak yurttan çıkarılması veya yurda sokulması mahiyetindeyse kıymetlerin rayiç bedeli kadar, teşebbüs halinde ise bu bedelin yarısı kadar idari para cezası verilecek. 
     İthalat, ihracat ve diğer işlerinde döviz veya Türk parası kaçırmak kastıyla muvazaalı işlemlerde bulunanlar, yurda getirmekle yükümlü oldukları veya kaçırdıkları kıymetlerin rayiç bedeli kadar idari para cezasıyla cezalandırılacak. Bu fiilin teşebbüs aşamasında kalması halinde verilecek ceza, yarı oranında indirilecek. 
     İdari para cezasını vermeye Cumhuriyet savcısı yetkili olacak. 
     
     PATENT HAKLARININ KORUNMASI 
     Patent Haklarının Korunması Hakkında KHK, Endüstriyel Tasarımların Korunması Hakkında KHK, Coğrafi İşaretlerin Korunması Hakkında KHK ve Markaların Korunması Hakkında KHK'da değişiklik teklifi de Köylü tarafından TBMM Başkanlığı'na sunuldu. 
     Başkasına ait patent hakkına tecavüz ederek mal veya hizmet üreten, satışa arzeden veya satan kişi, 1 yıldan 3 yıla kadar hapis ve 20 bin güne kadar adli para cezasına çarptırılacak. 
     Yetkisi olmadığı halde başkasına ait patent hakkı üzerinde satmak, devretmek, kiralamak veya rehnetmek suretiyle tasarrufta bulunan kişi, 6 aydan 2 yıla kadar hapis ve 5 bin güne adli para cezası ile cezçalandırılacak. 
     Bu suçlardan dolayı cezaya hükmedebilmek için patentin Türkiye'de tescilli olması ve bu patent altında Türkiye'de mal üretiminin yapılması şartı aranacak. 
     Bu suçların soruşturulması ve kovuşturulması şikayete bağlı olacak. Suçun işlendiğinin sabit görülmesi halinde mahkeme, el konulan malların müsaderesi yerine, mülkiyetinin patent hakkına tecavüz edilen gerçek veya tüzel kişiye devrine karar verebilecek. Ancak bunun için patent hakkına tecavüz edilen gerçek veya tüzel kişinin talepte bulunması gerekecek. Devredilen mallara ilişkin Türkiye'deki maliyet değeri kadar bir bedel bir banka hesabında bloke edilecek. 
     Başkasına ait endüstriyel tasarım hakkına iktibas veya iltibas suretiyle tecavüz ederek kal üreten, satışa arzeden veya satan kişi, 1 yıldan 3 yıla kadar hapis ve 20 bin güne kadar adli para cazısına çarptırılacak. Yetkisi olmadığı halde başkasına ait endrüstriyel tasarım hakkı üzerinde tasarrufta bulunan kişiye 6 aydan 2 yıla kadar hapis ve 5 bin güne kadar adli para cezası verilecek. 
     
</TEXT>
</DOC>
