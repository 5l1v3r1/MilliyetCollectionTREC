<DOC>
<DOCNO> 302748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sondun03.html </URL>
<DATE> 2005/01/02/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Annan, büyük yardım çağrısını felaket bölgesinde yapacak 
</HEADLINE>
<TEXT>

     Birleşmiş Milletler BM Genel Sekreteri Kofi Annan, deprem ve tsunami felaketinin vurduğu Güney Asya için yardım kampanyasını Endonezya'da başlatacak. 
     Amerikan ABC News televizyonuna konuşan Annan, ziyaret konusunda Endonezya'dan davet geldiğini ve 6 Ocak'ta yapmayı planladığı yardım çağrısını, New York yerine Cakarta'da yapmayı tercih ettiği için bu davete olumlu cevap verdiğini belirterek, felakette en fazla can kaybını veren bu ülkeyi ziyaret edeceğini söyledi. 
     Cakarta'da bölge liderleri ile 6 Ocak Perşembe günü bir araya gelerek, yürütülen yardım faaliyetlerinin koordinasyonu konusunu görüşeceğini ifade eden Annan, burada ne kadar kalacağı konusunda ise herhangi bir bilgi vermedi. 
     Felaketin vurduğu bölge ülkelerinin kendilerini yeniden toparlamalarının 5 ila 10 yılı bulacağını belirten Annan, ''Bu, üstesinden gelmemiz gereken, bugüne kadarki en büyük felaket. İnsanlar barınağa, yiyeceğe, sağlık ve hijyen hizmetleri ile temiz suya ihtiyaç duyuyor. Ayrıca yapılması gerekenler arasında sadece evlerin yeniden inşa edilmesi yer almıyor, felaketle yerle bir olan altyapı ve okulların da yeniden inşa edilmesi gerekiyor. Bu yüzden uluslararası toplumun bu ülkelere destek vermeye devam etmesi gerekecek'' dedi. 
     
     YARDIM YARIŞI 

     Bu arada, BM Acil Yardım Koordinatörü Jan Egeland, tsunami felaketinin vurduğu ülkelere yönelik uluslararası bağış vaadinin 2 milyar doları aştığını açıkladı. Yapılan yardımları ''cömertçe'' şeklinde niteleyen Egeland, tarihte görülmedik boyuttaki bu yardıma rağmen daha büyük yardımlara ihtiyaç duyulduğunu ifade etti. 
     Felaket bölgesinde yol, liman ve havaalanlarının da hasar görmesinden dolayı bu yardımların ihtiyaç sahiplerine ulaştırılmasında güçlükler yaşandığını belirten Egeland, şu an yardım faaliyetlerinin önündeki en büyük engeli ''lojistik'' sorunların oluşturduğunu kaydetti. 
     BM verilerine göre felaket bölgesine yardım vaadinde bulunan ülke ve kurumlar şöyle sıralanıyor 
     - Japonya 500 milyon dolar. 
     - ABD 350 milyon dolar. 
     - Dünya Bankası 250 milyon dolar. 
     - İngiltere 95 milyon dolar. 
     - İsveç 75.5 milyon dolar. 
     - İspanya 68 milyon dolar. 
     - Çin 60 milyon dolar. 
     - Fransa 57 milyon dolar. 
     - Avustralya 46.7 milyon dolar. 
     - Kanada 33 milyon dolar. 
     - Almanya 27 milyon dolar. 
     - AB Komisyonu 45 milyon dolar. 
     - İsviçre 21.9 milyon dolar. 
     - Danimarka 18.1 milyon dolar. 
     - Norveç 16.6 milyon dolar. 
     - Portekiz 11 milyon dolar. 
     - Katar 10 milyon dolar. 
     - Suudi Arabistan 10 milyon dolar. 
     - Singapur 3.6 milyon dolar. 
     - Yeni Zellanda 3.5 milyon dolar. 
     - Finlandiya 3.3 milyon dolar. 
     - Kuveyt 2 milyon dolar. 
     - Birleşik Arap Emirlikleri 2 milyon dolar. 
     - İrlanda 1.4 milyon dolar. 
     - İtalya 1.3 milyon dolar. 
     - Türkiye 1.25 milyon dolar. 
     - Çek Cumhuriyeti 750 bin dolar. 
     - İran 627 bin dolar. 
     - Güney Kore 600 bin dolar. 
     - Macaristan 411 bin dolar. 
     - Yunanistan 397 bin dolar. 
     - Lüksemburg 265 bin dolar. 
     - Monako 133 bin dolar. 
     - Meksika 100 bin dolar. 
     - Nepal 100 bin dolar. 
     - Estonya 42 bin dolar. 
     
</TEXT>
</DOC>
