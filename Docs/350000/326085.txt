<DOC>
<DOCNO> 326085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/guncel/gun01.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
9 bin kız babası ikna edilemedi 
</HEADLINE>
<TEXT>


Milli Eğitim Bakanlığı ve UNICEF'in işbirliğiyle 2004'te hayata geçirilen 'Haydi Kızlar Okula Kampanyası'nda 9 bin 25 kız, aileleri ikna edilemediği için okullu olamadı 

Burcum Devrez - İstanbul 

Milli Eğitim Bakanlığı ve UNICEF'in işbirliğiyle 2004'te hayata geçirilen "Haydi Kızlar Okula Kampanyası", okula hiç gitmemiş veya başlayıp yarım bırakan 6 - 14 yaş arası kız çocuklarının, erkeklerle okullaşma oranının eşit hale getirilmesi amacıyla başlatıldı. Kampanyada bu durumda 13 bin 368 kız tespit edildi. Bu öğrencilerden 9 bin 102'sinin kayıt yaptırıp okula gitmedikleri, 4 bin 266'sının da hiç kayıt yaptırmadığı belirlendi. 
Araştırmalarda bu öğrencilerin bazılarının maddi imk nsızlıktan, bazılarının da ailesi izin vermediği için okula gidemedikleri ortaya çıktı. Her ilçede danışmanlar, tek tek evleri dolaşarak ikna yöntemiyle bir yıl içinde 4 bin 343 kız öğrenciyi okula kazandırdı. Ancak 9 bin 25 kız öğrencinin karanlığa mahk miyeti, ikna çalışmaları sonuç vermediği için bitmedi. 
Okulların kapanmasının yaklaşmasıyla kampanya da yavaşladı. İkna edilen ailelerin çocukları da gelecek eğitim ve öğretim yılı için hazırlanıyor. Öğrencinin seviyesine göre ilgili okullara kayıtları yaptırılarak, eylülden itibaren okula başlamaları sağlanacak. 

Bağcılar birinci oldu 
İstanbul'da 1 yıl içinde en fazla Bağcılar bölgesindeki kız öğrencilerin okula devamları sağlandı. Okula gitmeyen 1821 kız öğrenciden 1033'ü ikna edildi. Bağcılar'dan sonra Esenler ve Sultanbeyli'de yüksek katılım sağlandı. Kampanya başlamadan önce okula gitmeyen kız öğrenciler en fazla Bağcılar, Gaziosmanpaşa, Esenler ve Sultanbeyli'de tespit edilmişti. 

Para cezası var 

İl Milli Eğitim Müdürü Ömer Balıbey, ikna yönteminin sonuç vermemesi durumunda ne yapıldığını şöyle anlattı "Aile ikna edilemezse para cezası uygulanıyor. Bu 1 yıl için 780 YTL. Şayet aile ödemezse mahkeme yoluyla evine haciz gidiyor. Ancak öncelikli metot ikna yöntemidir." 

Terlikle geldi önlük istedi 

BARIŞ DURAK DHA 
ŞANLIURFA Valiliği'nin düzenlediği Halk Günü'ne katılan ilköğretim okulu öğrencisi Yüksel Tuna 11 , Vali Yardımcısı Adil Nas'tan okul önlüğü istedi. Nas da, küçük kızın isteğinin hemen yerine getirilmesi için Sosyal Yardımlaşma ve Dayanışma Vakfı Müdürü'ne talimat verdi. İsteğinin olumlu sonuçlanmasına sevinen Tuna, babasının işsiz olduğunu belirterek, "Annem ve babam utandığı için yardım istemeye gelmedi. Bugüne kadar okula önlüksüz gittim" dedi. 


</TEXT>
</DOC>
