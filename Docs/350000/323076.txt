<DOC>
<DOCNO> 323076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/siyaset/asiy.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'la gerilim 
</HEADLINE>
<TEXT>


Başbakan Erdoğan, "Kadınlara dayak olayında hükümet siyasi sorumluluğu üstlenmedi" diyen TÜSİAD'a, İspanya dönüşünde sert tepki gösterdi. Erdoğan'ın öfkesinden basın da nasibini aldı 


Kendi işlerine baksınlar 

SİNAN TOROS İstanbul 

Başbakan Recep Tayyip Erdoğan, TÜSİAD'ın "Hükümet 6 Mart'ta yaşanan olayların siyasi sorumluluğunu üstlenmeli" açıklamasına sert tepki göstererek, "TÜSİAD öncelikle kendi sorumluluk alanı içerisinde kalırsa isabetli olur. Siyasetçiler zaten yüklendikleri mesuliyetin farkındadır. Herkes kendi sorumluluğunun farkında olursa bu yeterlidir" dedi. 
Terör Zirvesi için gittiği İspanya'dan dönüşünde bir basın toplantısı düzenleyen Erdoğan, daha sonra soruları yanıtladı. Erdoğan, TÜSİAD'ın "Hükümet olayların siyasi sorumluluğunu üstlenmelidir" açıklamasını hatırlatılması üzerine, "TÜSİAD öncelikle kendi sorumluluk alanı içinde kalırsa isabetli olur" diyerek sert çıktı. 

Ülkemi ispiyonladılar 
Öncelikle 6 Mart'taki toplantının anlamının ne olduğunu çözmek gerektiğini kaydeden Erdoğan, emniyet görevlilerinin yanlışlar yaptığını da ifade etti. İçişleri Bakanlığı'na tahkikat için talimat verdiklerini kaydeden Erdoğan, olaya karışan 60 kişinin nerelerle ilintileri olduğunu da emniyet teşkilatının açıkladığını ifade etti. 
Güvenlik güçlerinin kadınlara karşı takındığı tavrın takibinde olduklarını da vurgulayan Erdoğan, tahkikatın sürdüğünü dile getirdi. 
AB Parlamentosu'nun, televizyon kanallarında olayların defalarca gösterilmesinden tahrik olduğunu da öne süren Erdoğan, "Kusura bakmasınlar, ülkemi ispiyonlamak suretiyle Avrupa'da ve dünyada farklı bir konuma taşımak isteyenlere karşı tavrım net olarak budur" dedi. 
Erdoğan'ın bir ara, soru soran gazetecilere, "Soru soranlar önce hangi gazeteden olduklarını söylesin. Ondan sonra sorsun" diyerek uyarıda bulunması da dikkati çekti. 

Sorumlular korunuyor mu 

İSTANBUL ANKA 

Türkiye Sanayici ve İşadamları Derneği TÜSİAD , 6 Mart'ta Beyazıt Meydanı'nda, Dünya Kadınlar Günü nedeniyle toplanan kadınlara polisin biber gazıyla müdahale etmesine sert tepki gösterdi. TÜSİAD'dan dün yapılan açıklamada "Beyazıt Meydanı'ndaki müdahale biçimi, 'işkence ve kötü muamele' konularında bugüne kadar pek çok yasal düzenleme yapıldığı halde, bu düzenlemelerin uygulamaya aksettirilmesinin başarılamadığını bir kez daha göstermiştir" denildi. Tüm çabalara rağmen uygulamada bazı olumsuzluklar yaşanabileceği ifade edilen açıklamada, sorumlularının hızlı bir şekilde tespit edilip, cezalandırılmasıyla, siyasi otoritenin değişim konusunda samimi olduğunun ortaya konabileceği belirtildi. Açıklama şöyle devam etti 

Sahip çıkıyorlar 
"Bizde cezalandırma bir yana, bu vahim olayların sorumlularına sahip çıkılmaktadır. Nitekim, bu olayda da ilgili mercilerin kamuoyuna yaptığı açıklamalar, maalesef sorumlulara sahip çıkar mahiyettedir. 6 Mart'ta yaşananların telafisi yönünde hiçbir tatmin edici adım atılmaması, hükümetin bu konuda gereken siyasi iradeyi göstermekten kaçındığını düşünmeye sevk etmektedir. Bu da, yaşananların münferit bir olay değil hükümet tavrı olduğu izlenimini uyandırmaktadır. Hükümet, göstericileri ve medyayı suçlamak yerine, olayın siyasi sorumluluğunu üstlenerek, yüksek standartlarda bir demokrasiye samimi olarak sahip çıktığını en etkili şekilde göstermelidir. 
TÜSİAD, Erdoğan'dan gelen tepkiyi şu sözlerle değerlendirdi "Konuyu polemik ortamına dökmekte fayda yok. TÜSİAD'ın tüzüğü açık. Demokratik bir toplum düzeni ve rekabetçi ekonomi. Dolayısıyla sorumluluk alanımız böyle tanımlanabilir." 

Önceki tartışmalar 

TÜSİAD 1979'da, Ecevit'i, gazetelere verdiği "muhtıra" gibi ilanlarla halka şik yet etti. 1993'te TÜSİAD Başkanı Halis Komili, Tansu Çiller hükümetinin hedeflerinde yanıldığını söyledi. Dönemin TÜSİAD Başkanı Tuncay Özilhan'ın 2003'te AKP'nin icraatlarını eleştirmesi üzerine Erdoğan, "Bu ülkede hükümete kimse ültimatom veremez" dedi.TÜSİAD'ın yeni başkanı Ömer Sabancı'nın 19 Eylül 2004'te yaptığı, "Zina maddesinin, Türkiye karşıtı lobilerin eline koz verileceği açıklaması da gerginliğe neden oldu. 

'İmza, tanıma değil' 

Başbakan Erdoğan, dün Madrid'de düzenlediği basın toplantısında, AB'yle uyum protokolünün imzalanmasının, Kıbrıs Rum Kesimi'nin otomatikman tanınması anlamına gelmeyeceğini yineledi. Erdoğan, "Biz, bunun sözde kalmamasının, metne de derç edilmesinin son derece isabetli olacağı kanaatindeyiz. AB'ye de bunun süreci hızlandıracağını ifade ettik" dedi. Erdoğan, önceki gün görüştüğü AB Komisyonu Başkanı Jose Manuel Barroso'ya da, Türkiye'nin AB'ye uyum sürecinde herhangi bir yavaşlama olmadığını bildirdi. 


</TEXT>
</DOC>
