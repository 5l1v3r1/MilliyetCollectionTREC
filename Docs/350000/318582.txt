<DOC>
<DOCNO> 318582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonsiy26.html </URL>
<DATE> 2005/02/25/ </DATE>
<TIME> 23.29 </TIME>
<AUTHOR>  </AUTHOR>
<HEADLINE>
Oyan "Görev değiştirmeler olabilir, ihtiyaç halinde görevde kullanılır" 
</HEADLINE>
<TEXT>

     CHP İzmir milletvekili ve MYK üyesi Oğuz Oyan, CHP İzmir il yönetiminin görevden alınmasına ilişkin, ''Politikada görev değiştirmeler olabilir. İhtiyaç halinde il başkanımız tekrar parti görevinde kullanılabilir'' dedi. 
     Oyan, Birgün gazetesi tarafından Balçova Termal Tesisleri'nde düzenlenen ''Bağımsız Medya ve Siyaset'' konulu panelde, gazetecilerin, bir süre önce CHP İzmir il yönetiminin görevden alınmasına ilişkin sorularını yanıtladı. 
     Oğuz Oyan, Alaattin Yüksel'in CHP'ye büyük hizmetleri olduğunu, kendisine Genel Sekreter Önder Sav tarafından gönderilen metinde de bunun vurgulandığını söyledi. Oyan, ''Dolayısıyla CHP içinde Yüksel ile yollarımız bir yerde kesişecektir. Zaten burada da onunla aynı masada oturuyoruz. Politikada bu tür görevden alınmalar olabilir'' dedi. 
     Siyasette bu tür görevden alınmaların olağan karşılanması gerektiğini belirten Oyan, ''Bunlar politikaların cilveleridir. Bu bir nöbet değişimidir. İl başkanımız ihtiyaç halinde tekrar parti görevinde kullanılabilir'' diye konuştu. 
     Bir gazetecinin, ''Görevden alınma kararı sırasında yurtdışındaydınız, eğer MYK toplantısında olsaydınız ne yönde karar verirdiniz '' sorusuna Oyan, ''Ben bu görüşümü kendisine açıkladım'' diyerek karşılık verdi. 
     ''Alaattin Yüksel ile İzmir Büyükşehir Belediye Başkanı Aziz Kocaoğlu'nun çizgisi'' ile ilgili bir soru üzerine ise Oyan, ''Ben partide birden çok çizgi olduğu kanısında değilim. Partimiz tek amaç doğrultusunda örgütlenmiş bir partidir'' dedi. 
     
     ALAATTİN YÜKSEL 
     Görevden alınan CHP İzmir İl Başkanı Alaattin Yüksel de gazetecilerin soruları üzerine, Zülfü Livaneli'nin istifasının kişisel tasarrufu olduğunu ve sanatçı duyarlılığından kaynaklanmış olabileceğini belirterek, şöyle konuştu ''Genel seçimlerde Livaneli Genel Başkan ile yan yana fotoğraf verdi ve Türkiye'yi dolaştı. Ancak kurultayda Genel Başkan adaylığını açıkladığında hakaretlere maruz kaldı. Livaneli 'Türkiye'nin ağır iç ve dış sorunları varken enerjisini parti sorunlarına harcamaktan sıkıldığı ve kendisini destekleyen il yönetimlerinin görevden alınması üzerine istifa ettiğini' söyledi.'' Parti içinde kalarak mücadelesine devam edeceğini belirten Yüksel, bir başka soru üzerine, ''Oyan yurtdışında olmayıp MYK toplantısında olsaydı, muhtemelen bu karara karşı çıkardı. Kararın alınmasında da kendisinin bir etkisi yoktur'' dedi. 
     Kocaoğlu'nun tepkisi ile ilgili soruyu Yüksel, ''Kocaoğlu'nun tepkisi parti içi demokrasi anlayışı gereğidir. Onun haksızlık ve hukuksuzluğa karşı duruşudur. Zaten bizim bu partide siyaset yapma nedenimiz, haksızlık ve hukuksuzluğa karşı olmamıza dayanıyor'' diyerek cevaplandırdı. 
     
</TEXT>
</DOC>
