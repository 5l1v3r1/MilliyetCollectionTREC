<DOC>
<DOCNO> 348268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonsiy19.html </URL>
<DATE> 2005/06/02/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Başbakanlık'tan "Alo Başbakanlık" hizmeti... 
</HEADLINE>
<TEXT>

     Başbakanlık Halkla İlişkiler Daire Başkanlığı, "Alo Başbakanlık" adıyla yeni bir hizmet başlattı. 
     Başbakanlık Basın Merkezi’nden yapılan açıklamada, vatandaşların Başbakan Recep Tayyip Erdoğan ile Başbakanlık makamına yaptıkları yazılı başvuruları değerlendirerek işleme koyan Başbakanlık Halkla İlişkiler Daire Başkanlığı’nın "Alo Başbakanlık’ adı verilen yeni bir hizmet başlattığı bildirildi. 
     Açıklamaya göre, bugüne kadar sadece mektupla ve elektronik ortamda gönderilen ihbar, şikayet, teklif ve dilekleri değerlendiren Başbakanlık Halkla İlişkiler Daire Başkanlığı, bundan böyle vatandaşların telefonla yapacakları başvuruları da işleme koyarak, sonucunu ilgisine yazı ile bildirecek. 
     Vatandaşlar, 312 449 98 98 nolu telefonu arayarak, ses yanıt sistemi aracılığıyla yönlendirilecekler. Vatandaşların talep ve önerileri bu yönlendirme sırasında elektronik ortamda kayda alınacak. 
     Bu kayıtlar, görevliler tarafından deşifre edilerek değerlendirilecek ve yapılan işlemin sonucu ilgili vatandaşın adresine yazılı olarak iletilecek. 
     "Alo Başbakanlık" servisini arayan vatandaşlar, Başbakanlık’ta daha önce işlem gören yazılı başvurularının hangi aşamada olduğunu da öğrenebilecekler. 
     Sesinin kayda alınmasını istemeyen, ancak sorunlarını halkla ilişkiler danışmanlarıyla karşılıklı konuşmayı tercih eden vatandaşlar da yetkili görevlilere yönlendirilebilecek. 
     
</TEXT>
</DOC>
