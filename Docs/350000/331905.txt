<DOC>
<DOCNO> 331905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/yazar/civaoglu.html </URL>
<DATE> 2005/04/10/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Barış'ın Geleceği 
</HEADLINE>
<TEXT>


Economist'in kapağında Papa sonrası Hıristiyanlık sorgulanıyor "KİLİSE'NİN GELECEĞİ..." 
Yitirilen Papa Jean Paul II sadece milyonlarca Katolik'in değil, Hıristiyanlığın da markasıydı. Hıristiyanlığın en etkin propagandası, O'ydu. Akçalı yolsuzluklar, Vatikan'ın muhteşem serveti, Kardinaller'in lüks yaşamı, homoseksüel hatta biseksüel ilişki skandalları ile yıpranan Katolik Kilisesi'nin imajını, Papa Jean Paul II kurtardı. 
O'nun, sade, saygın, içten ve insan sevgisine dayalı doğası, Vatikan'ın da ötesinde, Hıristiyanlığın saygınlık kazanmasına neden oldu. 
Son Papa, Katolik devlet Vatikan'ı aşan ve Hıristiyanlıkla küresel ölçekte örtüşen bir marka olmuştu. 
Kanıtı mı .. 
Bir önceki Papa'nın adını kim biliyor, kim hatırlıyor 

Anılar galerisi 
Son PARİS MATCH dergisinde onun yaşamından kesitleri yansıtan ilginç fotoğraflar var. 
İşte Papa Jean Paul II'nin büyüsünü yansıtan formüller gibi. 
Bazılarını yansıtayım... 
-Bir otobüsün bütün koltukları sökülmüş, içi boşaltılmış. Tam ortadaki koltukta oturuyor ve eliyle halkı selamlıyor. Resim altı "İnsan denizinde bir otobüs..." 
- Adeta buz tutmuş insan denizi... 
Resim altı "Kutup soğuğunda Nagazaki. 450 bin Katolik Japon." Japonya soğuğunu iyi bilirim. Dondurucu soğuğa eldiven yetersiz kalır. Her Japon'un cebinde, içi özel otlarla dolu beyaz kumaş keseler vardır. Avuç içinde ovuşturulduğunda bu özel otlar sürtünerek ısınır. 
-Papa Jean Paul II, Rahibe Teresa ile birlikte, Hindistan'da açlıktan bir deri bir kemik çocuklar arasındalar. 
-Papa Jean Paul II, Yahudilerce Kudüs'teki kutsal Ağlama Duvarı önünde dua ediyor. 
-Nazi kıyımında yitirilmiş, 6 milyon Musevi anısına kendi anavatanındaki Auschwitz Toplama Kampı'nı ziyaret ediyor. Bu görüntüler, Hıristiyan-Yahudi dinleri arasındaki 2 bin yıllık tarihi uçurumun kapanmasıdır. Daha sonra Papa Jean Paul II, İslamın kutsal kitabı Kuran'ı da öpüp alnına koymuştur. Kendini vuran Mehmet Ali Ağca ile hapishanesindeki hücresinde baş başa görüşmüştür. "Hıristiyanlık, Musevilik ve Müslümanlık... Üçü de Peygamber Hz. İbrahim'in devamıdır" söylemiyle tek tanrılı dinleri kucaklamıştır. 
-Atom bombasının patlatıldığı Hiroşima'da barış müzesinde... Papa Jean Paul II, Polonya'da daha 9 yaşındayken askeri öğrenci üniforması içinde fotoğraf çektirmişti. Yıllar sonra o topraklara döndüğünde ayağında şort, kırlarda yürüyen bu yaşlı adamın Papa olduğunu kimse aklından geçirmezdi. 

Herhangi biri 
Fotoğraflara devam... 
-Okulda tiyatro oynuyor. 
Yaşamının sonraki yıllarında, futbolu, tiyatroyu ve eğitimi hiç terk etmiyor ama yaşamını sürdürmek için fabrikada işçi olarak da çalışıyor yıllarca. 
Dağda kayak yapıyor. 
-Başında bandana gençlerle pikniğe çıkıyor. 
-Karpat dağlarının zirvesi kar ve buz kaplı. Papa Jean Paul II, üst tarafında ne varsa çıkarmış. Güneşleniyor. Fotoğrafını çeken bir dostuna kartopu atıyor. 
-16 Ekim 1978'de Papa seçiliyor. San Pietro Bazilikası'nın balkonunda halkı selamlamadan birkaç saat öncesine ait fotoğraf... Vatikan'dan 30 kilometre ötede ve son defa gözlerden uzak denizde... 
-Göl kıyısında, üzerinde pantolon ve mont... Kitap okuyor. 
-Elinde, baston gibi kullandığı bir sopa, üstünde kolları kıvrılmış bir spor gömlek, ayağında pantolon, başında kasket, kırda yürüyüş yapıyor. 
-Yüzme havuzundan mayo ile çıkış. 
-Ayağına bir spor pantolon, üstüne tişört geçirmiş, mayosunun suyunu sıkıyor. 
-AIDS'li çocuklara sarılmış. 
-Castro, Reagan, Clinton, Dalai Lama ile fotoğraflar. 
-3 bin rahibe çığlık çığlığa onu karşılıyorlar. Sanki papa değil, bir rock ilahı. Rahibeler de onun hayranı kolejli genç kızlar. 
............ 
Farklı bir dini lider bu. Ne kafası, ne de bedeni kilise duvarlarına sıkışıp kalmış. 
Economist'in kapağı Papa Jean Paul II'den sonrasını sorguluyor 
"KİLİSENİN GELECEĞİ." Uygarlıklar uzlaşması ve küresel barış için böyle insanlara ihtiyacı var dünyamızın. 



</TEXT>
</DOC>
