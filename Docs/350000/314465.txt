<DOC>
<DOCNO> 314465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonsiy13.html </URL>
<DATE> 2005/02/11/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
İsrail İstanbul Başkonsolosu Barışı sağlayabilecek tek ülke Türkiye'dir 
</HEADLINE>
<TEXT>

     İsrail'in İstanbul Başkonsolosu Amira Arnon, Türkiye'nin İsrail ve Filistin'le dostluğu bulunduğunu belirterek, ''Bölgede barışı sağlayacak tek ülke Türkiye'dir'' dedi. 
     Arnon, Bursa Valisi Oğuz Kağan Köksal'ı ziyaretinde, Bursa'da bulunmaktan duyduğu mutluluğu dile getirerek, Türkiye ile İsrail arasındaki dostluk ilişkilerinin çok eskilere dayandığını kaydetti. 
     Yeni ekonomik ilişkiler kurmak ve mevcut ilişkileri de geliştirmek için Bursa'ya geldiklerini anlatan Arnon, ''Bursa Ticaret ve Sanayi Odası yetkilileriyle görüşme yapacağız. Bursa ve İsrail arasında neler yapabiliriz, bunu görmek için buradayız. Amacımız ekonomik ilişkilerimizin daha da gelişmesi'' dedi. 
     Arnon, bir gazetecinin, ''Türkiye'nin Ortadoğu barışındaki rolünü nasıl buluyorsunuz '' yönündeki sorusu üzerine, ''Bir beyaz sayfa açtık. Filistin'le ilgili sorunlarımız halletmek için yeni bir yol üzerindeyiz. Barışı sağlamaya çalışıyoruz. Bir komite oluşturduk ve yeni Filistin lideri Mahmut Abbas ile İsrail Başbakanı Şaron görüşüyor ve barışı sağlamaya çalışıyor'' dedi. 
     Türkiye'nin bölgede çok stratejik konumu olduğunu, bunun için de bölge barışının sağlanmasında önemli rol oynaması gerektiğini ifade eden Arnon, ''Türkiye, İsrail için çok önemli ülke. Bölge için de çok stratejik. Türkiye'nin, Filistin ve bizimle dostluğu var. Bölgede barışı sağlayabilecek tek ülke Türkiye'dir. Türkiye'nin barış için daha etkin bir rol alması gerekmektedir'' diye konuştu. 
     Vali Köksal da Arnon'u Bursa'da görmekten dolayı mutluluk duyduklarını belirterek, konuk başkonsolosa Bursa'yla ilgili bilgiler verdi. 
     Bu tarz ziyaretlerin iki ülke arasındaki ilişkileri daha da geliştirdiğini anlatan Köksal, Türkiye'nin 4'üncü büyük şehri olan Bursa'nın, sanayi, tarım ve turizmde de ülkenin en önde gelen illerinden olduğunu, kentin 800'ü aşkın sanayi tesisiyle, özellikle otomotiv ve tekstil sektörlerinde son yıllarda önemli bir atılım gerçekleştirdiğini kaydetti. 
     Köksal, İsrail'le Bursa arasındaki ekonomik ve turizm ilişkilerinin geliştirilmesi için Başkonsolos Arnon'dan destek beklediklerini bildirdi. 
     
</TEXT>
</DOC>
