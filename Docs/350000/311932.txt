<DOC>
<DOCNO> 311932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/yazar/cemal.html </URL>
<DATE> 2005/02/03/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Kılıç şakırtısı 
</HEADLINE>
<TEXT>


Evet, Türkiye'nin Kerkük'le, Kuzey Irak'la ilgili haklı duyarlıkları vardır. Ve bu açılardan gerek Amerika gerek Talabani'yle Barzani'nin Türkiye'nin beklentilerini karşılıksız bıraktıkları bir gerçektir. 
Ankara bu nedenle rahatsız. 
Kılıç şakırtıları duyuluyor. 
Şimdi ne olacak 
Önce beş nokta 
1 Türkiye'nin Kerkük nedeniyle Kuzey Irak'a askeri müdahalede bulunacağını sanmıyorum. Böyle bir müdahaleyi doğru da bulmuyorum. Ayrıca, Talabani'yle Barzani'nin, özellikle Amerika'nın işleri böyle bir noktaya sürükleyecek kadar akıl dışına kayacakları pek öyle yakın ihtimal gözükmüyor. 
2 Kuzey Irak'ta bir bağımsız Kürt devleti ilan edilmesinin bugünden yarına bir iş olmadığını, -daha uzun vadeli ve değişik bir konjonktürü gerektirdiğini- Ankara dahil ilgili bütün taraflar biliyor. 
3 Kandil Dağı'ndan artık daha çok Fırat Vadisi'ne inmiş olan Kuzey Irak'taki PKK varlığı konusunda Amerika'nın baştan beri ipe un serdiği malum. Bu açıdan Ankara hayal içinde değil, hiç de hayal kurmadı. Ancak Amerika'yı bir şeyler yapması için haklı olarak sıkıştırmaya devam ediyor. 
4 Kuzey Irak'a askeri müdahale Türkiye için akla en son gelmesi gereken bir yoldur. Böyle bir müdahale Türkiye'yi dünyayla karşı karşıya getirir. AB ile de, ABD ile de, Arap dünyası ile de ilişkilerimizi bozar. Yalnız Irak Kürtleriyle değil, kendi Kürtleriyle de Türkiye'nin başına yeni yeni dertler açar. 
5 'Kılıç şakırdatmak' ya da kontrollü kriz yaratmak elbette diplomatik yöntemlerdir. Ama dozu kaçarsa, unutmayalım, inandırıcılık sorunu doğabilir, istenenin tersi sonuçlar verebilir. 
Özetle 
Kuzey Irak konusunda Türkiye açısından siyasetle diplomasinin olanakları tükenmiş değildir. Kolay tükenecek gibi de gözükmüyor. Bu pencereden bazı konulara bir kez daha bakalım. 
KERKÜK... 
Bu konuda Talabani'yle Barzani arasında da bazı görüş ayrılıkları var. Talabani, 'Brüksel formülü'nden söz ederken Barzani daha katı bir tutum sergiliyor. Kerkük'ün nüfus yapısının seçim öncesi Kürtler lehine değiştirildiği bir gerçek. 
Petrol zengini Kerkük'ün tümüyle Kürt h kimiyetine girmesine ve yıl sonu itibariyle kurulacak yeni federal devlette Kürt bölgesine dahil edilmesine yalnız Türkmenler ve Türkiye değil, Irak'ın Şii ve Sünni Arapları da karşı. Türkiye şu sıralar sesini fazla çıkardığı için onlar şimdilik sessiz sedasız duruyorlar. Ancak günü geldiğinde, eğer bıçak kemiğe dayanırsa, Arapların da Kürtlere karşı Kerkük'te silah çekmeleri sürpriz olmaz. 
Makul olan, Kerkük'ün ekim ayı için öngörülen referanduma kadar anayasal süreç içinde çözülmesi ve Kerkük'e özel statü tanınması... 
Bu yol henüz kapanmış değil. 
BAĞIMSIZ KÜRT DEVLETİ... 
Bu konu demin de belirttiğim gibi bugünden yarına olacak bir iş değil. Irak'taki böyle bir parçalanma, bölgedeki bütün denge zembereklerinin boşalmasına yol açar. Bu gerçeği, başta Talabani'yle Barzani olmak üzere ilgili bütün taraflar biliyor. 
Yine de en kötüsünü düşünelim 
Şiiler, "Seçimden geliyoruz, biz çoğunluğuz " diyerek Irak'ın her şeyine el koymaya kalktılar. Ayrıca teokratik bir devlet, bir din devleti ilan ettiler. Bunun üzerine Kürtler, "Madem öyle, biz bu işte yokuz " diyerek Kuzey Irak'ta zaten iskeleti 1990'ların başından beri hazır olan kendi devletlerini ilan ettiler. Böylece Sünniler de ayağa kalkıp Irak'ın orta yerinde, Bağdat'ın bir bölümü dahil 'Sünni üçgeni'nde kendi İslamcı devletlerini kurdular. 
Yani zoraki devlet parçalandı. 
Sonra ne olur 
Güneydeki Şii devleti, Suudi Arabistan'dan korunmak için ister istemez İran'a yaklaşır. Bölgede İran nüfuzunun genişlemesi, yalnız Suudi Arabistan'ı değil, elbette Amerika'yı, hatta İsrail'i rahatsız eder. Ortadaki Sünni devlet ise şiddet ve terörü siyaset olarak benimsemiş Bin Ladinci - Zarkavici güçlerin elinde oyuncak olur. 
Kısaca 
Bu bir iç savaş senaryosudur. Gerçekleşmesi kimlerin mi işine yarar İran'daki şahinlere... Bin Ladin ve Zarkavi'ye... Radikal İslama, 'uygarlıklar çatışması'na umut bağlayan tüm güçlere... 
Başka kimsenin işine yaramaz. 
Radikal İslamcı ve şiddete bulanmış bir Irak'la Avrupa Birliği arasında bir tampon devlet olarak Kuzey Irak'ta 'laik bir Kürt devleti'nin sonunda Türkiye tarafından da kabul görebileceğini düşünenler yok değil. 
Ateşle oynamak yerine makulü normalde aramak, yani çözümü, Kerkük'te özel statüyü içeren ve Irak'ın toprak bütünlüğünü öngören yolda bulmaktır isabetli olan. 
Yarın da bu konuya devam. 



</TEXT>
</DOC>
