<DOC>
<DOCNO> 311765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur06.html </URL>
<DATE> 2005/02/02/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Emniyet'ten tüm birimlere uyarı Hizbullah hareketleniyor 
</HEADLINE>
<TEXT>

     ANKARA Milliyet 

Emniyet Genel Müdürlüğü, uzun süredir suskunluğunu sürdüren dinci Hizbullah terör örgütünün yeniden toparlanmaya başladığını belirleyerek birimlerini uyardı. 
     Beykoz'da 17 Ocak 2000'de hücre evi baskınıyla başlayan ve yurt genelinde arka arkaya gerçekleştirilen operasyonlarla ağır darbe alan Hizbullah'ın yeniden "tebliğ" faaliyetlerine ağırlık verdiği saptandı. Emniyet Genel Müdürlüğü Terörle Mücadele ve Harekat Daire Başkanlığı, Ocak 2005'te örgütün son durumuyla ilgili il emniyet müdürlüklerine bir genelge gönderdi. Beykoz operasyonuyla başlayan sürecin ardından 2001'de Diyarbakır Emniyet Müdürü Ali Gaffar Okkan'a yönelik silahlı eylem gerçekleştiren örgüt için "ocak ayının ayrı önemi olduğu" vurgulandı. 
     Genelgede, Konya'da 2003'te örgütün son lideri Mehmet Beşir Varol'un yakalanmasıyla yeni stratejisi oluşturduğu, bunun "tebliğ faaliyetlerine ağırlık verilmesi, şiddete yönelik faaliyetlerden uzak kalınarak toparlanma için uygun bir zemin oluşturulması ve cemaat görünümlü bir yapı oluşturulması" kararlarını içerdiği belirtildi. 
     Genelgede, örgütün son dönemde tebliğ faaliyetlerine ağırlık vererek daha geniş kitlelere ulaşabilmek amacıyla, "Kendi dilinden Hizbullah ve mücadele tarihinden önemli kesitler" adlı kitap, "Müjde", "Gönülden Gönüle Damla" ve "İnzar" adlı dergiler yayımlamaya başladığı kaydedildi. 
     Örgütün Risale ve Davet Kitabevi'nin yanı sıra İnsan Hakları ve Müstazaflar ile Dayanışma Derneği adlı yasal merkezli açılımlarla faaliyetlerine ivme kazandırmaya çalıştığı bilgisine yer verildi. 
     
</TEXT>
</DOC>
