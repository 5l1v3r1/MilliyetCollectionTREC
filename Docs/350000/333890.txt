<DOC>
<DOCNO> 333890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/spor/spo04.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da yüksek tansiyon 
</HEADLINE>
<TEXT>


28. haftanın açılış mücadelesi gerilim altında geçti. Ev sahibinin golünün iptalinin ardından maç on dakika durdu. Stattan çıkan bir grup, MHP İl Başkanlığı'nı taşladı, polis ateş açtı 


Trabzon'da TAYAD'lı bir grup göstericiye yönelik linç girişimi maça da yansıdı. Dicle Üniversitesi'nde önceki gün bu olayı protesto için yapılan gösterilerin ardından Trabzonspor maçı için güvenlik önlemleri artırıldı. 
Sivil ve resmi polisler, Bordo - Mavili kafileyi bir dakika olsun yalnız bırakmadı. Maç başlamadan önce stada karton sokmak isteyen üç kişi gözaltına alındı. Karşılaşmada da bir grubun "Katil Trabzonspor" temposu sinirleri gerdi. 3. dakikada bir maytaptan çıkan kıvılcımlar Celalettin'in yere yığılmasına yol açtı. Bu oyuncunun tedavisi nedeniyle oyun iki dakika durdu. Hakem Mustafa Çulcu, verdiği penaltı kararı nedeniyle uzun süre kötü tezahüratlarla protesto edildi. 
Devre arasında 100 kadar Trabzonspor taraftarının tezahüratına tepki gösteren Diyarbakırsporlu seyirciler yine olay çıkardı. Müdahale eden güvenlik güçlerine "Emniyet dışarı" diye bağırıldı. Hakem Mustafa Çulcu'nun, yardımcısının kararıyla iptal ettiği golden sonra tansiyon iyice yükseldi. Kapalı tribünün önü karıştı, tribünlerden sahaya ayakkabı, koltuk yağmaya başladı. Polis kalkanlarıyla barikat oluştururken, on dakikalık aradan sonra maç yeniden başladı. 
Karşılaşmanın ardından stadyumdan çıkan bazı taraftarlar, "Gençlik Apo'nun fedaisidir" sloganları atarak, Ofis semtindeki MHP İl Başkanlığı binasını taşladı. PKK flaması da taşıyan grup, polisin havaya ateş açmasıyla birlikte ara sokaklara kaçarak dağıldı. 

Trabzon Lisesi Milliyet'te 

Danimarka'da 18-24 Nisan tarihlerinde 19. Dünya Liseler Futbol Şampiyonası'na katılacak olan Trabzon Lisesi, dün Milliyet'i ziyaret etti. Sponsorluğunu Petrol Ofisi'nin üstlendiği gençler, bu sabah hareket edecekleri Danimarka yolculuğu öncesi turnuva hakkında bilgi verdi. Levent'teki federasyon binasında Başkan Levent Bıçakcı'yı da ziyaret eden gençler, daha önce bir birincilik, bir de ikincilik aldıkları şampiyonadan yine kupayla döneceklerini iddia ettiler. 


</TEXT>
</DOC>
