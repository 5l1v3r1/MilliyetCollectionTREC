<DOC>
<DOCNO> 330530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonyas03.html </URL>
<DATE> 2005/04/05/ </DATE>
<TIME> 02.19 </TIME>
<AUTHOR>  </AUTHOR>
<HEADLINE>
Liz Hurley, Çipura'ya bayıldı, Kleopetra Adası'nın kumundan istedi 
</HEADLINE>
<TEXT>

     Mustafa SARIİPEK DHA 

      MUĞLA'nın Akyaka Beldesi'ne bir dondurma firmasının reklam filmi çekimi için gelen dünyaca ünlü aktris Elizabeth Hurley, beldeden güzel anılarla ayrıldı. İki gün süren çekimler sırasında sıcak davranışlarıyla dikkat çeken Hurley, yediği Çipura balığının lezzetini hiç bir balıkta tatmadığını söyledi. Kleopatra Adası'nın ateşte yanabilen ve denizde kendi kendini çoğaltan özel kumundan isteyen Elizabeth Hurley, "Yazın en kısa zamanda tekrar gelip tatilimi Kleopetra Adası'nda geçireceğim'' dedi. 
     Çekimler sırasında kesinlikle fotoğraf çekilmemesi ve görüntü alınmaması için Park Film şirketiyle özel bir anlaşma yapan ünlü sanatçı Elizabeth Hurley'in fotoğrafını DHA ele geçirdi, ayrıca teknede kendisine kaptanlık yapan oyuncu Burak Akman ile de çekimler hakkında söyleşti. Ünlü sanatçı Elizabeth Hurley ile aynı reklam filminde rol alan turizmci Burak Akman, "Hiç kapris yapmayan bir insandı, hepimize çok iyi davrandı'' diye konuştu. 
     Dondurma reklamı çekimlerinin Akyaka'daki iskeleye yanaşmış Halit Narin'e ait E- Linka- H adlı motor yatta başladığını anlatan Burak Akman, ilk çekimleri, "Sanatçıyı provalarda ben elinden tutup tekneden indiriyorum. Normal çekimlerde ise özel koruması indiriyor. Elizabeth Hurley tekneden indikten sonra ikinci roldeki İngiliz Terry isimli erkek ile karşılaşıyor'' diye anlattı ve sözlerini şöyle sürdürdü 
     "Terry'nin bir elinde dondurma diğerinde de kağıtlar var. Elizabeth Hurley, Terry'e Fermuarın açık' diyor. Terry telaşlanıp elindeki dondurmayı Elizabeth Hurley'e veriyor. Fermuarını kapatmak istiyor, ama bakıyor ki fermuar kapalı. Yüzünü dondurmayı verdiği kadına çevirince, dondurmanın bitmiş olduğunu görerek kalakalıyor. Elizabeth Hurley ise ona hiç aldırış bile etmeden arkasını dönüp gülerek BMW 5.20 İ marka siyah otomobiline binerek uzaklaşıyor. Bütün çekimler buydu. Çekimler sırasında arka planda devamlı Akyaka'nın iskelesi ve sahili görünüyordu.'' 
     
     ÇİPURA BALIĞINA BAYILDI 
     Burak Akman, ilk gün çekimlerinden sonra Akyaka'da öğle yemeğinde ızgara Çipura balığı yiyen Elizabeth Hurley'in balığın tadına doyamadığını söylediğini anlattı. Hurley'in "Balık mükemmel. Böyle güzel tat alabildiğim belki de ilk balık bu'' dediğini, balığın yanında içki içmeyip su ile yetindiğini anlatan Akman, "Ayrıca sempatik hareketleriyle herkesin de ilgi odağı oldu. Hiç kapris yapmıyordu. Bir çekim için defalarca tekneden inip çıktığını biliyorum. Hiç dublör kullanmadı. Bütün rollerde kendisi oynadı. Bir bayan vardı, önce ne yapması gerektiğini ona anlatıyor ve gösteriyordu sonra Elizabeth Hurley bunları tekrarlıyordu'' diye konuştu. 
     
     KLEOPATRA ADASI'NI MERAK ETTİ 
     Elizabeth Hurley'in çekimler sırasında yanında bulunan Ömer Karacan'a Kleopetra Adası'nı çok merak ettiğini söylediğini, "Oranın kumu çok meşhurmuş. Biraz getirir misin '' diye istekte bulunduğunu söyleyen Burak Akman, "Fakat kendisine o adadan kum çıkarmanın yasak olduğu, çok özel bir kum olması nedeniyle koruma altında olduğu anlatılınca çok şaşırmış'' dedi. Akman, Elizabeth Hurley'in önümüzdeki yaz ayının boş bir zamanından yararlanıp "Türkiye'ye tekrar geleceğim ve tatilimi Akyaka ile Kleopetra Adası'nda geçireceğim. Burada güneşin batışı da bir muhteşem'' dediğini anlattı. 
     
     70 KİŞİ ROL ALMIŞ 
     Çekimler boyunca altı koruma tarafından korunan Elizabeth Hurley'in çekimleri iki ayrı giysiyle tamamladığını belirten Burak Akman, ekip ve ekipmanlarla ilgili olarak de şunları söyledi 
     "Reklam filmi çekimlerinde 50 ile 250 YTL arasında yevmiye verilen 70 kişilik bir öğrenci grubu rol aldı. Bu öğrenciler Muğla Üniversitesi'nde okuyan öğrencilerdi. Çekimler beş ayrı kamera ile yapıldı. Kameramanların hepsi İngiliz'di. Sadece yardımcıları Türkler'den oluşuyordu. Çekimlerin herhangi bir basın kuruluşunca görüntülenmemesi için film şirketi ile özel anlaşma yapılmış. Bu nedenle sete gazeteci yanaştırılmadı.'' 
     
</TEXT>
</DOC>
