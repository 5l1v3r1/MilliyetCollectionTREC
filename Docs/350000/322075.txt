<DOC>
<DOCNO> 322075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/spor/ygokce.html </URL>
<DATE> 2005/03/09/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Devlette iddaalaşma 
</HEADLINE>
<TEXT>



Spor Toto Teşkilat Müdürlüğü, geçen yıl hemen hiçbir kamu kuruluşundan beklenmedik, görülmemiş bir hamle ile futbolda İddaa dönemini başlattı. 60'larda Türk sporu için en büyük kaynağı ve katkıyı oluşturan Spor Toto, 2000'li yıllarda ise eskimiş teknoloji, sayısal loto, at yarışları gibi hem yapısal nedenlerle, hem de şans oyunları piyasasındaki gelişmeler yüzünden geride kalıp personelinin maaşını dahi ödeyemez duruma gelmişti. İddaa, bir sihirli çubuk gibi kötü gidişi durdurdu. Yeniden gürül gürül para akıtan bir kaynak haline geldi. 
Spor Toto Teşkilat Müdürü Erdenay Oflas'tan aldığım rakamlar sihirli çubuk la nelerin değiştiğini tartışmasız biçimde ortaya koyuyor. 
17 Nisan 2004'de başlayan İddaa oyununda bugüne kadar 328 trilyon TL hasılat sağlanmış, bu paranın 140 trilyonu ikramiye olarak iştirakçilere geri dönmüş. Maliyeye ödenen KDV ve Şans Oyunları Vergisi toplamı 56 trilyon... Çocuk Esirgeme Kurumu, GSGM, Kredi ve Yurtlar Kurumu, Tanıtma Fonu ile Savunma Sanayii Destekleme Fonu'na aktarılan para 4 trilyon... Kulüplerin 1 yılda aldığı isim hakları ise 25 trilyon TL. 
Görülüyor ki İddaa, Türk Sporu'nun yeni altın yumurtlayan tavuğu dur. 
Altın yumurtlayan tavuk, internet üzerinden bahis oynatan uluslararası şirketlerin de yolunu kesmeye başladı. Vergilendirilmeden yurt dışına bahis yoluyla aktarılan 750 milyon dolarlık kaçak giderek azalmaya başladı. 

Çözüm arayışı 
Futbolun cazibesi İddaa oyununun şans oyunları piyasasındaki oranını da her geçen gün artırdı. Bir yıl içinde at yarışlarını düzenleyen TJK'nın payı yüzde 50'den yüzde 40'a geriledi. Milli Piyango yüzde 41'den yüzde 29'a indi. İddaa'yı düzenleyen Spor Toto ise yüzde 9'dan yüzde 30'a yükseldi... 
Bu durum Maliyeci'lerin gözünden kaçar mı 
Ankara'daki bürokratlar, bir yandan yasa dışı bahis oynatan internet şirketlerine yüzde 20 vergi koymayı planlarken bir yandan da kendi sorumluluk alanındaki Milli Piyango'yu kurtarmak için İddaa'nın yolunu kesecek bir çözüm arayışına giriştiler... Halen yüzde 3 olan Şans Oyunları Vergisi'ni yüzde 10'a çıkarmayı planlıyorlar... 
Gelirlerinin yarısını vergi ve kurumlar yoluyla kamuya aktaran İddaa, bu vergi artırımıyla cazibesini kaybetmek tehlikesiyle karşı karşıya kalacak. Dahası, yasa dışı bahis oynatan internet şirketlerinin ekmeğine de yağ sürecek. Çünkü onların hiçbir sosyal sorumluluğu yok. Öte yandan o şirketlere vergi yüklemek de hayal... Karabatak gibi kaybolup yeniden ortaya çıkacaklar. Farklı isimler ve markalarla takipten kurtulacaklar. Yurt dışında olduklarından hiçbir yaptırımla karşı karşıya kalmayacaklar. Hadi yakalayıp vergilendirdiniz diyelim... O zaman da yasa dışı şirketi vergilendirerek ona bir tür meşruiyet kazandırmış olacaksınız. Bu durum ise Spor Toto Teşkilat Yasası'na aykırılık yaratacak. Çünkü yasa, futbolda müşterek bahis düzenleme hakkını Türkiye'de sadece Spor Toto Teşkilat Müdürlüğü'ne veriyor. 

Kulak verin 
Biliyorum, bürokratik bir yazı oldu. Kendi adıma bahis oynamayı sevmiyorum, nasıl oynanacağını da bilmiyorum. Ne var ki Maliye'nin, Türk Sporu'nun yeni motorunu stop ettireceğinden, boğacağından endişeleniyorum. 
Çalışmalarının önemli bir bölümünü takdirle izlediğim, siyasetçi olarak duruşunu beğendiğim Maliye Bakanı Sayın Unakıtan'ın, Devlet Bakanı ve Başbakan Yardımcısı Sayın Mehmet Ali Şahin'e kulak vermesini öneriyorum. 
Altın yumurtlayan tavuk yaşamalı ... 
Devlette iddialaşmak olmaz... Olursa, olan İddaa'ya olur... Yazık olur 

Futbolcu insandır 

Akçaabat Sebatspor - Konyaspor maçının garip skoru 3 - 5 , hakemin verdiği garip penaltı kararlarıyla, gösterdiği kırmızı kartlarla oluştu. Oynanan oyun futbol olmaktan çıktı, herkesin rol yaptığı trajik bir gösteriye dönüştü... 
O maçtan sonra Zafer Biryol'un söyledikleri asla unutulmamalı "Bugün burada yaşadıklarımdan dolayı utanıyorum. Hem futbolculuğumdan, hem rakip takımdaki arkadaşlarımın, hem de hakemin yaptıklarından utanıyorum." 
Türk Futbolu'nun gol krallığı başarısını göstermiş bir futbolcusunun söyledikleri, o formaların içinde zaman zaman robot, bazen kahraman ya da hain olarak gördüğümüz kişilerin insan olduğunu hatırlatıyor bize. Zafer Biryol'un insanlık onuru, sportif anlayışı onu tek başına isyan noktasına taşıyor. Unuttuğumuz değerleri hatırlatıyor. Dünyanın en yaygın ve en masum oyununun, elimizde nasıl kirli bir kavgaya dönüştüğünü ortaya koyuyor... 

Baliç'e saygı 
Zafer Biryol 'u yalnız bırakmamak, onun vicdanından yükselen sese kulak vermek gerekiyor... Kimbilir belki Elvir Baliç de benzer insani nedenlerle doruklarında dolaştığı futbolu, Konyaspor durağında bırakma noktasına geldi. Neyse ki, onu ikna ekip döndürdüler. Umarım aile saadeti ile futbol oynama keyfini birarada sürdürür. 
Skor tabelalarının, sevinçten çıldırtan ya da üzüntüden yıkan gollerin ötesinde bir ruhu olmalı futbolun... İnsana dair masum bir oyun olduğunu unutmadan futbolun ruhunu yaşatmalıyız. 

Sihirli çubuklar kırılınca 

Şenol Güneş ve Rıza Çalımbay, bir zamanlar formasını ıslattıkları Trabzonspor ve Beşiktaş'ta haftalardır sürüp giden galibiyet zincirinin kopmasıyla sarsıldılar. 
Trabzon, Gaziantep'te hiç ummadığı bir düelloya girişip kaybetti. Beşiktaş da Ali Sami Yen'deki derbiden yenik çıktı. 
İki hocanın da elinde sihirli çubuklar olduğunu düşünenler yanıldılar. 
İşleri zor, yolları uzun... 
Şenol Güneş tecrübelidir. O yenilginin yaralarını çabuk sarar... Takımını toparlar ve hedefini kovalamaya devam eder. 
Rıza Hoca ise her şeyden önce futbol felsefesini, taktik anlayışını, dünya görüşünü yeniden gözden geçirmek durumunda. 
Futbol artık sadece savunma oyunu değil. Oyunu iki yönüyle oynayacak bir takım oyunu, seyredilecek ve keyif verecek bir şeyler ortaya koymak zorunda. 
Kadrosundan yakınmaya da özellikle onun hakkı yok. Geldiği gün Beşiktaş kadrosunun yeterli olduğunu açıklayan, futbolcularına güven mesajı veren kendisi... 
Şimdi sabırla çalışıp sezon sonuna kadar tedbirin ötesinde işler yapmalı... 
Beşiktaş, Beşiktaş gibi oynamalı 

Çok yaşa Şarık abi 

Kadınların h l coplandığı, itilip kakıldığı, evlerde dayak yediği bir ülkede Tezeta Dengersa'nın kazandığı Avrupa Salon Atletizm Şampiyonası gümüş madalyası, bir teselli armağanı olarak parlıyor gözümde... 
Tam da 8 Mart Dünya Kadınlar Günü'ne denk gelmesi içimi ısıtıyor. 
Tezetta Dengersa, Elvan'la birlikte 5 yıl önce Etiyopya'dan Türkiye'ye gelmiş... Ancak Fenerbahçe'de yaşadığı hayal kırıklıklarından sonra atletizmi bırakmış, ülkesine dönüp evlenmiş, anne olmuş... 
Aradan yıllar geçtikten sonra onu yeniden hayata döndüren ENKA'nın patronu Şarık TARA ağabey olmuş. Elvan'ın antrenörü Ertan Hatipoğlu, Tezeta'ya inanmış, birikimleri ve liderliğiyle onu özlediği kürsülere çıkarmış... 
Bir zamanlar Merlene Ottey'i büyük özverilerle Türkiye'ye getirerek Fenerbahçe formasıyla yarıştıran Aziz Yıldırım'ın da bu öyküden çıkaracağı bir ibret dersi vardır, sanırım... 
Ama şimdi en çok hak edeni, Şarık Tara'yı kutlamak istiyorum... 
Çok yaşa Şarık abi 



</TEXT>
</DOC>
