<DOC>
<DOCNO> 300835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/yazar/uras.html </URL>
<DATE> 2004/12/25/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Tepebaşı Tiyatrosu'nu "Kıraç"lar yaşatabilir 
</HEADLINE>
<TEXT>


Suna ve İnan Kıraç Vakfı, İstanbul'da Tepebaşı'nda Pera isminde bir müze, kültür merkezi ve araştırma enstitüsü kuruyor. Vakıf, 1893 yılında Mimar Arhille Manoussos tarafından çizimi yapılan Bristol Oteli'ni restore etti. Müzenin Suna Kıraç'ın doğum tarihinde, 3 Haziran 2005'te ziyarete açılması bekleniyor. 
İnan Kıraç, Bristol Oteli binasının karşısındaki belediyeye ait garaj, sergi salonu ve TRT stüdyolarının, kültür merkezi kurulma şartıyla ihaleye çıkarılması halinde, bu mek nı da müze olarak değerlendirmeye istekli olduklarını açıkladı. 
Kıraçlar'ın bu niyeti, İstanbul için çok önemlidir. Bu mek n yıllar önce İstanbul'un kültür merkeziydi. 
Burada Tepebaşı Yazlık Tiyatrosu ve Tepebaşı Kışlık Tiyatrosu binaları vardı. Tünel inşaatı sırasında çıkan toprağın doldurulmasıyla elde edilen alan, 1880 yılında Mimar Hovsep Aznavur tarafından, tiyatrosu olan bir mesire alanı olarak düzenlenmişti. İki katta locaları ve balkonu bulunan tiyatronun 438 koltuğu vardı. Burada İtalyan operaları, Viyana operetleri oynanıyor, Fransız komedyenler temsiller veriyordu. 1904 yılında Serah Bernard burada sahne aldı. Daha sonra "Darülbedayi"ye geçen binayı İstanbul Belediyesi Şehir Tiyatroları Dram Bölümü kullandı. Şehir Tiyatroları, 1979 yılında Harbiye'ye taşındı. Tiyatro binası, 1970 ve 1972 yıllarında sebebi meçhul iki yangında yok oldu. 
Tepebaşı Yazlık Tiyatrosu ise 1889 yılında yapılmıştı. Dört localı, üzeri açık tiyatro idi. 1905 yılında Mimar Campanaki tarafından yeniden inşa edildi. Bir süre sinema olarak kullanıldı. 1942 - 1955 yılları arasında İstanbul Belediyesi Şehir Tiyatroları Komedi Bölümü burada temsiller verdi. 1956 yılında boş duran bina, Adnan Menderes'in imar çalışmaları sırasında yıktırıldı. 
Daha fazla bilgi ve de binaların fotoğraflarını görmek için "İstanbul Ansiklopedisi" ile "Beyoğlu 1870 - 2000" isimli yayınlara başvurabilirsiniz. 
Kışlık Tiyatro'nun sağında ve solunda iki yazlık gazino vardı. Bu gazinoların görkemli sahnelerini 1912 yılında Mimar Lehman yapmıştı. Çocukluğumda babam, annem ile beni pazar matinelerine götürürdü. Bu yazlık gazinoların birinde zamanın ünlü Türk müziği sanatçılarıyla yabancı müzisyenleri ve gösteri sanatçılarını izlediğimi hatırlıyorum. 
Tepebaşı'ndaki bu arazide Belediye Başkanlığı döneminde Bedrettin Dalan, 5 katlı dev bir otopark ve otoparkın üzerinde de sergi salonu yaptırdı. Bin koltuklu tiyatro salonu olarak düşünülen yapı, TRT'ye stüdyo olarak verildi. 
Mimar dostum Mahmut Nüvit, Tepebaşı'ndaki bu eski tiyatro binalarının "restitüye" edilmesi eskisi gibi yapılması gerektiğini söyler. Bunun için çırpınır. Büyükşehir Belediye Başkanımız Kadir Topbaş, mimar ve bu tür girişimleri destekleyen bir kişi. Suna ve İnan Kıraç, bu tür projelere ilgi duyan insanlar... Bu, İstanbul için bir fırsat. İngilizler, dört yüz yıl önce 1599 yılında yanan Shakespeare'in Globe Theather isimli tiyatro binasını, eskisinin aynı şekliyle 1997 yılında yaptılar. Bu sanat leminde yankılar uyandırdı. Biz niye yapamayalım 
Suna ve İnan Kıraç Vakfı, bugünkü çirkin beton yığınının 5 katlı garaj bölümünü Pera Müzesi olarak değerlendirebilir. Yol seviyesinde, eski planlara uygun biçimde "restitüye" edilecek kışlık ve yazlık tiyatro binaları ve "Tepebaşı Bahçesi", kültür faaliyetlerine tahsis edilebilir. Kaybettiğimiz pırlantayı bulmuş olur, seviniriz. 



</TEXT>
</DOC>
