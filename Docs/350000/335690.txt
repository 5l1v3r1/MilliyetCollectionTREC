<DOC>
<DOCNO> 335690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonyas20.html </URL>
<DATE> 2005/04/21/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
''Da Vinci'nin Şifresi'' filmi yıldızlar geçidine dönüştü 
</HEADLINE>
<TEXT>

     Dan Brown'ın tüm dünyada satış rekorları kıran ''Da Vinci Şifresi-The Da Vinci Code'' adlı eserinden beyazperdeye uyarlanan film, yıldızlar geçidine dönüştü. Filmin kadrosuna Tom Hanks, Jean Reno ve Audrey Tautou'nun ardından ''Yüzüklerin Efendisi'' filminin ''Gandalf'' karakteri Ian McKellen ile Alfred Molina da katıldı. 
     Empire dergisinin internet sitesindeki habere göre, ''Yüzüklerin Efendisi'' filminin oyuncularından McKellen ve Molina'nın da katılmasıyla, filmin çekirdek kadrosu tamamlandı. 
     McKellen, filmde Hanks'in canlandıracağı Amerikalı profesör Robert Langdon'a yardım eden zengin İngiliz Sir Leagh Teabing rolünde izleyici karşısına çıkacak. Alfred Molina'nın ise cinayete karışan ve kiliseyi bölmeye çalışan kötü karakterlerden Bishop Aringarosa'yı canlandıracağı ifade edildi. 
     Filmde Hanks profesör Langdon'ı, Audrey Tautou ona yardım eden Fransız kriptoloji uzmanı Sophie Neveu'yu, Jean Reno ise müfettiş Bezu Fache'yi canlandıracak. 
     Yönetmenliğini ''Akıl Oyunları-A Beatiful Mind'' filminin rejisörü Ron Howard'ın üstlendiği filmin yapımcısı Brian Grazer. Senaryosunu Akiva Goldsman'ın kaleme aldığı filmin çekimlerine Haziran ayında Shepperton Stüdyoları'nda başlanacak. 
     Tahmini bütçesi 100 milyon dolar olarak belirlenen filmin çekimlerini Columbia Sony Pictures şirketi üstlenecek. 
     Yapımın, Mayıs 2006'da gösterime girmesinin planlandığı kaydedildi. 
     
     DA VINCI'NİN SIRRI NE 

     Dan Brown'ın orijinal adı ''The Da Vinci Code'' olan kitabı, satışa çıktığı ilk haftanın sonunda büyük başarı kazanarak New York Times'ın ''en çok satanlar'' listesine bir numaradan girdi. 
     Kitap, Wall Street Journal, Publishers Weekly ve San Francisco Chronicle'ın en çok satanlar listesindeki yerini uzun süre korudu. 
     Film yapım hakları Columbia Pictures tarafından satın alınan kitabın öyküsü kısaca şöyle 
     Harvard Üniversitesi'nde simge bilim profesörü olan Robert Langdon, Paris'te iş gezisindeyken bir gece yarısı Louvre'un yaşlı müdürünün ölü bulunduğu haberini alır. Langdon ve yetenekli Fransız kriptoloji uzmanı Sophie Neveu, cesedin etrafındaki izleri takip ederek bu garip esrar perdesini araladıkça, ipuçlarının onları Da Vinci'nin tablosuna götürdüğünü keşfeder. 
     Büyük usta, bu sırrı herkesin görebileceği bir yere, ünlü tablosu Mona Lisa'nın içine gizlemiştir. Langdon, bu garip bağlantıyı açığa çıkarınca tehlike artar. Cinayete kurban giden müze müdürü de, Sir Isaac Newton, Botticelli, Victor Hugo, Da Vinci ve aralarında diğer ünlülerin de bulunduğu gizli bir kuruluş olan Sion Manastırı Derneği'nin üyesidir. 
     Langdon, aydınlatmaya çalıştıkları bu tehlikeli sırrın, yüzyıllardır tarihin derinliklerinde gizlendiğinden şüphelenir. Böylece, Paris ve Londra sokaklarında amansız bir kovalamaca başlar. Langdon ve Neveu, kendilerini, atacakları her adımı önceden bilen esrarengiz olduğu kadar da çok zeki olan bir adamla karşı karşıya bulurlar. Eğer bu karmaşık bilmeceyi çözemezlerse, bu çok eski gerçek ebediyen kaybolacaktır. 
     
</TEXT>
</DOC>
