<DOC>
<DOCNO> 315481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonspo23.html </URL>
<DATE> 2005/02/15/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Ankaraspor Ankara'da üstünlüğü ele geçirdik... 
</HEADLINE>
<TEXT>

     Büyükşehir Belediyesi Ankaraspor Futbol Şubesi Sorumlusu Ahmet Gökçek, ''Ankara'da üstünlüğü ele geçirdik'' dedi. 
     Gençlerbirliği maçıyla ilgili açıklamalarda bulunan Ahmet Gökçek, maç öncesinde, bu karşılaşmadan galibiyetle ayrılacaklarına inandığını, futbolcuların da kendisini haklı çıkardığını söyledi. 
     Karşılaşma öncesinde galip gelen takımın kendileri olacağını iddia ettiğini hatırlatan Gökçek, ''Takımımıza güveniyorduk. Sahada canını dişine takan futbolcu arkadaşlarım, büyük emek sarf ettiler. 
     Konsantrasyonlarını bu maçta hiç bozmadılar. Uyum problemini atlattılar. Koordinasyon yönünden mükemmel bir oyun ortaya koyduk'' dedi. 
     Takımın bundan önceki maçlarda son bölümlerde yediği talihsiz gollerle yenildiğini belirten Gökçek, ''Bu maçta şans bizden yanaydı. 
     Çok güzel bir skorla başkent derbisinden galibiyetle ayrıldık. 
     Ankara'da üstünlüğü ele geçirdik. Bugüne kadar Ankara takımlarıyla 5 maç yaptık. 4 galibiyet, 1 beraberlik aldık. Bu da Ankaraspor'un aldığı sonuçların tesadüf olmadığını gösteriyor'' diye konuştu. 
     
     ''İSTİKRAR ŞART'' 
     Takım adına çalışan herkesin görevini çok iyi yaptığına dikkat çeken Ahmet Gökçek, Ankaraspor'da çarkların çok iyi işlediğini söyledi. 
     Ankaragücü ve Gençlerbirliği takımlarında 3'er teknik direktör değişikliği olduğunu kaydeden Gökçek, şöyle devam etti 
     ''Bu, takım için iyi bir şey değil. Türkiye'de birbirinden değerli, kendini yetiştirmiş teknik adamlar var. Bunlar kariyerlerini birden bire kazanmadılar. Merdiven misali adım adım yol alınır. 
     Başarısız şeklinde bir değerlendirme yapılarak, kısa zamanlarda teknik adam değişikliğine gidilmemeli. Samet Aybaba ve ekibiyle daha çok iş yapacağız. İyi günümüzde de kötü günümüzde de hocamızın arkasındayız'' diye konuştu. 
     
</TEXT>
</DOC>
