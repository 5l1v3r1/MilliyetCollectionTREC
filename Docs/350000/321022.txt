<DOC>
<DOCNO> 321022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/soneko07.html </URL>
<DATE> 2005/03/05/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Şener 13 il teşvik kapsamına alınacak... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''13 il daha teşvik kapsamına ilave edilecek. Bu 13 ilden biri de Elazığ'dır. Bu konuyla ilgili hiçbir engel yok, hiçbir tereddüt yok'' dedi. 
     Bakan Şener, bazı ziyaret ve açılışlara katılmak üzere geldiği Elazığ'da, Valiliği ziyaret ederek, Vali Kadir Koçdemir'den brifing aldı. 
     Şener, geçen Yasama döneminde de benzer bir teşvik düzeni olduğunu ve Elazığ'ın kapsam dışında kaldığını, şu anda TBMM'ye gönderilen bir Kanun Tasarısı olduğunu ve bu tasarının, Plan ve Bütçe Komisyonu'nda görüşüldüğünü kaydederek, tasarının, bir sonraki hafta Genel Kurul'a gitme ihtimali olduğunu, önümüzdeki kısa süre içinde de yasalaşmasının tamamlanacağını söyledi. 
     Hazırlanan Kanun Tasarısı'nın yatırımcıya önemli avantajlar sağlayacağını kaydeden Bakan Şener, şöyle dedi 
     ''13 il daha Teşvik Kapsamına ilave edilecek. Bu 13 ilden biri de Elazığ'dır. Bu konuyla ilgili hiçbir engel, hiçbir tereddüt yok. Dolayısıyla 13 ilin kapsama alınmasıyla ilgili genişleme yapılacak. Bir gazetede biraz değişiklik olabilir diye benim ağzımdan verilen bir haber var. Yanlış anlaşılmış. 13 ilin alınacağıyla ilgili hiçbir tereddüt yok.'' 
     
     HAVA ALANI SORUNU 
     Şener, Elazığ'daki havaalanı pistinin kısa oluğunu, bu nedenle hava trafiğinde potansiyele uygun bir işleyiş biçimi bulunmadığını belirterek, ancak hava ulaşımının devam ettiğini söyledi. 
     Hava alanında bir düzenleme yapmaya ihtiyaç olduğunu kaydeden Bakan Şener, konunun bir kamulaştırma boyutu bir de pistin yapılma boyutu olduğunu bildirdi. 
     Şener, şöyle dedi 
     ''Kamulaştırma ve pistin yapılışıyla ilgili toplam maliyet aşağı yukarı 22 trilyon liraya yakın olarak görünüyor. Kamulaştırmada mesafe almadan pistin yapımına girmek teknik olarak mümkün değil. Konuyu milletvekillerimizle birlikte üstleniyorum. Pistin yapımıyla ilgili düzenleme, 2006 yılına kayabilir. Kamulaştırmayla ilgili sorunları bu sene çözmeye çalışalım birlikte.'' 
     
     KEBAN BARAJI'NIN ETRAFI AĞAÇLANDIRILSIN 
     Devlet Bakanı ve Başbakan Yardımcısı Şener, çevreci olduğunu ve çevreci olduğunu da kimsenin pek bilmediğini söyledi. Şener, çevreyi, doğal güzellikler, yeryüzündeki hayat unsurunun devamı, biyolojik çeşitliliği sürdüren, ekolojik dengeleri gözeten politikalar ve hassasiyetler içinde ifade ettiğini belirterek, şöyle devam etti 
     ''Keban Barajı gerçekten güzel ve Elazığ açısında da önemli. Fakat Keban Barajı'nın etrafının ormana dönüştürülmesi lazım. Yani bir ağaçlandırma kampanyası başlatın. Bu kampanyaya istinaden belki biz görmeye biliriz ama 10 sene sonra Elazığ'a gelenler, Keban Barajı'nın etrafında büyük bir orman alanı görsünler. Böylesine büyük bir su kaynağının etrafında oluşacak bir orman alanında, değişik, çeşit çeşit hayvanların kuş türlerinin barınabileceği bir ekolojik sistem, eko sistem oluşabilir. Bunu sağlamak mümkündür. Bana kalırsa vilayetin Elazığ ile ilgili temel projesi bu olmalıdır. Çevre konularına her zaman destek sağlarız.'' 
     
</TEXT>
</DOC>
