<DOC>
<DOCNO> 340874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sondun35.html </URL>
<DATE> 2005/05/09/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Şaron Gazze'den çekilme planının uygulamasını Ağustos'e erteledi... 
</HEADLINE>
<TEXT>

     İsrail Başbakanı Ariel Şaron, Gazze’den çekilme planının uygulanmasını ağustos ayının ortasına ertelediğini bildirdi. 
     Şaron, İsrail’in Kanal Bir televizyonuna açıklamasında, geleneksel Yahudi yas günüyle çakışmaması için Gazze’den 3 hafta gecikmeyle çekileceklerini söyledi. 
     Ariel Şaron, "15, 16 ya da 17 ağustosta. Kesin bir tarih vermek istemiyorum. Ancak Yahudi yas gününden sonra derhal çekilme süreci başlayacak" diye konuştu. 
     Gazze’nin tamamından ve Batı Şeria’daki 4 yerleşim yerinden çekilme planının uygulanmasına temmuzda başlanması bekleniyordu. 
     
     ORTADOĞU DÖRTLÜSÜ’NÜN ÇAĞRISI 
     Bu arada, Rusya’nın başkenti Moskova’da "Zafer Günü" kutlamaları çerçevesinde toplanan Ortadoğu Dörtlüsü Kuartet , İsrail’i Gazze’den tamamen çekilmeye ve Filistinlilerle işbirliğini geliştirmeye çağırdı. 
     İsrail ile Filistin arasında barış sürecini canlandırmak amacıyla oluşturulan Ortadoğu Dörtlüsü’nün toplantısında, BM Genel Sekreteri Kofi Annan, AB Dış Politika Yüksek Temsilcisi Javier Solana, Rus ve Amerikan dışişleri bakanları Sergey Lavrov ve Condoleezza Rice ile görüşmesinden sonra bir açıklama yaptı. 
     Annan, "İsrail’in Gazze ve Batı Şeria’nın bir bölümünden çekilme girişimine verdiğimiz desteği ifade ettik. Yol Haritası’na uygun olarak İsrail’in Gazze’den tamamen çekilmesi ve bunu Batı Şeria’ya kadar sürdürmesi konusunda ısrarlıyız" diye konuştu 
     
</TEXT>
</DOC>
