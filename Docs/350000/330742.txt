<DOC>
<DOCNO> 330742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko41.html </URL>
<DATE> 2005/04/06/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
2006 Dünya Kupası'nın evsahibi Almanya, 10 milyar avro gelir bekliyor 
</HEADLINE>
<TEXT>

     2006 Dünya Kupası'na evsahipliği yapacak Almanya, en büyük futbol organizasyonu için bir taraftan hazırlıklarını sürdürürken, diğer taraftan elde edeceği geliri hesaplıyor. 
     Deutsche Welle televizyonunun haberine göre 2006 Dünya Kupası Organizasyon Komitesi Başkanı ve bir zamanların efsane futbolcusu Franz Beckenbauer, ''Kupayı kazanan şimdiden belli oldu. En kazançlı çıkan Alman şirketleri olacak'' dedi. 
     Dünya Kupası sayesinde Almanya'nın yaklaşık 10 milyar avro gelir elde edeceğini belirten Beckenbauer, ''Bu sadece işin ekonomik tarafı. İmaj artışı da kar olarak hanelere yazılacak'' şeklinde konuştu. 
     Dünyanın önde gelen kargo şirketlerinden Deutsche Post'un iştiraklerinden Postbank'ın Baş Ekonomisti Marco Bargel'e göre ise kupa hazırlıkları çerçevesinde altyapı yatırımlarına 6 milyar avronun üzerinde para harcayan Almanya'nın 2006 Dünya Kupası'ndan elde edeceği net kar 2-3 milyar avro seviyesinde kalacak. 
     
     BÜYÜMEYE DOPİNG 

     Dünya Kupası'na evsahipliği yapmanın Almanya'ya en büyük katkısı büyüme alanında olacak. 
     İkinci Dünya Savaşı'nın ardından uzun yıllar boyunca dünya ekonomisinin büyüme şampiyonu olan Almanya, fakir Doğu Almanya ile birleşmesiyle başgösteren ekonomik problemlerini bir türlü atlatamamıştı. 
     Geçen yıl yüzde 1.6 büyüme gerçekleştirerek umutlanan ve bu yıl yüzde 1 büyümesi beklenen Almanya'nın, 2006 yılında sadece Dünya Kupası nedeniyle normalden yüzde 0.5 daha fazla büyüyeceği hesaplanıyor. Almanya böylece bir yıl aradan sonra 2006'da tekrar yüzde 1.6 büyüme rakamını yakalayabilecek. 
     Mainz Üniversitesi ekonomistlerinden Holger Preuss, 1972 Olimpiyat Oyunları'na da ev sahipliği yapan Almanya'nın bu sayede Münih başta olmak üzere bir çok şehrinde 12-15 yıllık zaman diliminde büyümeyi hızlandırdığını ifade ediyor. 
     Preuss, olimpiyatlara evsahipliği yapmasından önce sakin bir şehir olan Münih'in organizasyon için yapılan altyapı ve ulaşım yatırımlarıyla hızla modern bir metropol haline geldiğini hatırlatıyor. 
     Dünya Kupası için gelecek seyircilerin en kötümser tahminlere göre bile 5 gün konaklayarak kişi başı ortalama 800-1000 avro para bırakacağını kaydeden Preuss, bu durumda sadece turizm gelirlerinin 1 milyar avroyu bulacağını güvenlik, elektronik eşya ve spor malzemeleri sektörlerinde satışların artacağını ifade ediyor. 
     
</TEXT>
</DOC>
