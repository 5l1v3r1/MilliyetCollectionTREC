<DOC>
<DOCNO> 313431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun49.html </URL>
<DATE> 2005/02/08/ </DATE>
<TIME> 20.19 </TIME>
<AUTHOR>  </AUTHOR>
<HEADLINE>
Yunanistan Cumhurbaşkanlığı'na Papulyas seçildi 
</HEADLINE>
<TEXT>

     Yunanistan Parlamentosu'nda bu akşam yapılan seçimde eski dışişleri bakanlarından Karolos Papulyas, rekor oyla cumhurbaşkanlığına seçildi. 
     Yunanistan Başbakanı Kostas Karamanlis tarafından geçen aralık ayında aday gösterilen ve anamuhalefet partisi PASOK'un Lideri Yorgo Papandreu tarafından desteklenen Papulyas, tek aday olduğu seçimde 300 sandalyeli parlamentonun oylamaya katılan 296 üyesinden 279'unun oyunu aldı. 
     Yunan Anayasası, bir adayın cumhurbaşkanı seçilebilmesi için ilk turda parlamentonun 200 üyesinin oyunu arıyor. 
     Yunanistan Komünist Partisi KKE ve Sol İttifak Partisi'nin SYN parlamentodaki toplam 15 üyesi ve 2 bağımsız milletvekili ise oylamada çekimser kaldı. 
     Cumhurbaşkanlığı seçimlerinde bugüne kadar en yüksek oyu, 2000 yılında yapılan seçimde, 11 Mart'ta ikinci 5 yıllık dönemini tamamlayarak görevi Papulyas'a devredecek olan Cumhurbaşkanı Kostis Stefanopulos almıştı 269 oyla . 
     PAPULYAS KİMDİR 
     PASOK'un kurucusu eski başbakanlardan Andreas Papandreu'nun en yakınlarından birisi olan Papulyas, 1929 yılında Yunanistan'ın Yanya kentinde doğdu. 
     Atina Hukuk Fakültesi'ni bitiren Papulyas, Almanya'nın Münih ve Köln üniversitelerinde yüksek lisans ve doktora yaptı. 
     Yunanistan'ın Almanya tarafından işgal edildiği 2. Dünya savaşı yıllarına denk gelen gençliğinde, işgale karşı savaşan direnişçilere katılan Papulyas, 1967-1974 yılları arasındaki ''Albaylar cuntası'' dönemini Almanya'da geçirdi. 
     Bu dönemde, Almanya'da faaliyet gösteren ''Sosyalist Demokrat Birliği'nin'' kurucu üyesi olarak görev yaparken Andreas Papandreu ile tanıştı ve cuntanın devrilmesinden sonra kurulan PASOK'un kurucu üyelerinden oldu. 
     Papandreu'nun 1996 yılındaki ölümüne kadar hep yakın çevresinde olan Papulyas, 1985-89 ve 1993-1996 yılları arasında Dışişleri Bakanı olarak görev yaptı. 
     Ilımlı yaklaşımıyla tanınan ve diğer siyasi partilerin mensuplarıyla da iyi ilişkiler kuran Papulyas, 1977 yılından bu yana üyesi olduğu ve 2 dönem Dış İlişkiler Komisyonu Başkanlığı yaptığı parlamentoda, bu dönem, 2004'te yapılan genel seçimlere katılmayarak yer almadı. 
     Papulyas, 1988 yılında başlayan, Davos süreci olarak anılan kısa ömürlü Türk-Yunan yakınlaşması döneminde, Dışişleri Bakanı Mesut Yılmaz ile birlikte Ege'de güven artırıcı önlemleri içeren ve Yılmaz-Papulyas anlaşması olarak anılan mutabakata imza atmıştı. 
     Evli ve 3 kız çocuğu sahibi olan Papulyas, Almanca ve Fransızca biliyor. 
     
</TEXT>
</DOC>
