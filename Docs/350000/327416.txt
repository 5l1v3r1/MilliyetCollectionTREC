<DOC>
<DOCNO> 327416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonyas05.html </URL>
<DATE> 2005/03/26/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
''Dallas'', Brad Pitt ve Zeta-Jones ile dönüyor... 
</HEADLINE>
<TEXT>

     Milyonları ekran karşısına çivileyen 1980'lerin efsane dizisi 'Dallas'' beyazperdeye geliyor. Ewing ailesini 2006 yılına taşıyacak proje için kadroda Brad Pitt ile Catherine Zeta-Jones da yer alıyor. 
     Internetteki ''msnbc'' sitesinin Reuters'e dayanarak verdiği habere göre, Teksaslı Ewing ailesinin Southfork Çiftliği'nde güç, para ve entrika ile örülü yaşam öykülerini işleyen ve milyonları ekran karşısına bağlayan ''Dallas'', ''Bu Nasıl Sarışın'' filminin yönetmeni Robert Luketic'in rejisiyle beyazperdeye geliyor. 
     Yapımın senaryo yazarı Robert Harling, Dallas dizisinin ana çizgilerini oluşturan entrika, güç ve hırsın halen geçerliliğini koruyan bir film konusu olduğunu söyledi. 
     ''Dallas'' senaryosu üzerinde tam 18 aydır çalıştığını belirten Harling, Ewing ailesini yeniden yaratarak 2006 yıllarının petrolcü ailesine dönüştürdüğünü belirtti. 
     Hemen herşeyin değişmesine rağmen Dallas hayranlarının karşılarında alıştıklarından farklı bir film görmeyeceklerini de vurgulayan Harling, ''Bu filmde Pam ve Bobby tanışıp, aşık olup evlenecek. J.R ile Sue Ellen ise kelimenin tam anlamıyla bizim Bay ve Bayan Macbeth'imiz olacak. Ayrıca hanedanın başı Bayan Ellie ile Jock'ımız da yine yerlerini koruyor'' dedi. 
     
     DALLAS SIRLARI İFŞA OLDU 

     Her ne kadar senaryo yazarı Harling ser verip sır vermese de filmin kadrosundaki isimler de her geçen gün birer birer basına sızıyor. 
     Kadrodaki kuvvetle muhtemel isimler arasında ''Truva'' filminin ünlü aktörü Brad Pitt ile Oscarlı oyuncu Catherine Zeta-Jones da bulunuyor. 
     Bu oyuncuların hangi rolleri üstlenecekleri henüz kesinlik kazanmazken, Larry Hagman ile Linda Gray'i meşhur eden J.R ve Sue Ellen rollerinin koltukları halen boş görünüyor. 
     Filmin kadrosunu açıklamamasına rağmen tam bir ''yıldızlar geçidi'' olacağının müjdesini de veren Harling, en az 8 büyük rol bulunduğunu ve bunlar için de büyük oyunculara teklif götürüleceğini açıkladı. Harling, filmi ''Dallas'' dizisini hiç seyretmemiş 18-19 yaşındaki gençlerin de tat alabileceği bir formatta hazırladıklarını kaydetti. 
     ''Dallas' dizisi 1978-1991 yılları arasında Türkiye'nin de aralarında bulunduğu ülkelerde gösterilmiş ve ilgiyle izlenmişti. 
     Gösterildiği ülkelerde gündemi değiştirecek kadar merakla izlenen dizide başrolü Larry Hagman J.R , Patrick Duffy Bobby , Victoria Principal Pamela ve Linda Gray Sue Ellen üstleniyordu. 
     Dizide J.R Ewing'i vuranın kim olduğunun ortaya çıktığı bölüm, halen tüm dünyada en çok izlenen sahneler arasında yer alıyor. 
     
</TEXT>
</DOC>
