<DOC>
<DOCNO> 312004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/soneko10.html </URL>
<DATE> 2005/02/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Zonguldak Havaalanı için dağ traşlanacak 
</HEADLINE>
<TEXT>

     Zonguldak'ın Çaycuma İlçesi'ne bağlı Saltukova Beldesi'ndeki Zonguldak Havaalanı'nın, büyük uçakların inebilmesini sağlamak amacıyla, çevresindeki dağın traşlanmasının ardından yeniden açılacağı bildirildi. 
     1 milyon metrekare alanda kurularak 1991'de yapımına başanan ve 11 Mart 1999'da dönemin Başbakanı Bülent Ecevit'in açılışını yaptığı 1,830 metre uzunluğundaki havaalanı, bugünkü birim fiyatıyla yaklaşık 13 milyon YTL'ye 13 trilyon lira mal oldu. 
     Devlet Hava Meydanları İşletmesi Genel Müdürlüğü tarafından, 31 Ocak 2002'de ''trafik akışı olmadığı ve yolcu potansiyeli bulunmadığı'' gerekçesiyle, yolcu uçağı inmeden kapatılan havaalanının yeniden açılmak istenmesi üzerine, işletilmesine talip olan Almanya'dan bir firma, büyük uçakların piste inebilmesi için Bostancılar Dağı'nın traşlanmasına yönelik proje hazırlamaya başladı. 
     Havaalanı çevresinde bulunan 150 metre yüksekliğindeki dağın traşlanarak 80 metreye indirilmesinin amaçlandığı öğrenilen projeyi, bu hafta içinde Almanya'daki firmanın Valiliğe sunmasının ardından, çıkarılan 50 bin YTL 50 milyar lira başlangıç ödeneğiyle birlikte Valilik İl Özel İdare Müdürlüğü çalışmalara başlayacak. 
     
     HAVAALANININ YENİDEN AÇILMASI 

     Zonguldak Valisi Yavuz Erkmen, havaalanının işletilmesine talip olan firmanın, dağın hangi noktasının ne oranda traşlanacağına yönelik projesini tamamlamasıyla çalışmalara başlanacağını söyledi. 
     Havaalanının şu andaki mevcut yapısıyla 70-100 yolcu kapasiteli uçakların iniş ve kalkışlarına müsait olduğunu, ancak daha fazla yolcu taşıyabilen uçakların bölgeye gelmesini amaçladıklarını anlatan Erkmen, şöyle dedi 
     ''Traşlamanın yapılması ve pistin 200 metre civarında uzatılması durumunda, her büyüklükteki uçaklar havaalanından iniş ve kalkış yapabilecekler. Buradaki amacımız, özellikle Almanya'dan direkt olarak çok fazla yolcuyla sefer yapabilmek. Havaalanının faaliyete geçmesi, kentimizdeki turizmin gelişmesinin yanı sıra sanayinin çeşitlenmesine yönelik etkin görev üstelenerek yatırımcıları bölgeye çekecektir. Bölgedeki işadamlarının katılımıyla kurmayı planladığımız şirkete, Alman firması ortak olmak istiyor. Havaalanını bir Alman firması ya da devlet işletmiş önemli değil. Biz, bölgemizde ekonomik canlılık yaşanmasının peşindeyiz.'' 

     
</TEXT>
</DOC>
