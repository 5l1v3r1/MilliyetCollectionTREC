<DOC>
<DOCNO> 326663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/soneko49.html </URL>
<DATE> 2005/03/24/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
IMF, davet bekliyor... 
</HEADLINE>
<TEXT>

     Uluslararası Para Fonu IMF Dış İlişkiler Direktörü Tom Dawson, IMF heyetinin Türkiye'yi ziyareti için henüz programın belli olmadığını ve bunun Türk Hükümeti'nden resmi davet almalarının ardından gerçekleşeceğini söyledi. 
     Dawson, Washington'daki IMF Merkezi'nde düzenlediği basın toplantısında, ''Heyetin Türkiye'yi ziyareti için şu anda bir program yok. Çünkü henüz resmi bir davet almadık. Davet alındığında bu isteği memnuniyetle karşılayacağız'' dedi. 
     Türkiye ile çok yakın ve yapıcı bir ilişki içinde olduklarını belirten Dawson, stand-by öncesinde ne yapılması gerektiği konusunda bir anlaşma bulunduğunu ve bundan sonra meselenin, Türk Hükümeti'nin bunları nasıl gerçekleştireceğinin belirlenmesi olduğunu söyledi. 
     Türkiye ve diğer ülkelerle yapılan anlaşmalarda en önemli noktanın, sonuçta iyi ve doğru bir düzenleme sağlanması olduğunu kaydeden Dawson, Türkiye'ye ilişkin bir gecikme olduğuna işaret etti. Dawson, ''bazı durumlarda gecikmelerden endişe duyarız. Ancak, bu konuda Türk Hükümeti, tam olarak ne yapılması gerektiğini bildiği için Türkiye'ye ilişkin bir kaygımız yok'' dedi. 
     
</TEXT>
</DOC>
