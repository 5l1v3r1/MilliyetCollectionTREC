<DOC>
<DOCNO> 312099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonspo40.html </URL>
<DATE> 2005/02/03/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Avrupalı taraftarlar Galatasaray ile buluştu... 
</HEADLINE>
<TEXT>

     Galatasaray'ın büyük önem verdiği Eurocard projesi kapsamında Avrupa Taraftar Kartı alan taraftarlar arasından çekilişle belirlenen 25 kişi İstanbul'a geldi. 
     Tüm masrafları Galatasaray tarafından karşılanan ve Almanya'dan gelen taraftarlar, ayaklarının tozuyla Florya Metin Oktay Tesisleri'ne geldi. Daha sonra yemek yiyen taraftarlar, ardından futbolcularla tanışma fırsatı buldu. 
     Kulüp İkinci Başkanı Ergun Gürsoy, Başkan Yardımcısı Turgay Kıran ve Futbol Şube Sorumlusu Fatih Gökşen, Almanya'dan gelen taraftarları tesislerde karşılarken, antrenman öncesi gerçekleştirilen yemeğe futbolcular da katıldı. 
     Gurbetçi taraftarlara forma imzalamaktan ve fotoğraf çektirmekten adeta yorulan sarı-kırmızılı oyuncular, yaptıkları açıklamalarda, böyle bir organizasyonun taraftarlar adına büyük önem taşıdığına dikkat çektiler. 
     İkinci Başkan Ergun Gürsoy, ziyaretçilerine yönelik konuşmasında, ilk olmanın önemine değinerek, ''Sizleri kutluyoruz. Siz ilk oldunuz ve inanıyorum ki sizi gören başka arkadaşlarınız da Galatasaray Avrupa Taraftar Kartı alacaklardır'' dedi. 
     Başkan Yardımcısı Turgay Kıran ise Galatasaray'ı gurbette temsil eden taraftarların kendileri için büyük önem taşıdığını ve 100. yılda birlik beraberlik içinde olunması gerektiğini söyledi. 
     Yemeğin son bölümünde futbolcularla birlikte toplu fotoğraf çektiren taraftar grubunun, sarı-kırmızılı takımın yarın Gaziantepspor ile yapacağı maçın son antrenmanını izleyecekleri öğrenildi. 
     Taraftarlar, ayrıca Galatasaray'ın yarın ligde Ali Sami Yen Stadı'nda Gaziantepspor ile yapacağı maçı da izleyecek. 
     
</TEXT>
</DOC>
