<DOC>
<DOCNO> 324439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonsiy17.html </URL>
<DATE> 2005/03/17/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Tan Guantanamo'daki Türk esirin bırakılacağı bilgisi bize ulaşmadı 
</HEADLINE>
<TEXT>

     Dışişleri Bakanlığı Sözcüsü Namık Tan, ABD'nin Küba'daki Guantanamo üssünde halen 3 Türk vatandaşının bulunduğunu belirterek, Murat Kurnaz'ın serbest bırakılacağına ilişkin bakanlığa ulaşan herhangi bir bilginin olmadığını söyledi. 
     Tan, haftalık basın toplantısında, Guantanamo üssünde esir tutulan Murat Kurnaz'ın serbest bırakıldığı yönündeki haberlere ilişkin değerlendirmede bulundu. 
     Guantanamo'daki Türk vatandaşlarından serbest bırakılmasına karar verilenlerin Türk makamlarına teslim edilmesiyle ilgili olarak ABD makamlarıyla önceden eşgüdüm sağlandığını belirten Tan, şunları kaydetti 
     ''Murat Kurnaz isimli vatandaşımızın durumu ABD makamlarıyla en son Mart ayının ikinci haftasında ele alınmış olup, adı geçenin serbest bırakılacağı yönünde bakanlığımıza ulaşmış herhangi bir bilgi bulunmamaktadır. Murat Kurnaz isimli vatandaşımızın serbest bırakıldığına dair basında yer alan haberler üzerine gerçekleştirilen temaslarda bu haberleri teyit eden bilgiye ulaşılamamıştır.'' 11 Eylül 2001'de ABD'ye yönelik terörist saldırıları takiben ABD ve koalisyon güçlerinin Afganistan'da başlattıkları operasyonlarda, Taliban, El Kaide mensubu oldukları gerekçesiyle yakalanarak Küba'daki ABD'nin Guantanamo askeri üssüne götürülenler arasında 6 Türk vatandaşı bulunduğunu hatırlatan Tan, bunlardan üçünün daha sonra Türkiye'ye teslim edildiğini söyledi. 
     Tan, bugüne kadar Ankara ve Washington'da yapılan girişimler sonucu Guantanamo'da bulunan Türk vatandaşlarından İbrahim Şen ve Yüksel Çelikgöğüs'ün 22 Kasım 2003'te, Mahmut Nuri Mert'inse 1 Nisan 2004'te Türkiye'ye getirilerek ilgili makamlara teslim edildiğini belirtti. 
     ''Guantanamo'daki tüm vatandaşlarımızın en kısa sürede serbest bırakılmaları amacıyla girişimlerimiz sürmektedir'' diyen Tan, Guantanamo'da halen Murat Kurnaz, Salih Uyar ve Mesut Şen adlı 3 Türk vatandaşının bulunduğunu sözlerine ekledi. 
     
</TEXT>
</DOC>
