<DOC>
<DOCNO> 326500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/siyaset/axsiy01.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Torunlar Rum pasaportlu' 
</HEADLINE>
<TEXT>


Başbakan Erdoğan, KKTC Cumhurbaşkanı Rauf Denktaş'ın "AKP yüzünden görevimi bırakıyorum" açıklamalarına tepki gösterdi 

ANKARA Milliyet 


Başbakan Recep Tayyip Erdoğan, KKTC Cumhurbaşkanı Rauf Denktaş'ın "AKP yüzünden görevimi bırakıyorum" şeklindeki açıklamalarına tepki göstererek, "Torunlar filan Güney Kıbrıs'ta pasaport alıp Rumlarla geziyorlar. Bu çelişkiyi kaldırmak için adım atmak gerekir" dedi. 
Erdoğan, dün TOBB yönetim kurulu toplantısı sonrasında gazetecilerin soruları üzerine Denktaş'ın sözlerini değerlendirdi. 
AKP'nin KKTC'yi hiç yalnız bırakmadığını ifade eden Erdoğan, "Sayın Cumhurbaşkanı'nın böyle bir açıklama yaptığına inanmak istemiyorum. Biz çözümden yana olduk. KKTC halkı da çözümden yana tavrını koydu. Yüzde 65'lik 'evet'e demokrasi düşüncesine saygılı olanlar karşı çıkmamalı" diye konuştu. 
Siyasetten çekilme konusunda Denktaş'la görüşmediklerini belirten Erdoğan, "Bu tamamen kendi iradesidir. Bize sorarak böyle bir karar vermedi" şeklinde konuştu. Erdoğan, ortada tanımlanamayan bir çelişki olduğunu, bunun ortadan kaldırılması gerektiğini vurguladı. Erdoğan, sözlerini şöyle sürdürdü "Yine de kendisi büyüğümüzdür. Buradan kendisine cevap vermek istemem. Siyasetteki duayenliğine saygı duyuyorum. Bizi bahane ederek siyasetten çekilecekse üzülürüm." 

Gül de tepkili 

Dışişleri Bakanı Gül de, Denktaş'ın eleştirilerine sert çıktı. Gül, "Kıbrıs politikası, Türkiye ve Kıbrıs Türklerine ne kaybettirdiyse çıksınlar söylesinler" dedi. Gül, "Ne bir asker çektik ne de bir metrekare toprak verdik. Politikalarımız sayesinde iki toplumun bir arada yaşamak istemediğini Rumlara söylettik" diye konuştu. 


</TEXT>
</DOC>
