<DOC>
<DOCNO> 334225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/soneko13.html </URL>
<DATE> 2005/04/17/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Türkiye 2004'te ithalatı en fazla artan ülke oldu... 
</HEADLINE>
<TEXT>

     Dünyanın en fazla ithalat yapan ülkeleri arasında Türkiye 2004 yılında, bir önceki yıla göre yüzde 40 oranındaki artış ile ithalatı en fazla artan ülke oldu. 
     Dünya Ticaret Örgütü verilerinden yapılan hesaplamaya göre, dünya mal ithalatında, Türkiye 97.2 milyar dolarlık ithalat ile 22. sırada yer alırken, dünya mal ihracatında ilk 30'a giremedi. 
     AB 25 ülkeleri tek bir ülke kabul edildiğinde, Türkiye'nin dünya ihracatından aldığı pay yüzde 0.9'a, dünya ithalatından aldığı pay ise yüzde 1.4'e yükseldi. 
     Türkiye, DTÖ'nün 2003 yılı verilerine göre 46.6 milyar dolarlık ihracatıyla 35'inci, 69.3 milyar dolarlık ithalatıyla da 25'inci sırada yer almıştı. Türkiye'nin dünya ihracatı içindeki payı yüzde 0.6, dünya ithalatı içindeki payı ise yüzde 0.9 olmuştu. 
     Türkiye böylece geçen yıl ithalat büyüklüğü açısından Hindistan, Rusya ve Tayland'ı geride bırakmış oldu. 
     DTÖ verilerine göre 2004 yılında Almanya 914.8 milyar dolarlık ihracat ile ilk sırada yer alırken, ABD 819 milyar dolarlık ihracat ile ikinci, Çin 593.4 milyar dolarlık ihracat ile üçüncü, Japonya 565.5 milyar dolarlık ihracat ile dördüncü, Fransa 451 milyar dolarlık ihracat ile beşinci sırada yer aldı. 
     Dünyada en fazla ithalat yapan ülkelere bakıldığında, ABD 1 trilyon 526.4 milyar dolarlık ithalat ile birinci, Almanya 717.5 milyar dolarla ikinci, Çin 561.4 milyar dolarla üçüncü, Fransa 464.1 milyar dolarla dördüncü, İngiltere 464 milyar dolarla beşinci oldu. 
     AB ülkeleri tek bir ülke kabul edildiğinde ise AB 25 ülkeleri 1 trilyon 202.8 milyar dolarlık ihracat ile ilk sırada yer alırken, ABD 819 milyar dolarlık ihracat ile ikinci, Çin 593.4 milyar dolarla üçüncü sırada yer aldı. 
     İthalatta ise ABD 1 trilyon 526.4 milyar dolarla ilk sırada yer alırken, AB 25 ülkeleri 1 trilyon 279.5 milyar dolarla ikinci, Çin 561.4 milyar dolarla üçüncü oldu. 
     DTÖ tarafından yapılan çalışmada, emtia fiyatlarındaki yükselişin etkisiyle gelişmekte olan ülkelerin dünya ticaretinden aldığı payın 1950 yılından bu yana ilk kez geçen yıl yüzde 31'e çıktığı da bildirildi. 
     DTÖ'ye göre geçen yıl yüzde 9 büyüyen dünya ticareti, global ekonomideki yavaşlamanın etkisiyle 2005 yılında yüzde 6.5 büyüyebilecek. 

     
</TEXT>
</DOC>
