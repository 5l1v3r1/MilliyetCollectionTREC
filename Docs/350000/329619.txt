<DOC>
<DOCNO> 329619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sondun12.html </URL>
<DATE> 2005/04/02/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İran, Gazeci Zehra Kazemi'nin işkence gördüğü iddiasını yalanlandı 
</HEADLINE>
<TEXT>

     Kanada'da yaşayan İranlı doktor Şahram Azem, İran asıllı Kanadalı gazeteci ve foto muhabiri Zehra Kazemi'nin İran'daki cezaevinde tecavüze uğradığını ve ölümüne işkence gördüğünü ileri sürdü. İddia, İran tarafından yalanlandı. 
     Resmi haber ajansı İrna'daki habere göre, İran Dışişleri Bakanlığı sözcüsü Hamid Rıza Asefi, ''Bu suçlamalar, dayanaktan yoksun ve tamamen yanlıştır. Bu kişinin yanlış açıklamaları kişisel çıkarlarını tatmine yöneliktir. Geçmişte başkaları da aynı yöntemleri kullanmıştı, ancak sahtekarlıkları daha sonradan gün ışığına çıkmıştı'' ifadesini kullandı. 
     Öte yandan, başkent Tahran'daki askeri hastane Bagiyetullah'ın müdürü Mustafa Naderi, Şahram Azem adındaki bir kişinin kurumlarında hiç çalışmadığını söyledi. 
     Kısa bir süre önce Kanada'dan mülteci statüsü alan Azem, 27 Haziran 2003 gecesi doktor olarak çalıştığı Tahran'daki hastaneye silahlı bir muhafız eşliğinde bilinci kapalı halde getirilen Kazemi'nin bütün bedeninde şiddete maruz kaldığına dair işaretler bulunduğunu söylemişti. 
     Azem, ''Benim gördüklerim, ölümüne yol açan bir yaranın değil, organize bir işkencenin söz konusu olduğunu gösteriyordu'' demiş, gazetecinin tırnaklarının söküldüğünü, parmaklarının kırıldığını, ayaklarının şişmiş olduğunu, bir bacağının parçalanmış olduğunu ve bedeninde tecavüz izleri bulunduğunu belirtmişti. 
     Tahran'ın kuzeyindeki bir cezaevinin önünde fotoğraf çekerken yakalanarak cezaevine konan 54 yaşındaki Kazemi, gözaltına tutulduğu sırada ölmüştü. İranlı yetkililer, gazetecinin cezaevinde dövüldüğünü kabul etmiş, ancak geçen yaz olayın tek şüphelisi olan bir istihbarat ajanı aklanmış ve dosya rafa kaldırılmıştı. 
     
</TEXT>
</DOC>
