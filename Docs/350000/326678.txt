<DOC>
<DOCNO> 326678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonsiy14.html </URL>
<DATE> 2005/03/24/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
DEHAP Yaşananlar kaygı verici 
</HEADLINE>
<TEXT>

     Demokratik Halk Partisi DEHAP , Mersin'de Nevruz kutlamaları sonrasında yaşanan "bayrak yakma" olayı sonrasında yaşananların "kaygı verici" bir boyuna ulaştığını belirterek, "Halkımızı duyarlılığa ve tahriklere kapılmamaya çağırıyoruz" dedi. 
     DEHAP Genel Merkezi'nden yapılan açıklamada, özellikle belli bir siyasi partiye üye kesimlerin, Kürtlere ve partilerine yönelik saldırgan tutum içerisine girdiğine dikkat çekildi. 
     Önceki gece DEHAP Üsküdar ilçe binasına yönelik saldırıda bulunulduğu, camların kırıldığı ve içeride bulunan eşyaların tahrip edildiği belirtilen açıklamada, dün gece de Eskişehir İl binasına taşlı saldırıda bulunduğu ifade edildi. 
     İl ve ilçe binalarına yönelik saldırıları kınayan DEHAP, "Milyonlarca kişinin barışçıl bir şekilde kutladığı Nevruz Bayramı'nın ardından Mersin'de yaşanan, provokasyonla başlayan gerilimin tırmandırılması sonucu yaşananlar kaygı verici boyutlara ulaşmıştır" dedi. DEHAP, tüm kurum ve kişileri sağduyulu olmaya, gerginliği tırmandıracak açıklama ve davranışlardan kaçınmaya halkı da duyarlılığa ve tahriklere kapılmamaya çağırdı. 
     
</TEXT>
</DOC>
