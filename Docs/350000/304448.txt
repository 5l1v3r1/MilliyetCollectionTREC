<DOC>
<DOCNO> 304448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur26.html </URL>
<DATE> 2005/01/07/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Cezaevi'nde "aynı ranzada yatma" soruşturması .. 
</HEADLINE>
<TEXT>

     Adana'da, duruşmada tanık olarak dinlenen eski hükümlünün ifadesi üzerine, karısını öldürdüğü iddiasıyla yargılanan sanık hakkında, E Tipi Kapalı Cezaevi'nde ''gece bir hükümlüyle aynı ranzada yattıkları'' gerekçesiyle disiplin soruşturması açıldığı ortaya çıktı. 
     Adana 2. Ağır Ceza Mahkemesi'ndeki, H.T'nin cinayet duruşmasına tanık olarak katılan ve bir süre önce cezaevinden tahliye olduğunu belirten Z.K, koğuşta şahit olduğu konuşma ve olayla ilgili ifade verdi. 
     Kendi isteğiyle duruşmaya geldiğini belirten Z.K, H.T'yi cezaevinde tanıdığını belirterek, ''H.T, bir konuşmasında kendisinin jigololuk yaptığını söyledi. Bunun üzerine koğuştakilerin ona karşı yaklaşımı değişti. Aynı ranzada biriyle yattığı görülünce de olay cezaevi yönetimine yansıtıldı'' dedi. 
     Merkez Seyhan İlçesi Huzurevleri Mahallesi 86. Sokak'taki evde, bir süre önce alkol aldıktan sonra darp sonucu karısı N.T'yi öldürdüğü iddiasıyla tutuklanan H.T. ise koğuşta yer darlığı olduğu gerekçesiyle birkaç kişinin aynı ranzayı paylaşmak zorunda kaldığını, ''Bu nedenle Ö.E ile birlikte yattım'' dedi. 
     H.T, eşini öldürmediğini, olayın düşme sonucu gerçekleştiğini ifade ederek, suçsuz olduğunu iddia etti. 
     Cinayet duruşması, eksik evrakın tamamlanması amacıyla ertelendi. 
     Bu arada, bir süre önce, H.T ve Ö.E'nin ''gece koğuştaki aynı ranzada yattığı''nı gördüğünü belirten bir hükümlünün, koğuş kapısının altından dışarıya attığı not üzerine, cezaevi yönetimince konunun Cumhuriyet Savcılığı'na bildirildiği öğrenildi. 
     Cumhuriyet Savcılığı'nca başlatılan soruşturma sonunda, her iki tutuklunun koğuşları ayrıldı. Disiplin soruşturması kapsamında her iki tutuklunun da 6'şar ay ziyaretten men edildiği bildirildi. 
     
</TEXT>
</DOC>
