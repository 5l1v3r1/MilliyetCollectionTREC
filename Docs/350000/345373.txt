<DOC>
<DOCNO> 345373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonsiy17.html </URL>
<DATE> 2005/05/24/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
CHP'li Koç Başbakan Rus Sual Holding başkanı ile gizlice ne görüştü 
</HEADLINE>
<TEXT>

     CHP Grup Başkanvekili Haluk Koç, Seydişehir Eti Alüminyum tesislerinin özelleştirme sürecinin başlangıcında, Başbakan Recep Tayyip Erdoğan’ın bazı yabancı işadamları ile görüşmeler yaptığını ileri sürerek, "Sayın Başbakan Mertçe açıklasın, Seydişehir ile ilgili olarak Rus Sual Holding başkanı ile gizlice ne görüştünüz "dedi. 
     Koç, bazı CHP milletvekilleri ile birlikte TBMM’de düzenlediği basın toplantısında, Başbakan Erdoğan’ın grup toplantısında yaptığı konuşmayı değerlendirdi. 
     Başbakanın konuşmasının bazı bölümlerini üzülerek izlediğini belirten Koç, "Recep ve Kemal beyler ideolojik amaçlı satışlara devam ediyorlar"dedi. CHP’nin, Seydişehir’deki özelleştirme karşıtı eylemlere destek verdiğini ve bu destek nedeniyle Başbakan tarafından eleştirildiğini kaydeden Koç, şunları söyledi 
     "Kim söylüyor bunu, sayın Başbakan söylüyor. Kim bu başbakan, IMF’nin gözü kulağı. Evet bunu açıkça söylüyorum, sayın Başbakan IMF’nin gözü kulağı olarak bize sataşmaya devam ediyor. Türkiye’yi kim yönetiyor, AKP mi yoksa IMF’nin yoksullaştırma programı mı Bunun yanıtı çok açıktır, Türkiye’nin ekonomisini IMF yönetiyor. Sayın Başbakan bu konuda açık, net ve dürüst olmalıdır. 
     Başbakan Muhalefetin işi gücü yok, bunları yapıyor diyor. Ben de size ’Sayın başbakan sizin gözünüzü IMF doyursun’ diyorum. Tüm söylemleriniz ve vaadleriniz havada kaldı, hiddetiniz bu yüzden. Ama şunu bilin ki Türkiye’nin içini boşaltmaya devam ediyorsunuz. 
     Muhalefetin olaylara ideolojik yaklaştığını belirterek ideolojiden bahsediyor başbakan... Sayın Başbakan keşke bir ideolojiniz olsa da sizinle bir konuşabilsek. IMF Türkiye ekonomisi ile ilgili oldukça önemli değerlendirmelerde bulunuyor, ülkenin başbakanının haberi yok. 
     Onun aklı hala geçen hafta sonundaki Fenerbahçe maçında herhalde." Hükümetin muhtarlara yaptığı yüzde yüzlük zamda CHP’nin büyük payı olduğunu belirten Koç, "Niye yapıldı bu zam, çünkü verdiğimiz tekliflerle iktidarı bu konuda adım atmaya zorladık. İşte muhalefetin başarısı" dedi. 
     Buğdaya 30 bin lira prim verildiğinin Başbakan tarafından grup toplantısında alkışlarla açıklandığını ifade eden Koç, "Tabii sayın başbakan 3 kuruş zam diyemedi bu artışa. TL itibarıyla 30 bin lira olarak açıkladı. Buğdaya verilen fiyat ve bu prim Toprak Mahsulleri Ofisi’ni devreden çıkarma operasyonudur. Buğday üreticisi bir kez daha kurban edilmiştir. Bu fiyatı gel de Anadoluya anlat sayın Başbakan"diye konuştu. 
     
     SEYDİŞEHİR 
     CHP’nin, Seydişehir’deki Alüminyum tesislerinin özelleştirilmesine karşı yapılan direnişi desteklemesinin, hiçbir ideolojik yanı bulunmadığını belirten Koç, "Biz Türkiye’nin değerlerinin teker teker elden çıkarılmasına karşı çıkıyoruz"dedi. 
     Başbakan Erdoğan’ın CHP’nin bu yaklaşımını grup konuşmasında eleştirdiğini anımsatan Koç, sözlerini şöyle sürdürdü 
     "Başbakan, CHP’nin bu konudan siyasi olarak nemalanmaya çalıştığını söylüyor. Nema arıyorsanız, dönüp kendi elinizle verdiğiniz Balıkesir Seka’ya bakın. 
     Ben buradan açıkça soruyorum ve sayın Başbakan mertçe yanıt versin. Seydişehir’deki özelleştirme süreci başlamadan 1 ay önce Rus Sual Holding başkanı ile gizlice ne görüştünüz Mertçe açıkla... 
     Erdemir’in özelleştirme kararı öncesinde görüştüğün yabancı çelik üreticileri ile ne görüştüğünü de açıkla. Hodri meydan. 
     Seydişehir’de kısa bir süre önce meydana gelen arşiv yangını ne oldu sayın Başbakan, bununla ilgili niye yasal işlem yapılmadı Neyin veya nelerin yanmasına izin verildi. Seydişehir’e sahte plakalı araçlarla yapılan ziyaretlerle ilgili niye bir işlem yapılmadı Evet bir nema var ama nerede bunu herkes çok iyi biliyor. Ama bu sorulara yanıt vermek yürek ister. Bu konudaki Türkiye duyarlılığını küçültmeye çalışan sayın Başbakan bunlara yanıt versin." 
     
     BORAKS MADENİ, OYMAPINAR BARAJI 
     CHP Konya Milletvekili Atilla Kart da Seydişehir’deki asıl meselenin özelleştirme ile birlikte karşılıksız olarak verilecek boraks madenleri ve Oymapınar barajı olduğunu belirterek, buradaki madenlere biçilen değerin 150 milyar dolar olduğunu söyledi. 
     Özelleştirme şartlarında sadece 110 milyon dolarlık bir yatırım zorunluluğu bulunduğunu hatırlatan Kart, "Bunun adı yağma, talan ve peşkeştir. Başbakan bu holding yöneticisi ile yanında Enerji ve Maliye bakanı olduğu halde ne görüştü, bu açıklanmalıdır" dedi. 
     
</TEXT>
</DOC>
