<DOC>
<DOCNO> 322796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun18.html </URL>
<DATE> 2005/03/11/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Şam'da öğrencilerle sivil toplum örgütleri çatıştı 
</HEADLINE>
<TEXT>

     Dünya GÜRSOY ŞAM, DHA 

      SURİYE Devlet Başkanı Beşşar Esad taraftarları ile Kürt haklarını savunan sivil toplum örgütleri arasında bugün Şam'da çatışma çıktı. 
     Beşşar Esad'a destek vermek için Adliye Sarayı önünde bir araya gelen Şam Üniversitesi'nden 10 bin kadar öğrenci, "Suriye için ölmeye hazırız", "ABD ve İsrail'e ölüm" sloganları eşliğinde Merci semtine kadar yürüdü. Ancak aynı saatte Merci'deki Kürt bölgesi Kamışlı'da İnsan Hakları Derneği ve sivil toplum örgütleri, geçen yıl yaklaşık 100 Kürtün öldüğü iddia edilen olayların birinci yıldönümü için anma töreni düzenliyordu. Bölgeye gelen öğrenciler ile diğer grup arasında çatışma çıkarken, Suriye güvenlik güçlerinin öğrencilerin diğer gruba saldırmasına müdahale etmediği gözlendi. 
     İnsan Hakları Derneği ve sivil toplum örgütleri bir bildiri yayımlayarak olayı kınadı. Bildiride, Suriye'deki devlet güvenlik mahkemelerinin kapatılması, bütün siyasi suçluların serbest bırakılması, özgürlük ve demokrasinin önünün açılması ve Kürt meselesine demokratik çözüm bulunmasını talep edildi. Bildiride ayrıca öğrencilerin Merci semtine kasıtlı geldiği, polisin olaya sessiz kaldığı ve diğer grubun sopalarla dayak yediği iddiaları yer aldı. 
     
</TEXT>
</DOC>
