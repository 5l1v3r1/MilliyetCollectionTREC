<DOC>
<DOCNO> 348258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonsiy09.html </URL>
<DATE> 2005/06/02/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Yıldırım Telekom'da gelir fazlası sermaye dışında hazineye aktarılacak 
</HEADLINE>
<TEXT>

     Ulaştırma Bakanı Binali Yıldırım, Türk Telekom’un özelleştirilmesi konusunda şirketin hangi bilançoyla teslim edileceğinin isteklilere bildirildiğini söyledi. Yıldırım, "Oradaki gelir fazlası, özelleştirme ile birlikte taliplilere aktarılmayacaktır. Belli bir işletme sermayesi dışındaki miktar, hazineye aktarılacaktır" dedi. 
     Yıldırım, Pakistan İletişim Bakanı Muhammad Shamim Siddiqui ve Pakistan Adalet Bakanı Muhammad Wasi Zafar ile makamında bir araya geldi. 
     Pakistan Adalet Bakanı Zafar, ziyarette yaptığı konuşmada, Türkiye’de olmaktan büyük mutluluk duyduklarını belirterek, iki ülke arasındaki ilişkileri geliştirmek istediklerini söyledi. 
     İki ülkedeki özel sektör ve kamu sektörünün, karşılıklı olarak ilişkileri geliştirmesi gerektiğini ifade eden Zafar, "İlişkilerin daha aktif hale getirilmesi gerekiyor. Gelişmiş ülkeler arasına girmek için gayret ediyoruz. Bunun için rehberliğinizi istiyoruz. Dost ve kardeş ülkelerin birbirlerine destek vermeleri gerekir" diye konuştu. 
     
     TÜRK TELEKOM’UN DURUMU 
     Bakan Yıldırım, bir gazetecinin "Türk Telekom’un kasasındaki paraların hazineye aktarılması için yasal düzenleme yapıldı mı, gelinen aşama nedir " sorusu üzerine, "Türk Telekom’un kasasındaki paranın tasası bize mi düştü " yanıtını verdi. Aynı gazetecinin, "Özelleştirme İdaresi, çalışmanın Ulaştırma Bakanlığı tarafından yapılacağını söyledi " sözleri üzerine Yıldırım, şunları kaydetti 
     "Maliye Bakanlığı koordinatörlüğünde arkadaşlarımız şu anda çalışıyor. İsteklilere şirketin hangi bilançoyla teslim edileceği bildirildi. Gelir fazlasının hangi yollardan hazineye alınacağı bildirildi. 
     Yöntemi, hazineden, maliyeden arkadaşlar belirleyecek. Bazı kalemler için kanun gerekebilir. Bazıları için genel kurul kararı gerekebilir, bazıları da doğrudan olabilir, onlar detay... O konuları görüşecekler. Aslolan, oradaki gelir fazlası, özelleştirme ile birlikte taliplilere aktarılmayacaktır. Belli bir işletme sermayesi dışındaki miktar, hazineye aktarılacaktır." Yıldırım, "Bu işlemler teklif alınmadan önce mi yapılacak " sorusuna karşılık, "Hayır şart değil. Önemli olan, teklif vereceklere bunun bildirilmesidir. Önceden aktarma diye bir şey söz konusu değil. 
     Yetişirse önceden aktarılır. Ama aslolan, teklif veren firmanın neye teklif verdiğini bilmesidir. Ona açıklık getirmek anlamında yapılan bir işlemdir. Diyelim ki, teklif verdi, uygun teklif verene karar verildi. Ondan sonra teslimat ile ilgili, Telekom’un yüzde 55 hissesine ortak olacak yeni şirketle görüşmeler yapılacak, ortaklık anlaşması imzalanacak, onlar vakit alacak" dedi. 
     Şirketin gelir fazlasının ne kadar olduğu ve Türk Telekom’un değer tespitinin Bakanlar Kurulu’na gönderilip gönderilmediğinin sorulması üzerine de Yıldırım, gelirin ne kadar olduğunu bilemediğini çünkü sürekli değiştiğini söyledi. Bu noktada, kalacak miktarın önemli olduğunu vurgulayan Yıldırım, "O belirlensin, gerisi ne çıkarsa, teslim anına kadar belirlenen mekanizma içinde Telekom’dan alınıp hazineye verilecek" dedi. Yıldırım, Bakanlar Kurulu’na sunmak üzere teklif alınması öncesine kadar vakitleri olduğunu söyledi. 
     
     BAYINDIR KONUSU 
     Görüşmede söz alan Pakistan İletişim Bakanı Muhammad Shamim Siddiqui, Pakistan’da Bayındır İnşaat’la yaşanan sorunu, mahkemeye gerek kalmadan dostane şekilde çözmek istediklerini söyledi. 
     İki dost ülke arasında böyle bir anlaşmazlığın sürmesinin, uygun olmadığını ifade eden Siddiqui, "Karşılıklı mutabakatla, mahkemelerde sürünmeden işi çözmek istiyoruz. İki ülkenin yapacağı önemli işler var, bu olay işbirliğimizi engellememeli" diye konuştu. 
     Pakistan’ın bu yıl için altyapı yatırımlarına 5 milyar dolar ayırdığını anlatan Siddiqui, Türk müteahhitlerinin Pakistan’a gelerek bu projelere katılmalarını, Pakistan’ın kalkınmasına katkıda bulunmalarını istediklerini söyledi. 
     Bakan Yıldırım ise Siddiqui’nin, Türk Müteahhitler Birliği yöneticileri ile toplantı yaptığını ve onları Pakistan’a davet ettiğini söyledi. 
     Pakistan’daki Bayındır İnşaat anlaşmazlığı konusuna değinen Yıldırım, Bayındır İnşaat’ın, beş sene önce Pakistan’da yaptığı yol inşaatı nedeniyle Pakistan idaresi ile anlaşmazlığa düşerek işi bıraktığını ve konunun ihtilaflı hale gelerek mahkemelik olduğunu anlattı. 
     Yıldırım, Başbakan Recep Tayyip Erdoğan ile Pakistan Başbakanı Şevket Aziz’in, bu konunun mahkemelerde sürünmeden iki ülke bakanlarının katılımı ve ilgili firmanın görüşü alınarak çözülmesini arzu ettiklerini hatırlattı. 
     Yıldırım, ziyaretin ardından, Adalet Bakanı Cemil Çiçek’in de katılacağı bir toplantı yaparak konuyu görüşeceklerini bildirdi. 
     
</TEXT>
</DOC>
