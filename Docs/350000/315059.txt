<DOC>
<DOCNO> 315059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sondun35.html </URL>
<DATE> 2005/02/14/ </DATE>
<TIME> 19.44 </TIME>
<AUTHOR>  </AUTHOR>
<HEADLINE>
Hariri'nin öldürülmesi... 300 kilogram TNT kullanılmış... 
</HEADLINE>
<TEXT>

     Lübnan'da eski Başbakan Refik Hariri'yi hedef alan bombalı saldırıda, ölü sayısının 12 olduğu belirtildi. 
     Reuters ajansı, saldırıda Hariri ve korumalarının da aralarında bulunduğu 12 kişinin öldüğünü, ağır yaralı eski Ekonomi Bakanı Bassel Fleyhane dahil yaklaşık 100 kişinin yaralandığını duyurdu. 
     Lübnan hükümeti, Hariri'nin ölümü nedeniyle ülkede 3 günlük yas ilan ederken, cenaze töreninin de çarşamba günü düzenleneceği duyuruldu. 
     Hariri'nin uzaktan kumandalı patlayıcıları etkisiz hale getiren bir sistemle donatılmış ve kurşun geçirmez araçlardan oluşan bir konvoyla dolaştığı belirtiliyor. 
     Güvenlik yetkilileri saldırıda yaklaşık 300 kilogram TNT kullanıldığını belirtirken, patlayıcının bir araca mı yoksa sokağa mı yerleştirildiği konusunda bilgi vermedi. Patlamanın şiddetiyle yolda 10 metrelik bir çukur açıldığı, 20 kadar aracın da yandığı kaydediliyor. 
     Saldırıyı, El Cezire'ye gönderilen bir video kasetle ''Büyük Suriye'de Cihad ve Zafer'' adlı daha önce adı duyulmamış bir örgüt üstlenmişti. 
     
</TEXT>
</DOC>
