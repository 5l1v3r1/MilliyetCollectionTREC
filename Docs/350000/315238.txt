<DOC>
<DOCNO> 315238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/ekonomi/eko03.html </URL>
<DATE> 2005/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Başaklar 1 yılda özelleştirilecek 
</HEADLINE>
<TEXT>


Kamu Bankaları Ortak Yönetim Kurulu Başkanı Zeki Sayın, Ziraat Bankası'nın iştiraki Başak Sigorta ve Başak Emeklilik'in bir yıl içinde özelleştirileceğini bildirdi 

EKONOMİ SERVİSİ 

Kamu Bankaları Ortak Yönetim Kurulu Başkanı Zeki Sayın, aynı zamanda yönetim kurulu başkanı olduğu Ziraat Bankası'nın iştirakleri Başak Sigorta ve Başak Emeklilik'in özelleştirme kapsamına alındığını açıkladı. 
Düzenlenen basın toplantısında konuşan Sayın, Ziraat Bankası'nın Başak Sigorta'da yüzde 56.67 oranında, Başak Emeklilik'te ise Başak Sigorta'dan gelen yüzde 21.28 hisse ile birlikte toplam yüzde 62.28 hissesi bulunduğunu bildirdi. 
Ziraat Bankası'nın özelleştirme sürecinde olduğunu hatırlatan Sayın, bu nedenle bankanın iştiraki olan şirketlerin de bir an evvel özelleştirilmesinin düşünüldüğünü belirtti. Sayın, "Bu çerçevede yüzde 100 hissesi Hazine'ye ait olan Ziraat Bankası, özelleştirilme düşüncesi içindeyken sigortadaki hisselerini de bırakmak istemiştir" dedi. 
Özelleştirmenin blok satış yöntemiyle olabileceği gibi, halka arz suretiyle de yapılabileceğini belirten Sayın, 'nasıl olursa olsun' düşüncesiyle şirketlerin hemen elden çıkarılmayacağını kaydetti. 
Sayın, özelleştirme süreci konusunda şöyle konuştu "Bir yıl içinde olacağını tahmin ediyoruz. Ama bu demek değil ki bir yıl bitince her ne olursa olsun özelleşecek. Bu anlaşmayla ilgili... Özelleştirme İdaresi'nin işine gelirse hisseler el değiştirebilecek ama mevcut durumdan kötü bir duruma evet diyeceklerini zannetmiyorum." 

Ziraat'in payı 56.67 
Ziraat Bankası'nın Başak Sigorta'da yüzde 56'yı aşan payı bulunuyor. 

21.28 
Bankanın Başak Emeklilikte'ki payı ise yüzde 20'yi geçiyor. 


</TEXT>
</DOC>
