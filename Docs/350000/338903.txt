<DOC>
<DOCNO> 338903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonsiy17.html </URL>
<DATE> 2005/05/02/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Başbakan Erdoğan Haremüşşerif’i ziyaret etti 
</HEADLINE>
<TEXT>

     Başbakan Recep Tayyip Erdoğan, beraberindeki heyetle Haremüşşerif’i ziyaret etti. 
     Erdoğan, İsrail ziyaretinin ikinci gününde, ilk olarak İsrail Başbakan Yardımcısı ve Dışişleri Bakanı Silvan Şalom, ardından da ABD Senatosu Çoğunluk Lideri Bill Frix ile görüştü. 
     Başbakan Erdoğan, daha sonra beraberindeki heyetle Haremüşşerif’e geldi. Erdoğan, Aslanlı Kapı’da İslam Vakfı yöneticilerince karşılandı. 
     Burada Vakıf Başkanı Abdilazim Selah, Başbakan Erdoğan’a, "Sizin buraya gelmeniz, bize güç ve kuvvet kazandırdı. Filistin, adaletten başka bir şey istemiyor. Hiçbir Müslüman, dünyanın neresinde olursa olsun, bir çakıl taşını da vermemelidir. Burası sadece bir kubbe değil, dinimizin bir sembolüdür, inancımızın bir parçasıdır. Buradan, bir santim bile başkalarına vermeyiz, böldürmeyiz, parçalatmayız" dedi. 
     Vakıf Direktörü Adnan Hüseyni de "Bu manevi değerleri her zaman koruyacağız. İsra ve Miraç olaylarının geçtiği Aksa Camii, kıyamete kadar korunacaktır. Burayı korumak Müslümanların görevidir" diye konuştu. 
     Erdoğan, daha sonra Mescidi Aksa’ya geçerek, burada nafile namazı kıldı. Erdoğan, camide ibadet eden Filistinliler’le de bir süre sohbet etti. 
     Başbakan Erdoğan, Hazreti Muhammed’in Miraç’a yükseldiği kayanın bulunduğu ve Müslümanlar için kutsal sayılan Kubbet-Üs Sahra’yı da ziyaret etti. Erdoğan’a burada, vakıf yöneticilerince Kuranıkerim hediye edildi. 
     Erdoğan ile birlikte, eşi Emine Erdoğan, Devlet Bakanı Beşir Atalay ve eşi Yıldız Atalay, Enerji ve Tabii Kaynaklar Bakanı Hilmi Güler ve eşi Mehtap Güler, Milli Savunma Bakanı Vecdi Gönül ve eşi Sevim Gönül, Tarım ve Köyişleri Bakanı Sami Güçlü, Sanayi ve Ticaret Bakanı Ali Coşkun, milletvekilleri ve beraberindeki heyet de Haremüşşerif’i gezdi. 
     Başbakan Erdoğan ve beraberindeki heyetin ziyareti sırasında Haremüşşerif’de çok yoğun güvenlik önlemleri alındı. 
     İslam Vakfı yöneticileri, Erdoğan’a ziyaret ettiği yerlere ilişkin bilgi verirken, Erdoğan, ziyarette karşılaştığı çocukları sevdi. 
     
</TEXT>
</DOC>
