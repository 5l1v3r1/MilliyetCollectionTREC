<DOC>
<DOCNO> 313443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/soneko04.html </URL>
<DATE> 2005/02/08/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
İsteyen ''nema karşılığı'' kredi alabilecek... 
</HEADLINE>
<TEXT>

     Ziraat Bankası, Zorunlu Tasarruf nema ödemeleri kapsamında, hak sahiplerinin toplam 6 taksitte, 18 ayda alacağı nema karşılığında kredi vermeye hazırlanıyor. Proje ile ilgili çalışmalarda sona yaklaşılırken, şu an için bir tarih telaffuz edilmiyor. 
     Bankanın önümüzdeki günlerde konuyla ilgili bir açıklama yaparak, başvuru ile ilgili detayları açıklayacağı öğrenildi. 
     
     ÖNCELİK KAMU PERSONELİNİN 

     Normal tüketici kredisi için kefil ve teminat aranırken, özellikle nema hak sahiplerinden Ziraat Bankası'na, ''nemanın teminat kabul edilerek'' kredi verilmesi önerisi geldi. 
     Banka yetkilileri de buna sıcak bakarken, nemanın teminat olarak kabul edilmesi ve böylelikle cari tüketici kredisi verilmesi kararlaştırıldı. 
     Buradan hareketle Banka, deneme amaçlı yaklaşık 500 kişiye bu krediyi kullandırdı. Banka'nın önümüzdeki günlerde başlatacağı uygulamadan, öncelikle kamu çalışanları, ardından da özel sektör çalışanları yararlanabilecek. 
     
     HAK SAHİPLERİ NE KADAR PARA ALABİLECEK 

     Uygulamada, hak sahiplerinin şimdiye kadar 4 taksitte aldıkları nemanın yaklaşık ''yüzde 115'i kadar'' kredinin kullandırılması öngörülürken, vatandaş nemasını teminat gösterecek ve kredi taksitleri 3 ayda bir yatan nema taksitlerinden alınacak. 
     Kullandırılacak kredinin aylık faizi yüzde 2 olarak öngörülürken, her 3 ayda bir taksit ödeme dönemindeki yüzde 1.2'lik sabit faiz rakamı ile 3 aylık enflasyon farkı ise hak sahibine kalacak. 
     Tüketici kredisine talepte bulunulması durumunda Ziraat Bankası şubelerince yetki ve limitleri çerçevesinde işlem yapılacağı bildirilen açıklamada, kullanılacak kredi tutarı, faiz ve masrafların, şahısların kalan nema alacaklarından fazla olmayacağı kaydedildi. 
     
     1 MİLYAR ALANA 1 MİLYAR 150 KREDİ 

     Söz gelimi, şimdiye kadarki 4 nema taksitinde toplam 1 milyar lira alan bir hak sahibi, uygulama kapsamında yaklaşık 1 milyar 150 milyon lira kredi alabilecek. Bunun karşılığı gelecek nema taksitleri Banka tarafından hak sahibi adına alınacağından, bir anlamda vatandaş nemasını daha düşük bedelle ancak peşin almış gibi olacak. 
     Bir başka örnek vermek gerekirse, şimdiye kadar 3 milyar lira nema alan vatandaş, 3 milyar 450 milyon lira civarında kredi çekebilecek. Kredi işlemleri sırasında, kredi başına hayat sigortası vb. masraflar için 40-50 milyon liralık bir masraf olabileceği belirtiliyor. 
     
     NASIL ALINACAK 

     Hak sahiplerinin kredilerini, tasarrufu teşvik ile vatandaşlık numaraları ve kimliklerini Banka şubelerine ibraz etmeleri halinde, başka teminat aranmaksızın, alabileceği ve kredi geri ödemelerinin nema ödemelerinden otomatik olarak tahsil edileceği ifade ediliyor. 
     Bu arada bankanın yaklaşık 4.9 milyon kişiye nema ödemesi yaptığı dikkate alındığında, uygulamayla önemli bir operasyonel yükten de kurtulunacağı kaydedildi. 
     Uygulamanın, Banka'nın kredi limitleri dahilinde yapılacağı da vurgulandı. 

     
</TEXT>
</DOC>
