<DOC>
<DOCNO> 349530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/guncel/gun01.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Avcı atanamıyor 
</HEADLINE>
<TEXT>


Zincirleme atamalarla yeniden KOM'a dönüşünün önü kesilen Hanefi Avcı, Emniyet Genel Müdürü Gökhan Aydıner'le görüşerek Edirne Emniyet Müdürlüğü görevinden affını istedi 

Tolga Şardan - Ankara 

Kaçakçılık ve Organize Suçlarla Mücadele KOM Dairesi Başkanı Hanefi Avcı'yı, kendisinden önceki daire başkanı Coşkun Hayal'in aldığı idari yargı kararının uygulanması sonucu görevden alan ve zincirleme atamalarla yeniden KOM'a dönüşünün önünü kesen İçişleri Bakanlığı, dün Avcı'yı Edirne Emniyet Müdürlüğü'ne atadı. Kulislere yansıyan bilgilere göre, bu atama ile Ankara'dan uzaklaştırılan Avcı'nın, Emniyet Genel Müdürü Gökhan Aydıner ile görüşerek görevden affını istediği bildirildi. 

Aksu onayladı 
Kulislere yansıyan bilgilere göre, Enerji Bakanlığı'ndaki ihalelerle ilgili operasyonun ardından görevinden alınması dikkati çeken Avcı'nin yeniden KOM Daire Başkanlığı'na getirilmesini önlemek amacıyla İçişleri Bakanlığı bir dizi "mahkeme kararlı" atama gerçekleştirdi. İki emniyet müdürünün ayrı ayrı aldığı mahkeme kararlarının birbiri ardına uygulanması sonucunda Avcı'nın KOM'a dönüşünün önünü kesen İçişleri Bakanlığı, dün bir atama daha yaptı. 
Bakanlık, Emniyet Müdürü Uğur Gür'ün emekli olması nedeniyle boşalan Edirne İl Emniyet Müdürlüğü'ne, "geçici görevle" Avcı'yı atadı. Atama onayının dün sabah erken saatlerde Aksu tarafından imzalanarak Avcı'ya tebliğ edildiği öğrenildi. 
Kulislerde Avcı'nın Ankara dışına gönderilmesine kadar uzanan atama kararlarının, kendisini KOM'un başına getiren AKP hükümetinde baş gösteren rahatsızlığın bir sonucu olduğu belirtiliyor. 
Edirne'ye yapılan görevlendirmenin, halen Emniyet Genel Müdürlüğü Teftiş Kurulu bünyesinde polis başmüfettişi olarak görev yapan Avcı'nın Ankara'da bulunmasından rahatsızlık duyulması nedeniyle "uzaklaştırma" amacıyla gerçekleştirildiği konuşuluyor. Atama, kamuoyunda Avcı'ya yapılan haksızlığın giderildiğini göstermek amacıyla İçişleri Bakanlığı'nca yapılan bir manevra olarak değerlendiriliyor. 

Sezer, Hayal'i bekletiyor 
Avcı ile ilgili asaleten atama kararnamesi henüz Cumhurbaşkanlığı'na gönderilmezken, daha önceki Daire Başkanı Hayal'in Bartın İl Emniyet Müdürlüğü'ne atanmasıyla ilgili kararnamenin ise Sezer'in onayında bekletildiği öğrenildi. 

İlgi çekici diğer ziyaretçiler 

Milliyet'in, FERNAS şirketinin sahibi Muzaffer Nasıroğlu'nun KOM'a davet edildiğini ortaya çıkarmasının ardından, kulislere ilgi çekici başka ziyaretler de yansıdı. Nasıroğlu'nun kuzeni Nezir Nasıroğlu, Sedat Şahin operasyonunda gözaltına alınan Diyarbakırlı işadamı Veysel Kadayıfçıoğlu ile Avcı'nın görevden alınmasından sonra, enerji soruşturmasının kilit ismi İbrahim Selçuk'un da gözaltına alınmadan önce KOM'a ziyarette bulunduğu öğrenildi. 

KOM'da 'akşam' operasyonu 

FERNAS şirketinin sahibiyle görüştüğü ortaya çıkan KOM Daire Başkan Vekili Talip Tuncer başka bir göreve atandı 

ANKARA Milliyet 
Hanefi Avcı'nın görevden alınmasının ardından vek leten Daire Başkan Vekilliği'ni yürüten Talip Tuncer, akşam saatlerinde İçişleri Bakanı Abdülkadir Aksu tarafından görevden alındı. Tuncer, Trafik Planlama ve Destek Daire Başkanlığı kadrosuna atandı. 
Avcı'nın görevinden alınmasından sonra Enerji operasyonu iddianamesinde adı geçen FERNAS şirketinin sahibi Muzaffer Nasıroğlu'nu KOM Dairesi'ne davet ederek görüştüğü ortaya çıkan Tuncer'in, aynı zamanda Diyarbakırlı olan ve Sedat Şahin operasyonu kapsamında tutuklanan Veysel Kadayıfçıoğlu'yla da bağlantısının olduğu öne sürüldü. 
İddialara göre Tuncer, Kadayıfçıoğlu'nun İstanbul'daki benzin istasyonuna giderek, operasyon öncesinde Ankara'daki makamında görüştü. Kulislere göre, Tuncer'in görevden alınması "hizmet gereği" olarak nitelendirilirken, gerçek nedenin söz konusu iddialar olduğu belirtildi. 


</TEXT>
</DOC>
