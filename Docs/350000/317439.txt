<DOC>
<DOCNO> 317439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/yasam/yas01.html </URL>
<DATE> 2005/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bahis oynatalım' 
</HEADLINE>
<TEXT>


Sibel-Hüseyin Deniz çiftinin doğmamış yedizleri, birbirinden 'enteresan' yardım ve 'akıllara ziyan' sponsorluk önerilerine ilham kaynağı oldu... 

ARZU ÇETİK İzmir DHA 

Central Hospital Başhekimi Kadın Hastalıkları ve Doğum Uzmanı Op. Dr. Özer Gürbüz, Türkiye'nin gündemine oturan yedizlerle ilgili çeşitli sponsorluk teklifleri geldiğini belirterek, "Telefonda arayan bir erkek, sponsor aramaya gerek olmadığını, yedizlerin kaçının yaşayacağı ve ne zaman doğacağı üzerine bahis oynanması teklifi getirdi. Türk halkını ciddiyete çağırıyorum" dedi. 
Sibel-Hüseyin Deniz çifti, 2.5 hafta sonra bebeklerin hepsini dünyaya getirip getirmeme konusunda karar verecek. 600 YTL işçi aylığıyla geçinmeye çalışan çifte sponsor ve yardım teklifleri yağarken, Gürbüz bu konuda şunları söyledi 
"Bir şirket 2.5 ton süt bağışlayabileceğini söyledi. Çocuk bezi ve mama firmaları çok ilgili. Sponsor olmak için maliyet soran şirketler oluyor. Maliyetin çok değişken olduğunu ve 10-150 bin YTL arasında olabileceğini söylüyoruz. Teşekkür ediyorum. Ancak bu iş bebek bezi, mama, inekle olmaz." 

Doktorlar '3' diyor 
Bebeklerin 7'sinin birden sağlıklı doğma ihtimallerinin yüzde 20 olduğunu hatırlatan Gürbüz, şöyle konuştu "Bebeklerin sayısının 3'e indirilmesi halinde bebeklerin sağlıklı doğma ve yaşama oranı yüzde 77. Gebeliğin ilerleyen aylarında bebeklerden bazıları, kendiliğinden ölebilir." 

Yedizler hakkındaki önerilerin ilk 3'ü 

Çocuğu olmayan bir kadın 
Yedizlerin 3'ünü bırakıp 4'ünü alacakmışsınız. Rica etsem ve masrafını karşılasam 4 tanesini bıraksanız da birini ben alsam. 
Büyükbaş hayvancılık yapan tüccar 
Size bir inek göndereyim. Onun sütü yedisine de yeter. 
Bir erkek 
Cinsiyetleri belli olduktan sonra karar verilebilir mi 


</TEXT>
</DOC>
