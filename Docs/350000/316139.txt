<DOC>
<DOCNO> 316139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo16.html </URL>
<DATE> 2005/02/17/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Konyaspor, İstanbulspor'u gözüne kestirdi... 
</HEADLINE>
<TEXT>

     Ligde son 2 haftada alınan 4 puan ve primlerin dağıtılmasıyla moral toplayan Konyaspor, Zafer Demir dışında eksiksiz çıkacağı İstanbulspor maçında mutlak 3 puanı hedefliyor. 
     Konyaspor Kulübü Genel Sekreteri Sefa Ortaç, lige verilen arada teknik heyetin raporu doğrultusunda eksik olan mevkiler için transfer yaptıklarını, böylece takımın daha da güçlendiğini söyledi. 
     İkinci yarının başından bu yana iyi futbol oynadıklarını, ancak Samsunspor maçında istedikleri gollere ulaşabildiklerini belirten Ortaç, gelecek haftalarda da iyi oyunlarını gol ve puanlarla süslemeyi istediklerini anlattı. 
     Son 2 haftada alınan 4 puandan sonra futbolcuların maç başı ve prim alacaklarının ödendiğini vurgulayan Ortaç, ''Futbolcuların morali en üst düzeyde. Onların antrenmanlardaki istek ve hırsları bizi mutlu ediyor'' dedi. 
     Ortaç, hafta sonunda deplasmanda karşılaşacakları İstanbulspor'un kendilerinden daha fazla puana ihtiyaç duyduğunu, ancak deplasmanda gülen tarafın kendilerinin olacağını ileri sürerek, Zafer Demir dışında eksiksiz çıkacakları maçta mutlak 3 puan hedeflediklerini bildirdi. 
     Önlerinde 4 maçlık bir periyot bulunduğunu ve 12 puan hedeflediklerini ifade eden Ortaç, ''Sırasıyla İstanbulspor, Kayserispor, Akçaabat Sebatspor ve Malatyaspor ile karşılaşacağız. Bizimle aynı kulvarda mücadele eden bu takımlarla yapacağımız her maç 6 puan değerinde olacak. Bu nedenle maçlarda alınacak galibiyetin büyük önemi var. 4 haftayı 4 galibiyetle bitirirsek çok rahatlayacağız'' diye konuştu. 
     
</TEXT>
</DOC>
