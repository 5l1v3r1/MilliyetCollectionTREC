<DOC>
<DOCNO> 305791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko43.html </URL>
<DATE> 2005/01/12/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Oyak Bank'tan "Hormonsuz Yatırım Fonu" açıklaması... 
</HEADLINE>
<TEXT>

     Oyak Bank'ın 1 Ocak'tan itibaren bazı gazetelerde yayınlanan ''Hormonsuz Yatırım Fonu'' başlıklı ilanlarının bazı kesimlerden tepki görmesi üzerine banka bir açıklama yaptı. 
     Oyak Bank'tan konu ile ilgili yapılan bilgilendirmede, ''Hormonsuz Yatırım Fonu'' başlıklı ilanlarda kullanılan ''hormonsuz'' kelimesinin sebzelerin hormonlu üretildiğine dair herhangi bir kasıt içermediği ifade edildi. 
     Tepki çeken kelimenin ''katkısız'' anlamında kullanıldığı bildirilen açıklamada, şu görüşlere yer verildi 
     ''İlanlar hazırlanırken, geçmişteki ve mevcut diğer reklamlarda da örneklerine rastlayabileceğiniz, sektörde ve sektör dışında gelişen ve gündemde olan konulardan faydalanılmıştır. 
     İlanlarda hiçbir şekilde sebze ve meyve üreticilerine herhangi bir suçlamada veya hormonlu ürün ürettiklerine dair bir imada bulunulmamıştır. Aksine hormonlu sebzelerin ayırt edici özellikleri de ilanda belirtilerek, hormonsuz yetiştirilmiş olan meyve sebzelerin tercih edilmesi teşvik edilmiştir. Ayrıca, ilanlarda kullanılan görsellerdeki hormonsuz sebzeler Antalya'dan seçilerek, özel olarak getirtilmiştir.'' Oyak Bank, ''Hormonsuz Yatırım Fonu'' başlıklı ilanlarla, yasal düzenlemelere ve saygın bankacılık ilkelerine uygun hizmet anlayışlarını yatırım fonları özelinde vurgulamayı amaçladıklarını da açıklamasına ekledi. 
     
</TEXT>
</DOC>
