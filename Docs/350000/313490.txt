<DOC>
<DOCNO> 313490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonsiy08.html </URL>
<DATE> 2005/02/08/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
SSK'lıya ilaçta 10 Şubat belirsizliği 
</HEADLINE>
<TEXT>

     "Kamu Kurumlarının Serbest Eczaneden İlaç Alımı Konusundaki Protokol" 10 Şubat'ta yürürlüğe giriyor. Ancak bu konudaki belirsizlik hala aşılamadı. Çalışma ve Sağlık Bakanlıkları yetkilileri, SSK'lı hastaların 10 Şubat'tan itibaren ilacını serbest eczanelerden alabileceğini ifade ederken, eczacılar, SSK'lılara ilaç verecek alt yapı henüz hazırlanmadığı için ilaç veremeyeceklerini bildiriyor. 
     
     EZBERE İLAÇ VEREMEYİZ 
     Ankara Eczacı Odası Başkanı Hilmi Şener, ANKA'ya yaptığı açıklamada, SSK'lıların 10 Şabat'tan itibaren başta Ankara, İstanbul gibi büyük iller olmak üzere birçok ilde serbest eczaneden ilaç alamayacağını bildirdi. 
     SSK'lının ilaç alması için gerekli alt yapının oluşturulmadığına dikkat çeken Şener, şunları söyledi 
     "SSK'lı 10 Şubat'ta serbest eczaneden ilacını alamayacak, çünkü daha sistemin alt yapısı oluşturulmadı. 
     Eczacının SSK'lıya ezbere ilaç verme şansı yok. SSK'lı eczaneye geldiğinde eczacının bilgisayardan provizyon alması lazım. Hangi ilacı davlet karşılıyor, hastadan ne kadar katkı payı alınacak, istediği ilacın iskonto oranı ne 10 Şubat'a kadar bu alt yapının oluşturulması mümkün değil." 
     
     FİRMALAR GEREKLİ İSKONTOYU YAPMADI 
     Protokolde eczacıya geri ödeme garantisi de verilmediğini belirten Şener, "Eczacı devletten zaten alacağını alamıyordu, buna bir de SSK'lının ilacı eklenecek. 
     Eczaneler bunun altından kalkamaz, küçük ölçekli eczaneler kapanır" diye konuştu. Şener, ilaç firmalarının iskontolu ilaç verme işlemine katılmadığını bildirirken, Novartis, Organon, Servier ve Sherrig Alman ilaç firmasının bazı ilaçları hiç vermeyeceğini, bazılarını da küçük iskonto oranlarıyla vereceğini açıkladığını bildirdi. Şener, örnek olarak Eczacıbaşı'nın 38 ilaçla sisteme katıldığına dikkat çekti. 
     
     FİRMALARIN YÜZDE 90'I İSKONTOLU VERECEK 
     Türk Eczacıları Birliği Genel Başkanı Mehmet Domaç, ANKA'ya yaptığı açıklamada, ilaç firmalarının yüzde 90'ının iskontolu ilaç vermeye başladığını bildirdi. Protokole imza atan Domaç, SSK'lıların 10 Şubat'ta serbest eczaneden ilaç alabileceğini söyledi. 
     
     BAKANLIKLAR "SIKINTI YOK" 
     Çalışma ve Sosyal Güvenlik Bakanlığı yetkilileri, sistemin uygulanmasında sıkıntı olmadığını ve SSK'lıların 10 Şubat'tan itibaren serbest eczaneden ilaç alabileceğini bildiriyor. Yetkililer, eczanelerin sözleşme formlarının hazırlanıp dağıtıldığını, isteyen eczacıların formalır doldurup SSK il müdürlüklerine teslim edeceğini belirterek, "Bir çok eczacı formları doldurup sözleşmeleri imzaladı. 
     Sıkıntı yok" açıklamasında bulunuyor. Sağlık Bakanlığı'ndan üst düzey bir yetkili ise iskontolu ilacı vermeyen 1-2 firma bulunduğunu bildirirken, "Elbetteki böyle büyük bir uygulamanın başlangıcı sancılı olacak. Başta bazı aksaklıklar olabilir, ama sıkıntılar bir ay içinde giderilebilir" dedi. 
     
     7 ECZACI ODASI SİSTEMİ ANKARA'YA ŞİKAYET EDECEK 
     Öte yandan, İstanbul, Samsun, Bursa, Kastamonu, Zonguldak ve Kocaeli Eczacı Odası başkanlarının çarşamba günü Ankara'ya gelerek, eczacıların protokelden kaynaklı sıkıntılarını Maliye, Çalışma, Sağlık Bakanlıkları ile Türk Eczacıları Birliği'ne dilekçeyle aktaracakları öğrenildi. 
     
</TEXT>
</DOC>
