<DOC>
<DOCNO> 304478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur56.html </URL>
<DATE> 2005/01/07/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
CHP'deki rüşvet kavgası mahkemeye gidiyor... 
</HEADLINE>
<TEXT>

     CHP Yüksek Disiplin Kurulu YDK üyeleri Cafer Dursun ve Engin Baba, CHP Genel Başkanı Deniz Baykal ve YDK üyesi Ergün Aydoğan aleyhine manevi tazminat istemiyle dava açtı. 
     Avukatları Abdurrahman Özgür ile Şişli Adliyesi'ne gelen Engin Baba ve Cafer Dursun'un dava dilekçesi, Şişli Nöbetçi Asliye Hukuk Mahkemesi'ne verildi. 
     Dilekçede, Baba ve Dursun'un, Ertuğrul Günay ve Mustafa Sarıgül ile ilgili parti yönetiminin ihraç taleplerine karşı oy kullandıkları için davalıların gerçek dışı suçlamalarda bulunduğu savunuldu. 
     Dilekçede, ''davacıları siyasi maksatla ve kötü niyetle rüşvet vermekle suçladıkları, hakaret ettikleri ve kişilik haklarını ihlal ettikleri'' gerekçesiyle davalılardan 50 biner YTL olmak üzere toplam 100 bin YTL manevi tazminat istendi. 
     Aynı dilekçede, davanın sonunda kararın Türkiye'deki tirajı en yüksek gazetelerden birinde yayınlanması da talep edildi. 
     
</TEXT>
</DOC>
