<DOC>
<DOCNO> 340870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sondun31.html </URL>
<DATE> 2005/05/09/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
ABD, Rusya, AB ve BM Ortadoğu için buluştu... 
</HEADLINE>
<TEXT>

     İsrail ile Filistin arasında barış sürecini canlandırmak amacıyla oluşturulan Ortadoğu Dörtlüsü, "Zafer Günü" kutlamaları için bulunduğu Rusya’nın başkenti Moskova’da bir araya geldi. 
     Ortadoğu Dörtlüsü’nü oluşturan ABD, Rusya, AB ve BM’nin temsilcileri ABD Dışişleri Bakanı Condoleezza Rice, Rusya Dışişleri Bakanı Sergey Lavrov, AB Ortak Savunma ve Dış Politika Yüksek Temsilcisi Javier Solana ve BM Genel Sekreteri Kofi Annan, iki taraf arasında yıllardır süren şiddet olaylarını sona erdirmek için önlerinde bir fırsat olduğu konusunda görüş birliğine vararak, her iki tarafın da somut adımlar atması gerektiğini belirttiler. 
     Temsilciler, İsrail’in Gazze’den çekilme vaadiyle Filistinlilerin militanları silahsızlandırma sözünün, barış konusunda ilerleme kaydetmek için eşsiz bir fırsat olduğunu kaydettiler. 
     ABD Dışişleri Bakanı Condoleezza Rice da Ortadoğu Dörtlüsü’nün İsrail ile Filistin arasında barış için çabalarını artıracağını söyleyerek, "Önümüzdeki fırsatı yakalamalıyız" dedi. 
     
</TEXT>
</DOC>
