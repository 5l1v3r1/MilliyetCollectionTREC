<DOC>
<DOCNO> 325715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/ekonomi/eko05.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanlığı 20 milyon tane sinek üretecek 
</HEADLINE>
<TEXT>



Tarım ve Köyişleri Bakanlığı, 'Trissolcus' isimli sinekten 20 milyon adet üretip, doğaya bırakacak. Zararlılara karşı mücadelede biyolojik yöntemlere ağırlık vermeyi planlayan bakanlık, bu mücadele için Adana'daki özel laboratuvarında sinek üretecek. 

En fazla İç Anadolu'ya 
Tarım Bakanlığı yetkilileri, Trissolcus isimli sineğin, sünenin yumurtası içine kendi yumurtasını bırakarak zararlının üremesini engellediğini belirterek, "Bunun için müdürlük personeli kışlaklardan süne toplayacak. Daha sonra toplanan sünelerden alınacak yumurtalardan Trissolcus yumurtası elde edilecek. Üretilecek sineklerin önemli bir kısmı İç Anadolu Bölgesi'nde doğaya bırakılacak" dedi. Biyolojik mücadele ile kimyasal ilaçların daha az kullanılacağını dile getiren yetkililer, amaçlarının 'tahıl ambarı' olarak nitelendirilen Konya'da yüksek kalitede buğday üretimini sağlamak olduğunu sözlerine ekledi. 

</TEXT>
</DOC>
