<DOC>
<DOCNO> 302605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonsiy15.html </URL>
<DATE> 2005/12/18/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Erdoğan Özgürlükler konusunda çok hassasız 
</HEADLINE>
<TEXT>

     Başbakan Recep Tayyip Erdoğan, yargıya müdahale edilmemesi gerektiğini belirterek, ''Biz özgürlükler konusunda çok hassasız'' dedi. 
     Başbakan Erdoğan, AK Parti İzmir İl Teşkilatı'nın Buca Gölet'te düzenlenen teşkilat yemeğinde, partililerle bir araya geldi. 
     Erdoğan, burada yaptığı konuşmada, Van Yüzüncü Yıl Üniversitesi YYÜ Rektörü Yücel Aşkın'ın yargılanması ile yazar Orhan Pamuk davasına değinerek, yargıya müdahale edilmemesi gerektiğini bildirdi. 
     ''Ortada yargı kararları var ama Türkiye'yi ayağa kaldırıyorlar'' diyen Erdoğan, CHP ve bazı sivil toplum örgütlerinin Van YYÜ Rektörü'nün yargılandığı davayla ilgili olarak tavırlarının yargıya baskı anlamına geldiğini söyledi. Halka çeşitli romantik senaryoların anlatıldığını bildiren Başbakan Erdoğan, şunları kaydetti 
     ''Kimsenin yargı sürecindeki bir olaya bu kadar müdahil olma hakkı yok. İstanbul'da bir olay var. Yapılan baskılar yanlış. Avrupalı parlamenterler geliyor. İç ve dıştaki bazı kişilerle birlikte müdahale oluyor. Neden Avrupa İnsan Hakları Mahkemesi'nin AİHM önünde bu eylemi yapmıyorlar. Orada da yapsınlar da samimiyetlerini görelim. Türkiye'nin aleyhine açılan bu kadar çok dava var. Birçoğu terör örgütüyle alakalı. Neden oralarda ses çıkarmıyorlar Bu konularda bu hassasiyetlerini göstersinler. Ama medya da bu hassasiyeti göstermiyor. Biz özgürlükler konusunda çok hassasız. Yargının üzerindeki bir konuya ne benim, ne arkadaşlarımın müdahale hakkı yok. Bizi zorlamanın altında samimiyet yok, art niyet var. Biz düşünceleri sonucu bedelini ödeyenlerdeniz. Bedelini ödemeyenler havayı bulandırmasınlar.'' 
     
     ''TÜRKİYE'Yİ DERİN GİRDAPTAN ÇIKARAN KADROLAR'' 
     AK Parti iktidarı ile İzmir'in çok eserler kazandığını belirten Başbakan Erdoğan, kent üzerindeki bazı yakıştırmaların, partisinin yerel iktidarıyla silinip atılacağını söyledi. Erdoğan, AK Parti'nin değer yapısının insan eksenli olduğunu, Türkiye'yi derin girdaptan, karanlık tünelden çıkaran kadroların bu partide bulunduğunu savundu. 
     İktidara geldiklerinde 2 bin 68 dolar olan kişi başına düşen milli gelir rakamını 5 yılda 5 bin dolara ulaştırmak hedeflerine iki yıl erken vardıklarını belirten Başbakan, ''İkinci dönemin sonunda hedefimiz, 10 bin dolara ulaşmaktır. Bunu yakaladığımız anda Türk milletini tutana aşkolsun'' dedi. Başbakan Erdoğan, yüzde 34'lerde devraldıkları enflasyonu yüzde 7.5'e indirdiklerini kaydetti. 
     
     ''UZAKTAN NAME ATMASINLAR'' 
     Avrupa Birliği'ne AB tam üyelik hedefinde bir rehavetin söz konusu olmadığını da belirten Başbakan Recep Tayyip Erdoğan, şunları söyledi 
     ''Rehavet çöktü, ağırdan gidiyorlar gibi sözler duyuyoruz. Bu sözler başarımızı gölgelemeye yönelik adımlardır. Biz işimizi biliyoruz. Farklı farklı akıllar vermesinler. Samimiyseler rapor versinler, uzaktan name atmasınlar. Hiç birisi samimi değil. Dışişleri Bakanlığı, Başmüzakereci samimiyetle çalışıyor. Herkes takım ruhu içerisinde. 17 Aralık öncesi Başbakan olarak ülke ülke dolaşıyor, yanlışlıklara meydan vermemek için uğraşıyorduk. O dönem lobi dönemiydi, şimdi sistem farklı, teknik çalışmalar yapılıyor. Bu görüşmeleri her zaman diri tutuyoruz.'' Erdoğan, konuşmasında, Türkiye'nin büyüme hızı ortalamasının iktidarları döneminde yüzde 8 olduğunu, 4. yılda bunun yüzde 5 olarak gerçekleşmesini hedeflediklerini belirterek, özel sektörün önünü gördüğünü ve yabancı yatırımların artık Türkiye'ye doğru kaydığını, ülkenin yatırım cenneti haline dönüştüğünü belirtti. Erdoğan, Türkiye'nin dünyada en çok yıldızı parlayan ülke haline geldiğini ifade etti. 
     
     ''ÇIKIŞI SÜRDÜRECEĞİZ'' 
     AK Parti iktidarının milletin iradesinin adı olduğunu belirten Başbakan Erdoğan, sözlerini şöyle sürdürdü 
     ''AK Parti'yi kurduğumuzda, 7AK Parti bir markadır, siyasette, demokraside marka olacaktır' dedik. Şimdi AK Parti dünya siyasetinde bir marka oldu. Dünyanın en iyi üniversitelerinde AK Parti, doktora tezi olarak sunuluyor. Bunu daha da ne zaman pekiştireceğiz, 2007 seçimlerinden sonra. İktidarda olanlar düşüşe geçer diye bir kanı var. Biz çıkışı sürdüreceğiz. O zaman dünya markası olduğumuzu tescil edeceğiz.'' Başbakan Erdoğan, 2007 seçimlerinde bugün 16 yaşında olan 4 milyon 200 bin gencin oy kullanacağını, bu gençlerin büyük bir bölümünün oylarının AK Parti'ye kayması gerektiğini belirterek, teşkilatların daha etkin çalışmasını istedi. 
     Erdoğan, yaptırdığı bütün kamuoyu araştırmalarında AK Parti'nin büyümeye devam ettiğini, muhalefetin ise yerinde saydığını ya da eridiğini gözlemlediklerini, bunun partisinin bir başarı göstergesi daha olduğunu söyledi. 
     Türk Lirası'nı güçlü bir para haline getirdiklerini belirten Erdoğan, liradan atılan 6 sıfırla değerinin 1933 yılına getirildiğini, eskiden TL'nin güçsüz olduğunu söyleyenlerin şimdi aşırı değerliliğinden şikayet ettiğini bildirdi. 
     AK Parti İzmir İl Başkanı Ali Aşlık ise 3 ayda 28 ilçeyi 3 kez dolaştığını, kongre sürecinin beldelerle devam ettiğini, önümüzdeki günlerde ilçe kongrelerinin başlayacağını, ardından il kongresine gidileceğini anlattı. 
     Toplantı, daha sonra basına kapalı olarak gerçekleştirildi. 
     
</TEXT>
</DOC>
