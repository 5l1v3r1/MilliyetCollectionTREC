<DOC>
<DOCNO> 300595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonsiy17.html </URL>
<DATE> 2004/12/24/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Devlet ilaç yazımında kısıtlamaya gidiyor... 
</HEADLINE>
<TEXT>

     Devlet hekimlerin ilaç yazımına kısıtlama getiriyor. Antibiyotikler için 5 günlük tedavi dozu belirlenirken, bir kutu ilacın 7 günlük tedavi dozunu karşılamaması durumunda ise yeterli miktardaki ilacın hekim tarafından reçeteye yazılabilmesi öngörülüyor. 
     Sağlık ve Maliye Bakanlıkları ile sosyal güvenlik kurumları temsilcileri tarafından ortaklaşa hazırlanan 2005 yılı Bütçe Uygulama Talimatı BUT taslağı, bazı yenilikler öngörüyor. Bütçe Uygulama Talimatı taslağında, reçeteye yazılacak ilaçların tedavi süresi 10 günden 7 güne düşürüldü. 
     2005 Bütçe Uygulama Talimatı taslağında ilaç verilmesinde 
     genel kural, "en fazla 4 kalem ilaç, 7 günlük tedavi dozu ve her kalemden de bir kutu ilacın hekim tarafından reçeteye yazılması" olarak benimseniyor. Antibiyotikler için 5 günlük tedavi dozu belirlenirken, bir kutu ilacın 7 günlük tedavi dozunu karşılamaması durumunda yeterli miktardaki ilacın hekim tarafından reçeteye yazılabileceği ifade ediliyor. 2004 yılı bütçe uygulama talimatına göre hekimler en fazla 4 kalem ilacı, 10 günlük tedavi dozunda verilebiliyordu. 
     
     TEDAVİ SÜRÜLERİ DÜŞÜRÜLÜYOR 
     Yanık tedavilerinde kullanılan ilaçlarda ve yalnız dermatoloji uzmanlarınca reçetelenebilen oral retinoidlerde cildiye ile ilgili ilaç grubu ameliyat sonrasında taburcu edilen hastaların idame tedavisi için düzenlenen reçetelerde yazılabilecek tedavi dozu limiti iki aydan bir aya indiriliyor. 
     Menopozda ve disfonksiyonel uterin rahme ait 
     kanamalarda kullanılan ilaçlar ise rapor koşulu aranmaksızın en fazla 3 aylık dozda yazılabilecek. Şahsi tedavi için yurt dışından getirilecek ilaçlar için Sağlık Bakanlığı'ndan onay alınarak, reçeteye 6 aylık doza kadar ilaç yazılabilecek. Onkoloji ilaçları en fazla 3 aylık dozda getirtilebilecek. 
     
     SSK VE YEŞİL KART DA SİSTEME DAHİL 
     Yeni Bütçe Uygulama Talimatı taslağı içinde ilk kez 492 kalemden oluşan "Ticari İsimleri ile Ödenecek İlaç Listesi" yer aldı. Taslakta ayrıca 106 kalemden oluşan "Etken Madde ve Genel İsimleriyle Ödenecek İlaçlar" için de liste oluşturuldu. 
     Eskiden sadece konsolide bütçeye tabi kurum ve kuruluşlar, Bağ-Kur ve Emekli Sandığı'nı kapsayan bütçe uygulama talimatı, artık Türkiye'deki tüm hastaları ilgilendirecek. 
     2005 Yılı Bütçe Uygulama Talimatı'nda SSK sisteme ilk kez 
     girerken, 2005 yılında da yeşil kartlı hastalar sisteme dahil ediliyor. Böylece, 2005 yılından itibaren Bağ-Kur, SSK, Emekli Sandığı, sosyal konsolide bütçeye tabi kurum ve kuruluşlarla yeşil kartlı hastaların ilaç alım koşulları tek düze hale getirilecek. 
     
</TEXT>
</DOC>
