<DOC>
<DOCNO> 331157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonsiy30.html </URL>
<DATE> 2005/04/07/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Sezer Yakın tarihte ılımlı İslam ülkeleri köktendinci bir rejime dönüştü 
</HEADLINE>
<TEXT>

     Cumhurbaşkanı Ahmet Necdet Sezer, İslam ülkelerinin eski çağlarda olduğu gibi, dünya uygarlığına katkıda bulunabilmesinin yolunun, bireylerin özgürleşmesinden geçtiğini belirterek, ''Böyle bir sürecin toplumsal çalkantılara yol açmaması yönünden, aşamalı olarak gerçekleştirilmesi önem taşımaktadır'' dedi. 
     Sezer, Harp Akademileri Konferansı'nda yaptığı konuşmada, Türkiye ve çevresindeki güncel askeri ve stratejik sorunlar hakkındaki görüş ve düşüncelerini dile getirdi. 
     ''Görünen odur ki dünyamız, uluslar arasında barış ve halkların mutluluğu yönünde üçüncü bin yıla iyimser bir başlangıç yapamamıştır'' diyen Sezer, Soğuk Savaş'ın sona ermesinin dünya jeopolitik ortamında yarattığı sıkıntıların hala hissedildiğini ifade etti. Sezer, ''Uluslararası ilişkilerin biçimi ve yapısı, hemen hemen hiçbir durumda şimdiki kadar kaygan olmamıştır'' diye konuştu. 
     Sezer, hala, dengelerin ve değerlerin sarsıldığı, belirsizliklerin sürdüğü, bir yandan bilim ve teknoloji alanında dev adımlar atılırken, diğer yandan insanların açlık çekmeyi, savaşlarda ve kıyımlarda yaşamlarını yitirmeyi sürdürdükleri bir dünyanın söz konusu olduğunu vurguladı. 
     Sezer, ''Bu koşullar altında, tarihin ve talihin gölge oyunlarının arasından süzülüp gelen olaylar karşısında, Türkiye bir istikrar öğesi olmayı sürdürebiliyorsa, bu, hiç kuşkusuz, ulusumuzun ve devletimizin 'ortak aklının' başarısıdır'' dedi. 
     Geride bırakılan yüzyılda, iki küresel savaştan sonra, BM örgütünün kurulmasıyla, devletlerin egemen eşitliğine dayalı evrensel bir yapı oluşturulduğunu belirten Cumhurbaşkanı Sezer, ancak tarihin, yirminci yüzyılı bağlaşmalar ve kamplaşmalar yüzyılı olarak anacağını kaydetti. Sezer, BM sisteminin, uluslararası ilişkileri evrensel kurallara bağlamış olmakla birlikte, kampların çekişmesini, kutuplaşmayı ve Soğuk Savaşı önleyemediğini vurguladı. 
     Sezer, şöyle devam etti 
     ''Soğuk Savaş'ın sona ermesiyle tek kutupluluğun egemen olduğu günümüzde, 11 Eylül saldırılarının ardından bir 'terörizmle savaşım' cephesinin oluşturulduğu, uygarlıkların çatıştığı savları işlene gelmektedir. Dayandığı veriler ne olursa olsun, hangi amaçlara hizmet ederse etsin, bu çatışmacı-kamplaşmacı savların yansıttığı geçmiş yüzyıla ait kuramsal alışkanlıklara daha gerçekçi ve kuşkucu bakmamız gerektiğine inanıyorum. 
     Terörün küreselleşmesi, kitle yoketme silahlarının yayılması, köktendincilik ve ayrılıkçı şiddetin artması, içinde bulunduğumuz yüzyılın gerçek birer olgusudur. Bu son derece akışkan ortamda, kuramsal açıdan akıl karışıklığı yaratan savlar karşısında, Türk ve dünya kamuoyu, siyasal yönelimini neye göre ve hangi yöntemlerle belirleyeceği konusunda henüz genel bir oydaşma sağlayamamıştır. 
     Eğer uluslararası toplum, gelecek kuşaklara daha güzel bir dünya armağan etmek istiyorsa, paylaşım, özveri, işbirliği, hak, hukuk, adalet ve sağduyu kavramları üzerinde daha fazla durmalı, daha uzlaştırıcı düşünceler üretebilmelidir. Bugünkü dünyanın görünümü, gerçekten düşündürücü ve kaygı verici olma özelliğini sürdürmektedir.'' 
     
     22 OLASI KRİZ BÖLGESİNDEN 12'Sİ 

     Cumhurbaşkanı Sezer, önemli bir coğrafyada yer alan Türkiye'nin, istikrarlı bir ülke olarak, pek çok gelişmenin merkezinde bulunduğunu her zaman hatırda bulundurduklarını kaydetti. 
     Sezer, şunları kaydetti 
     ''Türkiye, yapıcı olmaya, kendisini doğrudan ilgilendiren sorunların yanı sıra, bölgesel ve küresel ölçekte önem taşıyan konulara yakın ilgi göstermeye, çözümler sunmaya çalışmaktadır. Umuyoruz ki bu çabalarımız tüm dostlarımız tarafından da doğru anlaşılmaktadır. Böylesi bir dönemde, dostlarımızın niyetlerimizi iyi algılamalarını, bulundukları yerden bizi değerlendirirken de yaşadığımız coğrafyaya bir kez daha dikkatli biçimde bakmalarını bekliyoruz. 
     Bu kapsamda, NATO değerlendirmelerinde öngörülen 22 olası kriz bölgesinden 12'sinin ülkemizi ilgilendirdiği gözardı edilmemelidir.'' 
     
     ''YENİ BİR TARİH SAYFASI'' 

     Sezer, bir süredir yaygınca dile getirilen küreselleşme kavramı ve olgusunun, dünyada güçlünün egemen olduğu bir düzene gidişin gerekçesi olarak ileri sürülmemesi gerektiğini vurguladı. 
     Cumhurbaşkanı Sezer, ''Yalnızca güçlünün sözünün geçtiği ve hukuku kendi çıkarlarına göre yorumladığı bir uluslararası sistemin, kimi çevrelerce gündeme getirilen 'uygarlıklar çatışması'na zemin hazırlaması kaçınılmaz görünebilir. Dünya, ya bu tür bir çatışmanın neden olduğu yıkıma ve olası bir hegemonyaya teslim olmaya, ondokuzuncu yüzyılın güç politikalarını anımsatacak biçimde zorlanacak, ya da uluslararası yasallık temelinde yeniden üzerinde oydaşılarak geliştirilen ilkelerle yeni bir tarih sayfası açılacaktır'' diye konuştu. 
     
     ''DİN SÖMÜRÜSÜ'' 

     ''İçinde yaşadığımız geçiş döneminin diğer bir sancılı yönü ise her türlü din sömürüsünün siyaseti şekillendirme girişimleriyle karşı karşıya oluşumuzdur'' diyen Sezer, kitlelerin, sloganlar ve sığ propagandayla başka amaçlara yönlendirilebildiğini ifade etti. Sezer, bu olgunun, Doğu'da olduğu kadar, Batı'da da geçerli olduğunu vurguladı. 
     Sezer, şunları söyledi 
     ''Dünyadaki gelişmeleri, önem verdiğimiz ülkelerin dış politika hedeflerini ve hareket biçimlerini doğru algılayıp değerlendirmek büyük önem taşımaktadır. Türkiye'nin uluslararası düzendeki rolünü ve etkinliğini belirleyecek çerçevenin, büyük ölçüde, yapılacak bu kapsamlı değerlendirme sonucunda saptanacağı açıktır. Unutulmamalıdır ki bu süreç kapsamında yapılabilecek yanlışlıkların, dış politikada hareket alanımızı daraltması riski bulunmaktadır. 
     Türkiye'nin küresel denklemdeki yerini anlamak için, Anadolu'ya bugünkü zenginliği veren değerleri, gerçek gücümüzü tanımamız bir o kadar önemlidir. Türkiye'yi, bölgesinde istikrar üreten bir ülke yapan değerlerimizi ve özelliklerimizi, gerek kendimiz için, gerek uluslararası toplumun esenliği için kullanabilmemiz ise, yirmibirinci yüzyılda Türkiye'nin, hangi nitelemeyle, nasıl anılacağını belirleyecektir.'' 
     
     TÜRKİYE'NİN DIŞ POLİTİKASINDA İLKELER ÖNEMLİ 

     Uluslararası politika ve strateji yönünden, dünyanın en hareketli bölgelerinin kesiştiği noktada yer alan Türkiye'nin dış politikasında, ilkelerin önemi ve ağırlığının büyük olduğunu belirten Sezer, Türkiye'nin bölgesel ve uluslararası barış ve istikrar, Avrupa Birliği'yle bütünleşme gibi tarihsel yönelimlerinin, Türk Ulusu'nun genel istenci çerçevesinde oluşmuş temel ilkelerden kaynaklandığını vurguladı. Cumhurbaşkanı Sezer, ''Büyük Atatürk'ün egemenliğin ulusun olduğunu, yurtta ve dünyada barışın eşzamanlı düşünülmesi gerektiğini, çağdaşlık yolunda yalnızca bilimin yol gösterebileceğini anlatan sözleri, Türk Ulusu'nun laik, olgucu ve barışçı istencini tanımlamaktadır'' dedi. 
     Sezer, şöyle devam etti 
     ''Güvenlik siyasaları yönünden ise çevremizdeki çatışma, belirsizlik ve istikrarsızlığın, ülkemizi olduğu kadar, küresel barış ve istikrarı da tehdit ettiğinin öncelikle saptanması gerekmektedir. Bu nedenle, ülkemizin ulusal güvenlik kaygılarının bölgesel ve küresel boyutları bulunduğunu vurgulamak isterim. 
     Ülkemizin uluslararası güvenlik ve istikrara katkısı ve bu alandaki beklentileri, yalnızca, yarar gözetmekten ya da idealist hedeflerden değil, somut ve evrensel kaygılardan kaynaklanmaktadır. Güvenlik siyasamız ve söylemimiz, saydam, içten ve gerçekçidir.'' 
     
     ''GERÇEKÇİ POLİTİKALAR'' 

     Sezer, Türkiye'nin, Atatürk'ten bu yana kendine çizdiği yol ve uygar ülkeler yanında yer alma isteği sonucunda, kararlı bir biçimde Batı'nın önde gelen tüm kuruluşları arasında yer almak için çaba harcadığına işaret ederek, ayrıca, Türkiye'nin bulunduğu coğrafyada demokratik değerlerin savunulmasına katkılarının da etkisiyle, jeostratejik öneminin, izlenen gerçekçi politikalarla perçinlendiğini anlattı. 
     ''Bu yönden, Türkiye'nin jeostratejik önemini, bölgedeki siyasal ve askeri gelişmelere müdahale açısından sağladığı göreceli üstünlük olarak da tanımlayabiliriz'' diyen Sezer, bu bağlamda, bölgede varolan ve ulusal ve uluslararası düzeyde geniş bir yelpaze oluşturan siyasal, askeri, ekonomik ve toplumsal sorunların, güvenlik, savunma ve dış politikalarını belirleyen stratejik çerçeveyi çizdiğini kaydetti. 
     
     UYGARLIĞA KATKI 

     Cumhurbaşkanı Sezer, İslam ülkelerinin eski çağlarda olduğu gibi, dünya uygarlığına katkıda bulunabilmesinin yolunun, bireylerin özgürleşmesinden geçtiğine işaret etti. 
     Sezer, sözlerini şöyle sürdürdü 
     ''Böyle bir sürecin toplumsal çalkantılara yol açmaması yönünden, aşamalı olarak gerçekleştirilmesi önem taşımaktadır. İslam ülkeleriyle ilişkilerin geliştirilmesi için siyasalar oluşturulurken, bu değerlendirmelerin gözönünde bulundurulması gerektiğini düşünüyoruz. Tersi durumda, kimi ülkelerde atılan sınırlı demokratikleşme adımları yanıltıcı olabilecek ve geçiş dönemleri süreklilik kazanabilecektir. 
     Özellikle küresel dönüşümlerin hız kazandığı son dönemlerde, ülkemiz, artan biçimde, değişim ışığı veren Müslüman ülkelere örnek olarak gösterilmektedir. Ancak, bölge için Türkiye mutlaka örnek gösterilecekse, ancak laik, demokratik ve hukuk devleti niteliği ile örnek oluşturabiliriz. Türkiye bu noktada, deneyimlerini tüm komşuları ve dostlarıyla paylaşmaya hazırdır. Yakın tarihe bakıldığında, çevremizde geçiş dönemi örneği olarak, 'ılımlı İslam' modeliyle sıkça öne çıkartılan kimi ülkelerin, daha sonra kaçınılmaz biçimde radikal bir değişikliğe uğrayarak köktendinci bir rejime dönüştüğü görülmüştür. Bugün, Türkiye'yi örnek ülke olarak gösteren ülkelerin, 'ılımlı İslam' övgülerine karşın, bizi diğer Müslüman ülkelerden farklı kılan asıl değer, dinsel yorumumuzdan çok, laik devlet ve toplum yapımızdır. Geçen yıl da değinmiş olduğum bu noktaya, yeniden vurgu yapmakta yarar görüyorum. 
     İnsanların ya da ulusların, savaş ya da yalnızca cezalandırmaya dönük zorlayıcı yaptırımlarla, doğru olana yönlendirilmeleri ve değişime zorlanmaları olanaklı değildir. Dış ilişkilerde biri kazanırken, diğerinin kaybettiği değil, tüm tarafların da kazançlı çıkabileceğini gösteren örnekleri sunabilme yeteneği, başarının anahtarlarından biridir. 
     Bizim en önemli özelliğimiz ve gücümüz, evrensel, çağdaş, demokratik değerleri paylaşan modern ve laik bir devletin, tarihten gelen engin bir hoşgörü ve bir arada yaşama kültürünü benimsemiş bireyleri olmamızda yatmaktadır.'' Sezer, sözde soykırım savlarının, Türk ulusunu üzdüğünü ve rencide ettiğini belirterek, ''Toplumumuzda kimi kanaat önderlerinin, tarihsel doğruluğunu hiçbir biçimde sorgulamadan, en aşırı iddia sahiplerinin yanında çekincesiz yer almayı seçmiş olmaları, üzüntü vericidir'' dedi. 
     Sezer, Harp Akademileri Konferansı'nda yaptığı konuşmada, Türkiye'nin, her zamanki gibi dış politika gündemi en yüklü ülkeler arasında yer aldığını ifade etti. Bu durumun, Türkiye'nin coğrafi, tarihsel ve kültürel konumunun doğal bir sonucu olduğunu kaydeden Sezer, bütün ülkelerin dış politikalarının, kendi ulusal çıkarları doğrultusunda biçimlendiğini ve uygulandığını anlattı. Sezer, ''Türkiye'yi diğer birçok ülkeden ayıran özellik, çok boyutlu ve çok yönlü bir dış politikadan bir bütünlük çıkartmaya duyulan gereksinimde, başka bir deyişle, birbirinden farklı, hatta zıt gibi görünen uygulamaları tek bir ulusal hedef etrafında toplayabilme gereksiniminde yatmaktadır. Bu yöndeki çabalarımız, değişen uluslararası sistemin ön plana çıkardığı yeni değerlerin de katkısıyla, giderek artan bir etkiyle sürdürülmektedir'' diye konuştu. 
     Türkiye ve Avrupa Birliği arasındaki ilişkilerin, Türkiye'nin dış politika öncelikleri arasında birincil önemde ve belirleyici bir yere sahip olduğuna işaret eden Sezer, 17 Aralık 2004 günlü Brüksel Doruğu sonrasında, Avrupa Birliği'ne üyelik sürecinde yeni ve önemli bir aşamaya gelindiğini kaydetti. 
     Cumhurbaşkanı Sezer, Brüksel'de Türkiye ile üyelik görüşmelerinin, 3 Ekim 2005'te başlatılmasının kararlaştırıldığını anımsattı. 
     Bu kararla, Türkiye'nin ''aday ülke'' konumundan ''müzakere eden ülke'' konumuna yükseldiğini, üyelik hedefinin daha görünür bir vizyona girdiğini belirten Sezer, şöyle konuştu 
     ''Türkiye şimdi, 17 Aralık Doruk Bildirisi uyarınca, Komisyon'un hazırlaması gereken belgelerin gecikme olmaksızın sunulmasını ve görüşmelerin 3 Ekim 2005 gününde başlamasını beklemektedir. Ülkemizdeki reform dinamiği ve Avrupa Birliği'ne üyelik konusundaki geniş toplumsal uzlaşı sürmektedir. Bu dönemde Avrupa Birliği'nden beklentimiz, görüşme sürecimizin bizim dışımızdaki nedenlerden kaynaklanan bir atalet içine sürüklenmemesidir. 
     Bu arada, ölçütlerle ve üyelik sürecimizle doğrudan ilgisi olmayan pek çok sorunun üstü kapalı koşullar olarak önümüze getirilmek istendiğini görüyoruz. Avrupalı dostlarımızın, Türkiye'yi bu konularda zorlamaları yanlış ve haksızdır. Türkiye, doğru olduğuna inandığı her adımı atacaktır ve bu istencini geçen zaman içinde kanıtlamıştır. Bize dayatılmaya çalışılacak, ancak haklı dayanaklardan yoksun isteklerin kabul görmesinin olanaklı olmadığı, Avrupalı dostlarımızca şimdiden bilinmelidir.'' 
     
     ''TÜRK ULUSUNU RENCİDE ETMEKTEDİR'' 

     Sezer, son yıllarda ve son aylarda sözde soykırım savlarının hızını artırdığını ve bu yıl adeta doruk noktasına ulaştığını belirterek, şöyle konuştu 
     ''Bu savlar, Türk ulusunu üzmekte ve rencide etmektedir. Toplumumuzda kimi kanaat önderlerinin, tarihsel doğruluğunu hiçbir biçimde sorgulamadan, en aşırı iddia sahiplerinin yanında çekincesiz yer almayı seçmiş olmaları, üzüntü vericidir. Değerli devlet adamı İsmet İnönü'nün Lozan'da kendisini itham eden İngiliz Başdelegesi Lord Curzon'a hitaben söylediği 'Türk milletinin elleri bilhassa temizdir' cümlesinin arkasındayız. Tarihsel olayları yorumlarken bilimsel nesnellikten uzaklaşmak, aydın dürüstlüğü ve tutarlılığıyla bağdaşmaz. Bu konuda yapılması gereken, tarihi, önyargılardan arınmış olarak belgelere dayanarak araştırmak, soruşturmak ve belgeler üzerinden tartışmaktır. Bu tartışmanın zemini, siyasal değil, bilimsel olmak zorundadır. Çünkü, konunun siyasallaşması, aynı zamanda bilimsellikten de uzaklaşılması anlamına gelir. Tarih de bir bilimdir ve bilimin arka plana atılması sağlıklı sonuçlara ulaşılmasını engelleyecektir. 'Tarih yazmanın, tarih yapmak kadar önemli olduğu' hiçbir zaman unutulmamalıdır. 
     Bu konuya son verirken, bugün Anayasa güvencesi altında modern cumhuriyetin eşit hak ve sorumluluk sahibi bireyleri olarak, içten bir dost ve gerçek birer kardeş gibi, iç içe ve birlikte yaşadığımız ve kültür zenginliğimizin değerli ve vazgeçilmez bir parçası kabul ettiğimiz Ermeni kökenli yurttaşlarımıza da yürekten iyi dileklerimi gönderiyorum.'' 
     
</TEXT>
</DOC>
