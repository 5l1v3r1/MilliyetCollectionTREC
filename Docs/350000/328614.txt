<DOC>
<DOCNO> 328614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonspo23.html </URL>
<DATE> 2005/03/30/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Aktuğ Ortamı gerginleştirenler Fenerbahçeliler... 
</HEADLINE>
<TEXT>

     Trabzonspor Kulübü Başkanı Atay Aktuğ, futbolun sahada oynanıp bitmesini istediklerini söyledi. 
     Aktuğ, AA muhabirinin dün Fenerbahçe Kulübü'nün kendisi hakkında yaptığı yazılı açıklama konusundaki sorularını yanıtlarken, Almanya'da Fenerbahçe Kulübü Başkanı Aziz Yıldırım'ın daha önceki sözlerini anımsatan bir açıklamada bulunduğunu ve ortamı gerginleştirmek gibi bir düşüncesinin olmadığını belirtti. 
     Trabzonspor'un ''masa başı oyunlar'' içerisinde olmadığını ve bu konudaki düşüncelerini yaptığı açıklamayla aktardığını dile getiren Aktuğ, ''Trabzonspor, sahada futbol oynamak amacında. Biz, futbolun sahada oynanıp bitmesini istiyoruz. Fenerbahçe Kulübü Eski Başkanı Ali Şen, kendi dönemlerinde nasıl şampiyon olduklarını açıkladı. Biz ortamı gerginleştirmek istemiyoruz. Gerginleştiren, Fenerbahçeliler'' dedi. 
     İstanbul'a başkaldırış sözlerinin de Fenerbahçe Kulübü tarafından yanlış anlaşıldığını savunan Aktuğ, ''Trabzonspor, lig şampiyonluğunu Anadolu dışına 6 kez çıkarmış bir kulüptür. Şampiyonluğu İstanbul dışına çıkardığından bahsettim. Kimse bunun altında başka bir şey aramasın'' diye konuştu. 
     Açıklamalarının Türk futbolu için herhangi bir şiddet veya düzensizlik içermediğini savunan Aktuğ, yasal bir işlemi gerektirecek bir konuşma yapmadığını kaydetti. 
     
     ''2 HEDEFTE İLERLİYORUZ'' 

     Aktuğ, bordo-mavili takımın hem lig, hem de Türkiye Kupası'ndaki hedeflerini sürdürdüğünü ifade ederek, ''Şampiyonluk yarışını sürdürüyoruz ve sonuna kadar da sürdüreceğiz. Türkiye Kupası'nda Galatasaray ile yapacağımız önemli bir maç var. İki hedefi sürdürmek başarısızlık mıdır'' dedi. 
     Büyükşehir Belediyesi Ankaraspor ile önlerinde zorlu bir maç olduğunu da dile getiren Aktuğ, ''Rakibimiz Beşiktaş ve Galatasaray maçlarında goller bulmasına karşın mağlup oldu. Biz de milli takımlarda bulunan 8 oyuncu nedeniyle eksik çalıştık. Son 9 maç da önemli. Bu da önemli maçlarımızdan biri ve puan kaybetmeye tahammülümüz yok'' diye konuştu. 

     
</TEXT>
</DOC>
