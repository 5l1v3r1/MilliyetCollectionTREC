<DOC>
<DOCNO> 327777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/soneko03.html </URL>
<DATE> 2005/03/28/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
"Yoğuşmalı Kombi" Türkiye'de de üretilecek... 
</HEADLINE>
<TEXT>

     Avrupa'da 5 yıl sonra kullanımı zorunlu olacak ''yoğuşmalı kombiler'', Türkiye'de de üretilmeye başlanacak. Türk mühendislerince dizayn edilen ilk yoğuşmalı kombilerin seri üretimine 2006 yılının Nisan ayında geçilecek. 
     Emas Makine Sanayi A.Ş. Genel Müdürü Önder Kıratlılar, bir süre önce düzenlenen Isıtma, Soğutma Fuarı'na katılmak üzere geldiği Konya'da, AA muhabirine yaptığı açıklamada, 1988 yılında doğalgaz ile tanışan Türkiye'nin o dönemlerde kombileri ithal ettiğini ancak kısa sürede üretimine geçerek dünyada söz sahibi olduğunu söyledi. 
     Sektörün Avrupa ile yarış halinde olduğunu belirten Kıratlılar, şu anda Türkiye'nin Avrupa standartlarının üzerinde konvensiyonel kombi ürettiğini bildirdi. 
     Ancak hava kirliliğinin önlenmesi kapsamında konvensiyonel kombilerin ömrünün uzun olmayacağını dile getiren Kıratlılar, şöyle devam etti 
     ''Yoğuşmalı kombilerde yanma odası terstir. Yukardan aşağı yanma gerçekleşir. Kaloriferden dönen suyun, baca gazının sıcaklığından faydalanması nedeniyle, konvensiyonel kombilerde verim yüzde 93 iken yoğuşmalılarda yüzde 100'ün üzerinde verim alınıyor. Dışarıya atılan atık diğerlerine göre çok az olduğundan, daha çevreci olan yoğuşmalı kombiler fazla hava kirliliğine yol açmıyor. Bu nedenle, Avrupa'da yoğuşmalı kombilerin üretimi ön plana çıktı. Yurt dışında yoğuşmalılara doğru bir yönelme var.'' 
     
     ÇEVRECİ KOMBİLER AB ÜLKELERİNE İHRAÇ EDİLECEK 
     Türkiye'nin de bu konuda kendisini hızla yenilemesi gerektiğini dile getiren Kıratlılar, ''Bu kapsamda ECA markasıyla üretim yapan Emas Makine, patenti Türk mühendislerine ait yoğuşmalı kombiyi dizayn etti. Türkiye'de henüz önemi kavranmamış yoğuşmalı kombiler Avrupa'da 5 yıl sonra zorunlu olacak. Şu anda konvensiyonel kombi kullanımı 3 ülkede yasaklandı'' dedi. 
     ECA olarak Türk mühendislerince dizayn edilen yoğuşmalı kombilerin seri üretimine 2006 yılının Nisan ayında geçeceklerini ifade eden Kıratlılar, ''Bunun için 10 milyon dolarlık yatırım yapıldı. Sadece laboratuvar yatırımı 1 milyon doları buldu. İlk başta yılda 10 bin adet ile yola çıkacağız. Daha sonra yıllık üretimimiz 100 bin adet olacak. Çevreci olan yoğuşmalı kombilerin yüzde 95'ini AB ülkelerine ihraç edeceğiz. Yoğuşmalı kombide de Avrupalı firmalarla başa baş yarışacağız'' diye konuştu. 
     
</TEXT>
</DOC>
