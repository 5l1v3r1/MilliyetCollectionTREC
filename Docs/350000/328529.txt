<DOC>
<DOCNO> 328529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko36.html </URL>
<DATE> 2005/03/30/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Unakıtan Bu kadar ağır faiz yükünün altından çıkan başka ülke yok 
</HEADLINE>
<TEXT>

     Maliye Bakanı Kemal Unakıtan, '' AB şu kadar sene olacak, bu kadar sene olacak. Türkiye'ye süre biçiyorlar. Önce kendinize güvenin. Güveniyorsanız bunların hiçbir kıymeti harbiyesi yok'' dedi. 
     Unakıtan, Türkiye-Avrupa Birliği Mali İşbirliği çerçevesinde, Maliye Bakanlığı ile Fransa Ekonomi, Maliye ve Sanayi Bakanlığı tarafından ortak yürütülecek ''Türk Kamu İç Mali Kontrol Sisteminin Uluslararası Standartlar ve AB Uygulamaları ile Uyumlaştırılması Projesi'' ile ilgili toplantıya katıldı. 
     Kemal Unakıtan toplantıda yaptığı konuşmada, ekonominin çok önemli bir kısmını yönlendiren kamu maliyesinin önemine dikkat çekerek, iktidara geldiklerinde, kamu maliyesinin gayri safi milli hasılanın yüzde 40'ların üzerinde yer aldığını söyledi. 
     Hükümet olarak bu rakamı, her sene azaltacakları hedeflerini hatırlatan Unakıtan, bu rakamı yüzde 35'lere kadar çektiklerini kaydetti. 
     Kamu maliyesinin fonksiyonlarına da değinen Unakıtan, 2001 krizlerindeki en önemli sıkıntının, kamu mali yönetimindeki başarısızlıktan kaynaklandığını bildirerek, ''kamu mali yönetiminde disiplin ortadan kalkmış, unutulmuş ve göz ardı edilmiş'' dedi. 
     Bu durumun neticesini, milletin çok ağır çektiğini ve hatta kalıntılarının devam ettiğini belirten Unakıtan, şöyle devam etti 
     ''Çekmeye de devam ediyoruz. Nasıl çekmeye devam ediyoruz Faiz yükleri ile çekiyoruz. Bu milletin üzerine öyle faiz yükleri bindirildi ki, senede 40 milyar dolar civarında faiz ödeme mecburiyeti ile karşı karşıya kaldı bu millet. Sebebi kamu mali yönetimindeki başarısızlıktır. 
     Eğer devletin gelirini iyi idare edemezsen, devletin masraflarını iyi idare edemezsen, bütçenin disiplinini iyi idare edemezsen çek kuyruğunu gitsin. Bundan hayır gelmez. O devletten ve hükümetten de hayır gelmez. Nitekim gelmedi.'' 
     
     KAMU MALİ YÖNETİMİ VE KONTROLÜ KANUNU 
     ''Şimdi Türkiye'nin kamu maliyesini iyi yönetmek için ne yapmak lazım '' diye soran Unakıtan, ''ileri ülkelerde bu iş nasıl yapılıyorsa aynısını yapacağız'' dedi. 
     Türkiye'nin 70 seneyi aşkın bir süredir, kamu maliyesinin ''Muhasebeyi Umumiye Kanunu'' ile yönetildiğini hatırlatan Unakıtan, ancak Türkiye'nin ve dünyanın değiştiğini, Türkiye'nin de yeni çağdaş sisteme ayak uydurması gerektiği için, Kamu Mali Yönetimi ve Kontrolü Kanunu'nu çıkardıklarını söyledi. 
     Bu kanunun kamu maliyesinin idaresi, harcamaların disiplini yönünden fevkalade önemli olduğuna dikkat çeken Unakıtan, ''bu kanun bana göre AB ile mali uyum yasası gibi bir kanun, gibisi fazla. Uluslararası standartları ve AB'ye mali uyumu yakalamak için en önemli bir kanundur'' dedi. 
     Temel reform niteliğinde olan bu kanunun, temel değişimi hedeflediğini vurgulayan Unakıtan, Türkiye'nin bu kanunu kabul etmekle çok, çok önemli bir adım attığını söyledi. 
     Unakıtan, bir ülkenin kamu maliyesinin iyi yönetilmesi, kamu maliyesi istikrarını yakalaması için böyle bir kanuna ihtiyacı bulunduğunu da kaydetti. 
     
     ''TÜRKİYE, ARTIK YILLIK SON BÜTÇESİNİ YAPIYOR'' 
     Türkiye'nin yıllık son bütçesini yaptığını, bu seneden sonra 3 yıllık bütçe yapacaklarını belirten Unakıtan, ''Türkiye Cumhuriyeti, ilk defa 3 yıllık bütçe yapacak. Bu nedir Bundan sonra önümüzdeki 3 yıl için ne yapacağımızı ortaya koyuyor ve bunu da ilan ediyoruz'' şeklinde konuştu. 
     Türkiye açısından bunun çok önemli bir istikrarı ortaya koymuş olduğunu da ifade eden Unakıtan, Türkiye'nin hazırladığı bütçelerle güven ve istikrarı her tarafa göstermiş olduğunu söyledi. 
     
     ''BU REFORMLARI YAPARSANIZ TÜRKİYE İYİLEŞİYOR'' 
     Kamu Mali Yönetimi ve Kontrolü Kanunu ile kamu maliyesi ile ilgili karar alma hususunda, tamamen idareleri yetkili kıldıklarını, iç denetim mekanizmaları getirdiklerini ifade eden Unakıtan, bu kanunun uygulamasının uluslararası standartlara ve AB'ye uyumunun sağlanması içinde, Fransız maliyecilerle çalışmaya başladıklarını kaydetti. 
     Bu çalışmaların başarılı olacağına inandığını belirten Unakıtan, bu çalışmalarla Fransız maliyecilerinde tecrübe kazanacaklarını ve kazançlı çıkacaklarını belirtti. 
     ''Mühim olan Türkiye'nin bu dev adımları atmış olması'' diyen Unakıtan, şunları kaydetti 
     ''Bunlar çok kısa zaman aralığında oldu. Bunları anlatmakta bile güçlük çekiyoruz ve zaman bulamıyoruz. Bazen iyi anlatamıyoruz. Bunların neticesinde Türkiye'deki makro ekonomik gelişmelerdeki iyileşmeler boşu boşuna olmuyor. Bu işleri ve reformları yaparsanız Türkiye iyileşiyor. Ama şimdi bizim bir hedefimiz var. Türkiye'de kamu maliyesi bundan sonra bozulmaksızın, mali disiplinden taviz vermeksizin uygulamaya devam edecek. Hem de yapısal reformlar. Bu ikisi de devam edecek. Devam etsin ki Türkiye ile ilgili başarılar kalıcı olsun. Aksi takdirde saman alevi gibi gider.'' Artık Türkiye'nin eski Türkiye, Türkiye'yi yönetenlerin de eskisi gibi olmadığını vurgulayan Unakıtan, Türkiye'nin iyi yönetilmesi gereken ve bu bunu hak eden bir ülke olduğunu kaydetti. 
     Türkiye'nin yönetiminin iyi olduğu sürece, önündeki bütün engelleri kaldırmaya muktedir potansiyele sahip bulunduğunu ifade eden Unakıtan, Türkiye'nin altyapısı, insan yapısı ve zenginliklerinin buna müsait olduğunu kaydetti. 
     Unakıtan, ''dünyada başka bir ülke zor gösterirsiniz. Bu kadar ağır faiz yükü ile karşı karşıya gelen ve alnını akı ile buradan çıkan. Ama devam ederse Türkiye dünyanın sayılı ülkeleri arasına girmeye namzet bir ülke. Ben buna inanıyorum ve Türk Milleti'ne güveniyorum'' dedi. 
     Kemal Unakıtan, yapılan temel reformların başarısının, Türk milletinin ve onun kararlılığının başarısı olduğunu anlattı. 
     
     AB SÜRECİ 
     Anketlere göre Türk milletinin yüzde 75'inin AB'ye girmek istediğini bildiren Unakıtan, Türkiye'nin 40 seneden beri ilk defa AB'den müzakere tarihi almaya muvaffak olduğunu belirtti. 
     Unakıtan, şunları söyledi 
     ''Neden Millet istedi. Millet istemese olmazdı. AB'ye girecek miyiz Girmeyecek miyiz Olacak mı Olmayacak mı Neticede 3 Ekim'de müzakereler başlıyor. Şimdi de imtihan yeni başlıyor. Bunlar, bunların hazırlığıdır. Bunları ne kadar iyi ve çabuk yaparsak, oradaki süreç de o kadar kolay ve hızlı gider. Şu kadar sene olacak, bu kadar sene olacak. Türkiye'ye süre biçiyorlar. Hiç bir şeye bakmayın, önce kendinize güvenin. Güveniyorsanız bunların hiçbir kıymeti harbiyesi yok. Biçilen elbiselerin kıymeti harbiyesi yok. Bu hükümet kendine güveniyor, bu millet kendine güveniyor. Hazırlıkları yapıyoruz. Yapmaya devam ediyoruz. Göreceksiniz AB sürecini de çok daha çabuk başarmaya muktedir olacak bu millet.'' Ancak dürüst, samimi ve gereğini yapmaya hazır bir halde çıkmak gerektiğinin altını çizen Unakıtan, ''öyle palavradan yok, ben bunları yaparım. Bakıyorsun yapacak hiçbir şey yok'' dedi. 
     Unakıtan, hem tarih aldıklarını hem de müzakereleri en iyi şekilde yapacaklarını ifade ederek, ''müzakereci o mu olacak, bu mu olacak Kim olursa olsun. Bu o kadar önemli değil. Bu millet ne müzakereciler çıkarır. Ona sahip ve o imkanları var. Dolayısıyla önce kendine güveneceksin'' diye konuştu. 
     Maliye Bakanı, Maliye Bakanlığı'nın bu konuda bir, iki adım önde gittiğini söyledi. 
     
</TEXT>
</DOC>
