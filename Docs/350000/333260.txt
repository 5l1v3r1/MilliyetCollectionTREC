<DOC>
<DOCNO> 333260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun19.html </URL>
<DATE> 2005/04/14/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
BM'den İsrail'e kınama... 
</HEADLINE>
<TEXT>

     BM İnsan Hakları Komsiyonu, İsrail'in Filistin topraklarında Yahudi yerleşim birimleri inşa etmesini kınayan bir karar aldı ve İsrail'in bu yöndeki politikasını değiştirmesini istedi. 
     Komisyon toplantısında yapılan oylamada, İsrail'in işgal topraklarında herhangi yeni bir yerleşim birimi inşasından kaçınmasının istendiği karar 2'ye karşı 39 oyla kabul edildi, 12 delege çekimser kaldı. 
     Kararda, İsrail'in Filistinli sivillerin güvenliği için önlem alması da istendi. 
     BM komisyonunun kınama kararının bir yaptırımı bulunmuyor, ancak soruna ilişkin gündem oluşturulmasına katkı sağlıyor. 
     İsrail Büyükelçisi İzhak Levanon, kararın tek taraflı ve BM için utanç olduğu iddiasında bulundu. 
     Filistin Büyükelçisi Ebu Koaş ise ''insanın, Levanon'u dinlerken Filistinlilerin işgalci, İsrail'in ise işgal edilen olduğunu sanabileceğini'' söyledi. 
     İsrail, 1967 Ortadoğu Savaşı'nda Batı Şeria ve Gazze Şeridi'ni işgal etmesinden bu yana Filistin topraklarında sayısız Yahudi yerleşim birimi inşa etti. 
     
</TEXT>
</DOC>
