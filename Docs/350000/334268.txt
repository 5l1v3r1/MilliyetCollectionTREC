<DOC>
<DOCNO> 334268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sonspo18.html </URL>
<DATE> 2005/04/17/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Fenerbahçe 3 - Beşiktaş 4 
</HEADLINE>
<TEXT>

     Birinci Süper Futbol Ligi'nde yapılan derbi maçta Beşiktaş, Fenerbahçe'yi 4-3 yendi. 
     
     İlk yarı 

     Beşiktaş karşısında Kadıköy'deki yenilmezliğini sürdürmek ve şampiyonluk yarışındaki rakipleriyle arasındaki puan farkını korumak isteyen Fenerbahçe, karşılaşmaya hızlı başladı. İlk dakikalardan itibaren rakip kalede baskı kuran sarı-lacivertliler, özellikle sağ kanattan Beşiktaş kalesine yüklenirken, 20 dakika içinde önemli gol pozisyonlarından yararlanamadı. Beşiktaş'ın Tümer'in ayağından 27. dakikada attığı gole engel olamayan sarı-lacivertliler, golün şokunu çabuk atlatıp, yeniden rakip kalede baskı kurdu. Tümer'in golüne 34. dakikada Luciano'nu şık röveşata golüyle cevap veren Fenerbahçe, kalan dakikalarda yakaladığı pozisyonları değerlendiremezken, 45. dakikada Carew'in golüne engel olamayınca ilk yarıyı 2-1 yenik kapadı. 
     Karşılaşmaya kötü başlayan Beşiktaş, ilk dakikalarda rakibinin baskısı karşısında zor anlar yaşadı. Özellikle sol kanatta Ali'nin kötü bir performans sergilemesi ve Anelka'yı durduramaması nedeniyle siyah-beyazlılar, ilk 10 dakikada kalesinde tehlikeli pozisyonlar gördü. Bu dakikadan sonra teknik direktör Rıza Çalımbay, sağ kanattaki İbrahim Toraman ile Ali'nin yerlerini değiştirdi. Fenerbahçe'nin tehlikeli ataklarını geçiştiren Beşiktaş, 20. dakikadan itibaren oyunda dengeyi kurdu. Siyah-beyazlılar, 27. dakikada Tümer'in şahsi becerisiyle girdiği ilk gol pozisyonunda, bu oyuncuyla meşin yuvarlağı ağlara göndererek 1-0 öne geçti. Ancak kara-kartallar rakibinin giderek artan baskısına fazla dayanamadı ve 34. dakikada Luciano'nun golüne engel olamadı. Siyah-beyazlılar, 45. dakikada da Carew'in golüyle ilk yarıyı 2-1 önde kapadı. 
     6. dakikada sağdan güzel bir çalımla ceza alanına giren Anelka'nın içeriye çıkardığı topu penaltı noktası üzerinde müsait durumda kontrol eden Tuncay, kötü bir vuruşla meşin yuvarlağı üstten auta attı. 
     11. dakikada ceza alanı dışından Alex'in kullandığı serbest vuruşta, kaleci Cordoba üzerine gelen topu kontrol etti. 
     17. dakikada ceza alanı dışından Selçuk'un sert şutunda, kaleci Cordoba meşin yuvarlağı yumruklarıyla uzaklaştırmak istedi. Ceza alanı içinde topu kontrol eden Mustafa, tehlikeyi önledi. 
     18. dakikada sağdan Önder'in ortasında ceza alanı içinde arka direkte savunmanın arasında Nobre'nin vuruşunda, Beşiktaşlı oyunculara çarpan top kornere çıktı. 
     23. dakikada ceza alanı dışında sağ çaprazdan serbest vuruş kullanan Alex'in direk kaleye gönderdiği topu Cordoba iki hamlede kontrol etti. 
     24. dakikada önce Ronaldo, sonra Ahmed Hassan'ı çalımlayarak sol çaprazdan ceza alanına giren Tuncay'ın orta şut karışımı sert vuruşunda, altı pasta Nobre topa dokunamayınca, sarı-lacivertliler önemli bir gol pozisyonundan daha yararlanamadı. 
     27. dakikada ceza alanı dışında göğsüyle topu önüne alan Tümer, Luciano'yu geçerek ceza alanına girerek, kaleciyle karşı karşıya kaldığı pozisyonda meşin yuvarlağı Rüştü'nün yanından filelere gönderdi ve takımını 1-0 öne geçirdi. 
     32. dakikada sağdan ceza alanına giren Aurelio'nun ileri çıkan kaleci Cordoba'nın üzerinden altı pasa gönderdiği topta Mustafa, Nobre'den önce kafayla meşin yuvarlağı kornere gönderdi. Aynı dakikada Aurelio'nun ceza alanı dışından sert şutunda, top yandan auta çıktı. 
     34. dakikada Alex'in sağdan kullandığı serbest vuruşta, ceza alanı içinde Selçuk kafayla topu Luciano'nun önüne indirdi. Topu göğsüyle düzelten bu futbolcu güzel bir röveşata vuruşuyla meşin yuvarlağı filelere göndererek, beraberliği sağladı 1-1 
     35. dakikada ceza alanı içinde Aurelio ile yaptığı verkaçın ardından kaleciyle karşı karşıya kalan Tuncay, topu ayağından fazla açınca Cordoba'nın uzaklaştırmak istediği meşin yuvarlağa gerilerden gelen Alex'in vuruşunda önce savunmaya sonra direğe çarpan top kornere çıktı. 
     45. dakikada Tümer'in sağdan kullandığı serbest atışta, ceza alanı içinde Carew, kafa vuruşuyla meşin yuvarlağı filelere göndererek takımını 2-1 öne geçirdi ve karşılaşmanın ilk yarısını Beşiktaş bu skorla önde kapadı. 
     
     İkinci yarı 

     Karşılaşmanın ikinci yarısına 2-1 yenik başlayan sarı-lacivertliler, ilk dakikalarda rakibi karşısında ilk yarıdaki baskıyı kuramadı. İlk 15 dakika içinde rakip kalede gol pozisyonu üretemeyen Fenerbahçe, kalesinde 3 gol pozisyonu gördü. Maçın 60. dakikasından itibaren yine rakip kalede baskı kuran sarı-lacivertliler, Alex'in güzel kafa golüyle karşılaşmada yeniden eşitliği sağladı. Ancak sarı-lacivertliler, Tuncay'ın kaptırdığı topta İbrahim Akın'ın golüne engel olamayınca karşılaşmada yeniden yenik duruma düştü. 84. dakikada Alex'in penaltıdan attığı golle 3-3 beraberliği sağlayan Fenerbahçe, Cordoba'nın kırmızı kartla oyun dışına kalması ve kaleye Pancu'nun geçmesine rağmen rakibine gol atamayınca, 90. dakikada Koray'ın attığı golle karşılaşmadan 4-3 yenik ayrılarak, Kadıköy'deki bu sezon lig maçında ilk yenilgisini aldı. 
     İkinci yarıya ilk devreye göre iyi başlayan Beşiktaş, beraberlik golünü bulmak isteyen rakibine ilk 15 dakikada pozisyon vermezken, rakip kalede tehlikeli ataklar geliştirdi. Ancak 69. dakikada Alex'in golüne engel olamayan Beşiktaş, 76. dakikada İbrahim Akın'ın golüyle yeniden 3-2 öne geçti. Siyah-beyazlılar, 80. dakikada Cordoba kırmızı kartla oyun dışında kalırken, Alex'in penaltı golüne 90. dakikada Koray ile cevap verdi ve karşılaşmadan 4-3 galip ayrıldı. 
     54. dakikada Ahmed Hassan'ın pasıyla sol çaprazdan ceza alanına giren Ahmet Dursun'un aşırtma vuruşunda, top üstten auta gitti. 
     57. dakikada ceza alanı dışında sağ çaprazda topla buluşan Ali'nin şutunda, kaleci Rüştü son anda parmaklarının ucuyla topu kornere çeldi. 
     58. dakikada Ahmed Hassan'ın soldan kullandığı korner atışında, ceza alanı içinde İbrahim Akın'ın gelişine vurduğu top, yandan auta çıktı. 
     63. dakikada Selçuk'ın sağdan ortasında ceza yayı önünde Nobre'nin kafayla indirdiği topa Aurelio'nun sert şutunda, kaleci Cordoba meşin yuvarlağı yumrukladı. Ceza alanı içine düşen topu savunma uzaklaştırdı. 
     69. dakikada soldan Anelka'nın ceza alanına gönderdiği topa iyi yükselen Alex, topu yumruklamak için kalesinden çıkan Cordoba'dan önce meşin yuvarlağı kafayla ağlara göndererek eşitliği sağladı 2-2 
     76. dakikada Tuncay'ın kaptırdığı topa ceza alanı dışında sahip olan İbrahim Akın'ın sert vuruşunda, meşin yuvarlak kaleci Rüştü'nün yanından filelere gitti 3-2 
     78. dakikada ceza alanı sol çaprazında Tuncay, kaleci Cordoba ve Çağdaş ile girdiği mücadelede yerde kalınca hakem Bülent Demirlek, penaltı noktasını gösterdi. Hakeme itiraz edip kaleye geçmek istemeyen Cordoba, 80. dakikada ikinci sarı karttan kırmızı kart görerek oyun dışında kaldı. Beşiktaş daha önce 3 oyuncu değişiklik hakkını kulladığı için kaleye Pancu geçti. 
     84. dakikada penaltı atışını kullanan Alex, topu bir kez daha ağlara göndererek, yine eşitliği sağladı 3-3 
     85. dakikada Serhat'ın ceza alanı dışından sert şutunda, Pancu'dan dönen topu altı pasta önünde bulan Alex'in vuruşunda, yine Pancu'ya çarpan top ceza alanının dışına çıktı. 
     89. dakikada soldan Alex'in kullandığı korner atışında, Van Hooijdonk'un kafa vuruşunda yerden seken top, direğin üstünden dışarı çıktı. 
     90. dakikada ceza alanı dışında topla buluşan Koray'ın sert vuruşunda, meşin yuvarlak kaleci Rüştü'nün yanından filelere gitti 4-3 
     Beşiktaş, karşılaşmadan 4-3 galibiyetle ayrıldı. 
     
     Maçın karnesi 

     Stat Fenerbahçe Şükrü Saracoğlu Hakemler Bülent Demirlek x, Erhan Sönmez x, Serkan Ok x Fenerbahçe Rüştü xx, Önder xx Dk. 61 Serhat x , Luciano xxx, Deniz xx, Ümit x, Anelka xxx, Aurelio xx, Selçuk xx Dk. 90 Mehmet , Tuncay x Dk. 85 Van Hooijdonk x , Alex xxx, Nobre xx Beşiktaş Cordoba xx, İbrahim Toraman xxx, Ronaldo xxx, Mustafa xx Dk. 64 Çağdaş xx , Ali x, Ahmed Hassan xx, Tayfur xx, Koray xxx, Tümer xx Dk. 75 Pancu xx , Ahmet Dursun xx Dk. 56 İbrahim Akın xxx , Carew xxx Goller Dk. 27 Tümer, Dk. 34 Luciano, Dk. 45 Carew, Dk. 69 ve 84 penaltıdan Alex, Dk. 76 İbrahim Akın, Dk. 90 Koray Kırmızı kart Dk. 80 Cordoba Beşiktaş 
     Sarı kartlar Dk. 63 Tayfur, Dk. 75 Cordoba Beşiktaş 
     
</TEXT>
</DOC>
