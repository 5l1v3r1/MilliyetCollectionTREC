<DOC>
<DOCNO> 336722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonspo17.html </URL>
<DATE> 2005/04/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Dünya ikincisi olan Trabzon Lisesi futbol takımı Trabzon'a döndü... 
</HEADLINE>
<TEXT>

     Danimarka'da yapılan Dünya Liselerarası Futbol Şampiyonası'nda ikinci olan Trabzon Lisesi, Trabzon'a döndü. 
     Bu sabah uçakla Trabzon'a gelen Trabzon Lisesi Futbol Takımı, daha sonra kendilerini taşıyan otobüsle kent turu attıktan sonra Trabzon Lisesi'ne geldi. Futbol takımını okul önünde öğretmen, öğrenci ve vatandaş olmak üzere yaklaşık bin 500 kişi sevgi gösterileriyle karşıladı. 
     Okul müdürü Ömer Eyüboğlu yaptığı konuşmada, Trabzon'a dünya ikinciliği gibi önemli bir başarıyla döndüklerini belirterek, ''Kente dünya şampiyonu olarak dönmek isterdik ancak olmadı. Bunun için üzgünüz'' dedi. 
     Çok zor bir grupta mücadele ettiklerini ve futbolda ekol olmuş Brezilya, Almanya, İtalya gibi ülkelerin temsilcilerini yenmeyi başardıklarını ifade eden Eyüboğlu, ''Özellikle önce grup maçlarında sonra da final maçında karşılaştığımız İran ile çok zor maçlar yaptık. İran futbol takımının yaş ortalaması 22 civarındaydı. Bizim oyuncularımız ise 18 yaş ortalamasındaydı. Buna rağmen yine de oyuncularımız çok iyi mücadele etti'' diye konuştu. 
     Eyüboğlu, final maçında İran ile yaptıkları maç için itirazda bulunduklarını ancak bu itirazın kabul edilmediğini de kaydederek, şöyle konuştu 
     ''Trabzon kenti bir futbol tarlası. Trabzon Lisesi'nin bir çok Türkiye şampiyonluğu, bir dünya ikinciliği, bir de dünya şampiyonluğu var. Bundan sonra da iyi takımlar oluşturarak önce Türkiye sonra da dünya şampiyonlukları için mücadele edeceğiz.'' Futbol takımı oyuncuları, konuşmanın ardından pasta keserek başarılarını kutladılar. 
     
</TEXT>
</DOC>
