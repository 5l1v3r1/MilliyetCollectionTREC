<DOC>
<DOCNO> 336458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonspo10.html </URL>
<DATE> 2005/04/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Fenerbahçe taraftarı Ankara'da gövde gösterisi yaptı... 
</HEADLINE>
<TEXT>

     Birinci Süper Futbol Ligi'nde yapılan Büyükşehir Belediyesi Ankaraspor-Fenerbahçe maçına, sarı-lacivertli takımın taraftarları yoğun ilgi gösterirken, kendilerine ayrılan bölümlerin tamamına yakınını doldurdu. 
     Fenerbahçe'de, sakat ve cezalı futbolcuların çok olması nedeniyle takım kadrosu 17 kişiden oluşurken, cezalı olan Luciano ve Ümit Özat ile sakatlıkları bulunan Van Hooijdonk, Servet, Semih ve kaleci Recep Ankara'ya getirilmedi. 
     Sarı-lacivertlilerde Mahmut Hanefi, sakat ve cezalı oyuncuların sayısının fazla olmasından dolayı ilk 11'de forma şansı buldu. 
     Büyükşehir Belediyesi Ankaraspor'da ise sakatlığı bulunan Hürriyet, Molnar ve Hüseyin Kartal kadroya alınmazken, 2 maçlık cezasını tamamlayan Ümit Karan, ilk 11'de sahaya çıktı. Hafta içinde sakatlığı nükseden Brezilyalı oyuncu Tita ise yedekler arasında yer alırken, Ramazan uzun bir aradan sonra ilk 11'de sahaya çıktı. Gökmen ise kadroya dahil edilmedi. 
     
     MAÇ ÖNCESİ GERGİNLİK 

     Fenerbahçe taraftarlarından bazılarının Ankaraspor taraftarlarına ayrılan bölümden bilet alarak bu bölümde karşılaşmayı izlemesi, 2 takım taraftarları arasında gerginliğe neden oldu. 
     Güvenlik güçlerinin erken müdahelesi nedeniyle büyümeden önlenen olaylar sonrası bu bölümde yer alan seyirciler, Fenerbahçe'ye ayrılan maraton tribününe alındı. 
     
     PROTOKOL VE BASIN TRİBÜNLERİNDE YOĞUNLUK 

     B.B Ankaraspor-Fenerbahçe maçında protokol tribününde de büyük bir yoğunluk yaşandı. 
     Bürokratlar, milletvekilleri ve Türk Silahlı Kuvvetleri mensuplarının karşılaşmaya büyük ilgi göstermeleri, protokol tribününde izdihamın yaşanmasına neden oldu. 
     Karşılaşmada görev yapan basın mensuplarının çokluğu nedeniyle basın tribününde de büyük yoğunluk oldu. İstanbul'dan gelen ve Ankara'da görev yapan toplam 180 basın mensubu maça akredite oldu. 
     
</TEXT>
</DOC>
