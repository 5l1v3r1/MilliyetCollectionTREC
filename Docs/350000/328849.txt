<DOC>
<DOCNO> 328849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun21.html </URL>
<DATE> 2005/03/31/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Papa suikasti yeniden... İtalyan basını Ağca yakında dinlenebilir 
</HEADLINE>
<TEXT>

     Bulgaristan'ın, Mehmet Ali Ağca'nın 13 Mayıs 1981'de Papa İkinci Jean Paul'e suikast girişimine ilişkin istihbarat arşivindeki gizli bilgileri İtalyan makamlarına teslim etme kararı, İtalya'da olaya ilişkin tartışmaların yeniden alevlenmesine yol açtı. 
     Corriere della Sera gazetesi, İtalya'da Senato ve Meclis bünyesinde oluşturulan Mitrokhin Komisyonu'nun suikast konusunda elde edilecek bu yeni bilgiler ışığında, Türkiye'ye giderek Mehmet Ali Ağca'yı da dinleyebileceğini yazdı. 
     Haberde, ''Komisyon, pek yakında, iki yıl sonra serbest kalacak Ağca'yı da dinleyebilir'' denildi. 
     Geçmişte Ağca davasına da bakan eski hakim Ferdinando Imposimato da ''Papa suikastına ilişkin davanın yeniden ele alınması gerektiğini'' söyledi. 
     İtalyan basınında bugün çıkan haberlere göre, Doğu Almanya'nın gizli servisi STASI ile Bulgaristan'ın istihbarat servisleri arasında Papa suikastına ilişkin yazışmalardan oluşan gizli belgeler, Sofya'da yıllardır mühürlenmiş bir odada muhafaza ediliyor. 
     Corriere della Sera, haberinde, gizli belgelere ilişkin olarak şu ifadelere yer verdi 
     ''Belgeler, hiç kimsenin giremediği mühürlenmiş bir odada saklanıyor. Sofya'da halihazırdaki Dosya Komisyonu Başkanı Tzevda Markova da belgeleri göremiyor. Papa'yı öldürme amacıyla, KGB rehberliğinde, Bulgar istihbarat servisi elemanlarının Türk teröristlerin yardımıyla üstlendikleri ve Doğu Almanya tarafından korundukları komploya ilişkin STASI belgeleri böylesine korunaklı bir mekanda muhafaza ediliyor.'' Suikasttan sonra Bulgaristan'ın da suçlanmaya başlamasının ardından Sofya'da teşkil edilen Dosya Komisyonu'nun eski başkanı Metodi Andreev, Corriere della Sera'ya verdiği demeçte, belgeleri o odaya bizzat kendisinin mühürlediğini belirtti. 
     
     GİZLİ BELGELER TESLİM ALINACAK 
     Doğu bloku ülkelerinin İtalya'daki istihbarat faaliyetleri ve işbirlikçilerini soruşturma amacıyla parlamentoda oluşturulan Mitrokhin Komisyonu'nun ise gelecek hafta Papa suikastı konusundaki gizli belgeleri teslim almak için Sofya'ya gidebileceği bildirildi. 
     Sofya'daki gizli belgelerin içeriği konusunda ise çelişkili bilgiler geliyor. 
     Kimi yorumcular suikastın aydınlatılması için bu belgelere büyük umut bağlıyor. Kimi yorumcular ise belgelerin, Bulgaristan'a yönelik suçlamaların bertaraf edilmesi konusunda işbirliği amacıyla Doğu Almanya ve Bulgar servisleri arasındaki yazışmalardan ibaret olabileceği kanaatinde. 
     Bulgar bağlantısı tezinin önemli destekçilerinden İtalyan yargıç İmposimato ise Papa suikastının ardında Doğu Bloku ülkelerinin bulunduğunu gösteren belgelerin imha edilmiş olabileceğini ileri sürdü. 
     
</TEXT>
</DOC>
