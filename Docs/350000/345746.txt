<DOC>
<DOCNO> 345746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo49.html </URL>
<DATE> 2005/05/25/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Alex Bir Brezilyalı transferi iyi olur... 
</HEADLINE>
<TEXT>

     Fenerbahçe’nin Brezilyalı yıldızı Alex de Souza, elde ettikleri başarılardan daha büyüklerini kazanabileceklerini, bunun için de yeni transferlerin iyi olacağını söyledi. 
     Alex, kendisine ait "www.alex10.com.br" adlı internet sitesinde yaptığı açıklamada, kendi ülkesinden bir transferin daha yerinde olacağını vurgulayarak, şunları kaydetti 
     "Bu dönemdeki başarının dışında, sanırım önümüzdeki dönemde çok daha iyi oynayabiliriz ve inanıyorum ki elde ettiğimiz başarıdan daha büyüklerini kazanabiliriz. Bunun için yeni destek sözleşmeler yapılıyor olması da çok iyi olur Bir Brezilyalı daha çok iyi olur . 
     Eminim ki diğer takımlar Trabzonspor, Galatasaray ve Beşiktaş, bizim 3. şampiyonluğumuza ulaşmamızı engellemek için yeni sözleşmelerle 
     takımlarını güçlendirecekler ve önümüzdeki dönem şimdikinden daha zor olacak." 
     
     "ŞAMPİYONLUĞUMUZ SORGULANAMAZ" 
     "Şampiyonluğumuz sorgulanamaz" diyen Brezilyalı oyuncu, en iyi hücum ve savunmaya sahip olduklarını savundu. 
     Ligde şimdiye dek yaptıkları 33 maçta 26 galibiyet elde ettiklerini hatırlatan Alex, "Buna karşın her yenilgiden sonra Türk basını bu yenilgiyi ’öcü’ gibi gösterebiliyor ve takımımızla ilgili bir sürü kuşkular üretebiliyor" dedi. 
     Brezilya’dan birçok kuşkuyla geldiğini, ancak yeteneklerini göstererek Fenerbahçe’nin şampiyonluk kazanmasında yardımcı olduğu kanısını taşıdığını anlatan Brezilyalı yıldız, şöyle devam etti 
     "Oynadığım 30 maçta, 24 gol attım ve 15 gole asist sağladım. Bu rakamlar gösteriyor ki yeterince yardımcı oldum. Zaten bu beni mutlu ediyor. Bunun dışında birçok değişik biçimde gol atabildim, kafayla, faulden, sağ ayakla, sol ayakla ve ceza alanı dışından. Kısacası olabilecek her biçimde." 
     
</TEXT>
</DOC>
