<DOC>
<DOCNO> 321199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/yazar/bila.html </URL>
<DATE> 2005/03/06/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Kıbrıs takvimi 
</HEADLINE>
<TEXT>


AB, Türkiye'nin bir an önce Gümrük Birliği'ni, Güney Kıbrıs'ı da kapsayacak şekilde genişletecek ek protokolü imzalamasını istiyor. 
Ankara'nın, 17 Aralık'ta Brüksel'de bu yönde taahhütte bulunduğu biliniyor. Ancak, hükümetin tercihi, önce Kıbrıs'ta bir çözüm bulunması. 
Brüksel'den gelen ısrar karşısında Ankara, henüz tercihini değiştirmiş değil. 
Yine, "önce çözüm" diyor. 
BM Genel Sekreteri Kofi Annan'ın harekete geçmesini istiyor. 
Buna karşılık Rum tarafı çözüme niyetli gözükmüyor. 
Bu koşullarda Türkiye, alelacele ek protokolü imzalamaktan yana değil. 
Ankara'dan bakıldığında Kıbrıs'la ilgili takvim şöyle görünüyor 
KKTC'de seçimler sonrasında yeni hükümetin kurulması, 
Nisanda cumhurbaşkanlığı seçimlerinin yapılması, 
Cumhurbaşkanlığı seçimlerinden sonra oluşacak koşullarda taşların yerine oturmasının beklenmesi. 
Bunun anlamı şu 
KKTC'de Mehmet Ali Talat başkanlığında yeni hükümet kurulsa bile, nisanda yapılacak cumhurbaşkanlığı seçimi, taşları yeniden yerinden oynatabilir. Talat cumhurbaşkanı olabilir. Bu durumda yeniden hükümet kurulması gerekir. 
Ankara, KKTC'de bu sürecin tamamlanmasını beklemeden yana. 
KKTC'de yeni cumhurbaşkanı ve yeni başbakan belli olduktan sonra AB ile daha net bir biçimde müzakere yürütülür. 
AB'nin de bu süreci beklemesi daha gerçekçi olur. 
Ankara, ayrıca İngiltere'nin dönem başkanlığının Kıbrıs sorununa çözüm getirebileceğine ilişkin görüşünü koruyor. Yılın ikinci yarısına kadar hem Kıbrıs'ta siyasi tablo ve yönetim netleşir hem de İngiltere'nin girişimleriyle yeni bir çözüm sürecine girilebilir. 
Ankara, bu düşüncelerle ek protokolü hemen imzalama eğilimi içinde değil. 
Bu takvimi AB'nin de beklemesinin yararlı olacağını düşünüyor. 



</TEXT>
</DOC>
