<DOC>
<DOCNO> 306658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/magazin/amag.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'nın en güzel kızı Aslı .. 
</HEADLINE>
<TEXT>


23 yaşındaki Türk asıllı Aslı Bayram, "Miss Deutschland 2005" yarışmasında birinci oldu 

RECAİ AKSU Frankfurt 

Aachen kentinde önceki gün düzenlenen yarışmaya, "Batı Almanya Güzeli" unvanıyla katılan hukuk öğrencisi Aslı Bayram, 16 kişilik jüri karşısında ter döktü. Bayram, özellikle sinema oyuncusu Charles Rettinghaus'un "En son ne zaman seks yaptınız " sorusu nedeniyle zor anlar yaşadı. Ancak Rettinghaus, hemen şaka yaptığını söyleyerek Bayram'ı rahatlattı. 

Oyuncu olmak istiyor 
Bayram, Almanya'nın en güzel kızı seçilirken, Berlin'den Angelina Glass ikinci, Struppen'den Claudia Trübenbach da üçüncü sırada yer aldı. Bayram'a, 10 bin euro değerindeki altın tacı, "Miss Deutschland 2004" olan Shermine Shahrivar taktı. "Dereceye gireceğimi biliyordum, ama birinciliği tahmin etmiyordum. Mutlaka okulumu bitireceğim. Hedefim iyi bir oyuncu olmak" diyen Bayram, Paris'teki "Miss Europe" ve Tayland'daki "Miss Universe" yarışmalarında Almanya'yı temsil edecek. 


</TEXT>
</DOC>
