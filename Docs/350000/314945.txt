<DOC>
<DOCNO> 314945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sonyas05.html </URL>
<DATE> 2005/02/13/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Aşk uğruna tahtlarını terk eden krallar... 
</HEADLINE>
<TEXT>

     Selçuk Aval AA 

Uğruna şarkılar söylenen, şiirler yazılan, dağlar delinen, çöllere düşülen ve ölüm bile göze alınan yüce duygu aşk, birçok tarihi olayın da en büyük sebebi... 
     Tarihe malolmuş birçok kudretli hükümdar, devlet adamı ve komutanların yaşadığı büyük aşklar, günümüz insanını kıskandıracak nitelikte ve güçte. 
     MÖ 41'de, Roma ordularının komutanı Antonius, Doğu eyaletlerinin idaresine atandıktan sonra Kleopatra'yı Mısır'ın altın ve buğday ihtiyacını görüşmek üzere Tarsus'a davet eder. Burada başlayan aşk Romalı komutan Oktavius'un saldırısı nedeniyle hüzünle sonuçlanır. Aşıklar Oktavius'un ordularının önünden İskenderiye'ye kadar kaçarlar. Burada ilk önce yakalanacağını anlayan Antonius, daha sonra da Kleopatra intihar eder. 
     
     TRUVA 

     Sinemalarda izlenme rekorları kıran Truva efsanesine göre, Isparta Kralı Menelaos'un karısı güzel Helen ve Truva'nın Prensi Paris arasındaki aşk, 10 yıl süren korkunç bir savaşa neden oldu. Tahta bir atın Truva şehrine alınmasıyla savaş, kanlı bir şekilde sona erdi. 
     
     KANUNİ VE HÜRREM SULTAN 

     Osmanlının kudretli padişahlarından Kanuni Sultan Süleyman ise ''Muhibbi Divanı''ndaki aşk şiirleriyle dikkat çekiyor. Seferdeyken yazdığı mektuplarında şiirlere de yer veren Kanuni Sultan Süleyman'ın, büyük aşkı Hürrem Sultan'a şiirler yazdığı belirtiliyor. 
     Filozof ve şair Pierre Abelard ile öğrencisi Heloise arasındaki dramatik aşk öyküsü de 12. yüzyılda yaşanmasına rağmen birçok sanatçıya esin kaynağı olmuş. 
     Abelard ve Heloise gizlice evlenip bir de çocukları olunca ilişkileri gayri meşru sayılmış ve Heloise'in dayısı, Abelard'ı zor kullanarak hadım ettirmiş. 
     Floransa'da doğan İtalyan yazar Dante Alighieri, ''İlahi Komedya'' adlı eseri ile karşılıksız aşkı Beatrice'yi ölümsüzleştirdi. Dante'nin büyük aşkı Beatrice'yi 9 yaşındayken gördüğü çeşitli kaynaklarda yer alıyor. 
     İngiltere Kralı 8. Edward ise aşkı uğruna tahtında vazgeçmiş. Kral Edward, deli gibi aşık olduğu Amerikalı Wallis Simpson ile evlenmek için tahttan indiğini heyecanlı ama kararlı bir ifadeyle 1936 yılının Aralık ayında radyodan duyurmuş. İki kez evlenip boşanan Simpson için tahtından feragat eden Edward, aşkın ne kadar yüce bir duygu olduğunu tüm dünyaya bir kere daha göstermiş. 
     Arjantin diktatörü Peron, Eva Duarte adlı aktrisle 1944 yılının Ocak ayında deprem felaketzedelerine yardım kampanyasına çağrıda bulunduğu zaman tanışmış. 24 yaşındaki güzel Eva ile 49 yaşındaki albay, kısa bir süre sonra birlikte yaşamaya başlamış. 
     Eva'ya aşkını ''Ona baktım ve dilimin tutulduğunu hissettim'' diye anlatan Peron, bu ilişki yüzünden karalanmış. ''Life'' dergisi, Eva'nın özel yaşamının skandallarla dolu olduğunu öne sürmüş. Her şeye rağmen aşk galip gelmiş ve Peron ile Evita, 22 Ekim 1945'te evlenmiş. 26 Temmuz 1952'de yakalandığı hastalık nedeniyle ölen Eva, tüm Arjantin'i yasa boğmuş. 
     
     GRACE KELLY VE PRENSES SÜREYYA 

     Duru güzellikleri ve zarafetleriyle gönülleri fetheden Grace Kelly ve Prenses Süreyya'nın 1950'li yıllarda başlayan masalımsı aşkları, trajediyle sona ermiş. Ünlü film yıldızı Grace Kelly, 1956 baharında Monaco Prensi Rainier ile muhteşem bir düğünle evlendi. 1982'de bir trafik kazasında yaşama veda edince eşinin ruhunun sarayın her köşesinde hissettiğini söyleyen Prens Rainer ise bir daha evlenmedi. İran Şahı Rıza Pehlevi, İsviçre'de eğitimini sürdüren Süreyya Bahtiyari'nin fotoğrafını görür görmez aşık olmuştu. Pehlevi ve Bahtiyari, 12 Şubat 1951 tarihinde, Tahran'da ''bin bir gece masalları''nı andıran bir düğünle evlendi. Evliliklerinin üzerinden yıllar geçti, ancak Süreyya'nın çocuk sahibi olmaması, yüzyılın büyük aşklarından birinin sonunu getirdi. Şah, baskılara daha fazla dayanamadı ve 13 Şubat 1958'de, Süreyya'dan boşandığını açıkladı. 
     
     AŞK, EFSANEVİ BEATLES GRUBUNUN SONU OLDU- 

     Efsanevi Beatles grubunun solisti John Lennon'un Japon Yoko Ono'ya aşık olmasının, ünlü grubun dağılışına neden olduğu ileri sürüldü. Beatles hayranlarının ''Japon Cadısı'' olarak isimlendirdiği Yoko ile Lennon'un aşkı, 1980'de bir fanatiğin namlusundan çıkan kurşunlarla noktalandı. 
     
     SALVADOR DALİ İLE GALA 

     Dünyaca ünlü ressam Salvador Dali ile tanışan Rus ressam Gala'nın, severek evlendiği eşiyle çocuğunu bırakıp çılgın ressama koştuğu biliniyor. 
     Dali ile 50 yıl geçiren Gala, bu aşktan hiçbir zaman pişmanlık duymadı. Dali'nin Gala'ya olan aşkı ve düşkünlüğü de çalışmalarına yansıdı. 

     
</TEXT>
</DOC>
