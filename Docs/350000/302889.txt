<DOC>
<DOCNO> 302889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/guncel/axgun01.html </URL>
<DATE> 2005/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ermenistan'a kapıyı açmayın' 
</HEADLINE>
<TEXT>


Ermeni işgali nedeniyle 10 yıldır kamplarda yaşayan 1 milyon mülteci, AB'nin 'Türkiye'nin Ermenistan sınırını açması' yönündeki taleplerine tepkili 

SALİHA ÇOLAK Bakü 

AB'nin 17 Aralık zirvesi öncesinde gündeme gelen, "Türkiye'nin Ermenistan sınırını açması" yönündeki talepler, Azerbaycan'da tepkiyle karşılandı. 10 yıldır Ermeni işgalindeki topraklarına dönme umuduyla bir bölümü çadırkentlerde yaşayan Karabağlı yaklaşık 1 milyon mülteciyle Azeri siyasetçiler, "Bu sorun çözülmeden sınır kapısı açılamaz" mesajını verdi. 

Ata toprağına gömün 
Azerbaycan Milli Meclisi Başkanı Murtuz Alesgerov, Lider Kadınlar Birliği Başkanı ve Milletvekili Melahat Hasanova'nın davetlisi olan Türk gazetecilere, sınır konusundaki hassasiyetlerini anlattı ve şunları söyledi 
"Ermeniler işgal ettikleri Azerbaycan topraklarından çekilmezse, Ermenistan ile Türkiye'nin sınırları açılmayacak. 
Görüşmeler sonuç vermezse, başka yollarla topraklarımızı alacağız. Türkiye'den de soykırımın tanınmasını ve toprak istiyorlar." 
Karabağ'dan "yalınayak" kaçtığını anlatan mülteci Melike Mehmedova da, "Tek umudumuz topraklarımıza dönmek, atalarımızın yanına gömülmek" diye konuştu. 

Ayda 10 dolar ve 5 kilo un 

AZERBAYCAN'daki 3 çadırkentten biri olan 14 numaralı kampta, 5 bin 794 kişi yaşıyor. Ayda 10 dolar ve 5 kilo unla barakalarda hayatlarını sürdürmeye çalışan kadınlar, tüm sağlıksız koşullara rağmen çocuk sahibi oluyor. Annelerinin "geleceğimiz" dediği çocuklar, hayatları boyunca çadırkent dışında bir yer görmemelerine rağmen, "evlerine" dönecekleri günü bekliyor. Mülteci aileler, Türk dizilerini de yakından izliyor. 


</TEXT>
</DOC>
