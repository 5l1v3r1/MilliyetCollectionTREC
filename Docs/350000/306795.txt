<DOC>
<DOCNO> 306795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sontur08.html </URL>
<DATE> 2005/01/15/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
İş garantisi var ama işsiz bulunamıyor 
</HEADLINE>
<TEXT>

     Akdeniz Üniversitesi A.Ü Turizm İşletmeciliği ve Otelcilik Yüksekokulu ve Akdeniz Turistik Otelciler Birliği AKTOB tarafından geliştirilen iş garantili meslek kursuna yeterli sayıda başvuru yapılmaması nedeniyle Avrupa Birliği AB tarafından desteklenen program iptal edilme noktasına geldi. 
     AA muhabirine açıklamalarda bulunan A.Ü Turizm İşletmeciliği ve Otelcilik Yüksekokulu Proje Koordinatörü Yrd. Doç. Dr. Serdar Tetik, ''Lise Mezunlarına Turizm Sektöründe Meslek Edindirme Amaçlı Eğitim Projesi''nin, AB'nin ''Katılım Öncesi Hibe Programı İçinde Aktif İşgücü Projeleri Programı'' çerçevesinde A.Ü Turizm İşletmeciliği ve Otelcilik Yüksekokulu ve AKTOB tarafından hayata geçirildiğini söyledi. Programa başvuruların 13-14 Ocak 2005 tarihleri arasında yapılacağının kamuoyuna duyurulduğunu ancak, iş garantili kursa şu ana kadar yeterli başvurunun yapılmadığını kaydeden Tetik, ''İstenilen sayıya ulaşılamazsa hem AB'nin bu proje için hibe edeceği 130 bin Euro boşa gidecek, hem de yeni istihdam kaynaklarının önü kapanacak'' dedi. 
     Projenin üç amacı olduğunu belirten Tetik, birinci amacın, Akdeniz Bölgesi'nde turizm ve diğer sektörlerde halen istihdam edilen lise mezunlarıyla, lise mezunu olup herhangi bir işte çalışmayan işsizlere mesleki otelcilik eğitimi ve turizmde bilgisayarlı muhasebe eğitimi verilmesi olduğunu ifade etti. Yrd. Doç. Dr. Tetik, bu yolla lise mezunlarına turizm sektöründe istihdam edilme olanağı sağlanacağını kaydetti. Tetik, lise mezunu gençlerin iş bulma olanaklarını yükseltmek ve iş sahibi olanların iş kaybetme risklerini bu eğitim programıyla azaltmanın da amaçlandığını bildirdi. 
     Başvurularda sadece lise mezunu olma şartı arandığını da belirten Tetik, projenin iptal edilmemesi için başvuru süresine 19 Ocak 2005 Pazartesi gününe kadar uzattıklarını, programa katılmak isteyenlerin A.Ü Yerleşkesi Olbia Çarşısı'ndaki masaya başvurmalarını istedi. 
     Tetik, başvuru esnasında bir fotoğraf ve lise diploması fotokopisinin istendiğini belirtti. 
     Yeterli başvurunun yapılması halinde ''Mesleki Otelcilik Eğitim Programı'' ve ''Turizmde Bilgisayarlı Muhasebe Eğitim Programı'' adı altında iki eğitim programı uygulanacağını anlatan Tetik, bu programlar sonunda eğitim, staj ve işbaşı izlemeden oluşan üç aşamadan sonra başarılı kursiyerlerin AKTOB bünyesindeki otellerde istihdam edileceğini belirtti. Bunun başlangıç projesi olduğunu ve ilk etapta 180 kişinin alınacağını kaydeden Tetik, gelecek yıllarda, talebe göre kursiyer sayısının artırılacağını sözlerine ekledi. 

     
</TEXT>
</DOC>
