<DOC>
<DOCNO> 307121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sondun20.html </URL>
<DATE> 2005/01/17/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Yurtdışındaki Iraklıların seçmen kayıtları başladı 
</HEADLINE>
<TEXT>

     Irak'ta 30 Ocakta yapılması planlanan seçimlerde yurt dışında yaşayan Iraklıların oy kullanabilmesi için aralarında Türkiye'nin de bulunduğu 14 ülkede seçmen kayıtları başladı. 
     Bağdat'taki Bağımsız Irak Seçim Komisyonu, Kasım ayında, yurtdışında yaşayan Iraklıların da seçime katılabilmesi kararı vermiş ve bu düzenlemeyi sağlaması için Uluslararası Göç Örgütü'nün IOM desteğini almıştı. 
     Merkezi Cenevre'de bulunan IOM'nin başvurduğu, geniş Irak nüfusuna evsahipliği yaptıkları için seçilen 14 ülkenin kabulüyle bu ülkelerde oy kullanacak Iraklıların, 23 Ocak tarihine kadar seçmen kayıtlarını tamamlamaları gerekiyor. Yurt dışındaki Iraklı seçmenler, kayıt yaptırdıkları ülkelerde 28-29-30 Ocak günleri oylarını kullanabilecek. 
     Irak'ta 30 Ocakta yapılması planlanan seçimler için yurt dışındaki 1 milyondan fazla Iraklının seçmen kaydı yaptırarak oy kullanabileceği ülkeler Türkiye, Avustralya, İngiltere, Kanada, Danimarka, Fransa, Almanya, İran, Ürdün, Hollanda, İsveç, Suriye, Birleşik Arap Emirlikleri ve ABD. 
     Oylar, kullanıldığı ülkelerde sayılacak ve yurt dışı oylamanın merkezi olacak Amman'a gönderilecek, Ürdün de sonuçları Bağdat'a iletecek. 
     
</TEXT>
</DOC>
