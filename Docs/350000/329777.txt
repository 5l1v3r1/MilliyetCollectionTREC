<DOC>
<DOCNO> 329777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/guncel/axgun01.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz'ın girişine Fatih Heykeli 
</HEADLINE>
<TEXT>


Fatih Heykeli'nin Kadıköy Mendireği'ne dikileceği ve boyunun 15 metre olacağı açıklandı. Heykel, Fatih'in kişiliğini ve İstanbul'un Fethi'ni yansıtmayı amaçlıyor 

ÖMER ERBİL İstanbul 

Güzel Sanatlar Genel Müdürü Bayram Bilge Tokel, Kültür ve Turizm Bakanlığı'nın İstanbul'a dikmeyi planladığı Fatih Sultan Mehmet heykelinin Kadıköy Mendireği'ne dikileceğini ve boyunun da 15 metre olacağını açıkladı. 
Fatih Heykeli ile ilgili son gelişmeleri Milliyet'e değerlendiren Tokel, "Yasal prosedür devam ediyor. Heykeli eylül ya da ekimde dikmeyi planlıyoruz" dedi. Heykelin, bakanlığın düzenlediği yarışma sonucu belirleneceğini kaydeden Tokel, şöyle devam etti 
"Meslek kuruluşları, üniversiteler ve özel çalışan heykeltıraşlara yazı göndererek yarışmaya davet ettik. Üniversite ve bakanlık yetkililerinden oluşan kurul, kıstaslar çerçevesinde eleme yapıp katılanlardan maketler isteyecek. Bu maketler üzerinden beğenilen heykel kabul edilecek." 
Heykel, Fatih Sultan Mehmet'in hükümdar kişiliğini ve İstanbul'un Fethi'ni yansıtmayı amaçlıyor. Kültür ve Turizm Bakanlığı ayrıca, Edirne'ye de Fatih Sultan Mehmet, Trabzon'a da Yavuz Sultan Selim heykelleri dikecek. Edirne'deki heykelin Trakya Üniversitesi Tıp Fakültesi kavşağına dikileceği ve boyunun 7 ile 10 metre arasında olacağı belirtildi. 

Tahsis için başvurduk 
Trabzon Belediye Başkanı Volkan Canalioğlu, projeyle ilgili olarak şöyle dedi 
"Heykelin yapılacağından haberim yok. Yavuz Sultan Selim'in şehzadeliği şehrimizde geçti. Bu bakımdan bu girişimi olumlu karşılıyoruz. Kanuni Sultan Süleyman'ın da bir heykeli daha önce şehrimize dikilmişti." 


</TEXT>
</DOC>
