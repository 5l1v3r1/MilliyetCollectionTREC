<DOC>
<DOCNO> 314818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/spor/ydilmen.html </URL>
<DATE> 2005/02/13/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Muhteşem ikinci yarı 
</HEADLINE>
<TEXT>



Galatasaray beklendiği şekilde karşısında çok canlı, agresif bir Rizespor buldu. Sahanın her yerinde yaptıkları presle Galatasaray'a oyun oynama imkanı vermediler. Özellikle forvette Okan'ın Song ve Tomas'ı rahatsız edici presi Galatasaray'ın hazırlık pası yapmasını engelledi. 
İlk yarıda oyuna hakim olan, pozisyon üreten Rize takımıydı. Ama Galatasaray bu pres ve rakibin iyi futbolu karşısında oyun disiplininden kopmayarak en azından geriye düşmedi. Rize'nin en büyük problemi, arzusuyla paniği birbirine karıştırmasıydı. 

Roller değişti 
İkinci 45 dakika bambaşka bir görüntü vardı. Galatasaray bu kez presle başladı. Ve çabuk oynadı. Özellikle ilk golü bulduktan sonra, Rize takımı savunmasını orta sahaya çıkarınca ve disiplinden kopunca Ali Sami Yen'de bulmadığı pozisyonları buldu. Kendi kalesinde ise hiç tehlike yaşamadı. Hem farka gitti, hem de oynadığı mükemmel futbolla ligin sonuna kadar bu işte varım dedi. 
Galatasaray'ın en çok beğendiğim özelliği fizik gücü üst düzeyde olması. Maçın uzatma dakikaları dahil, öne geçen Galatasaray kesinlikle savunma yapmadı, rakibinin üzerine gitmeye devam etti. Song bile sağdan hücuma katıldı. Ribery hani "futbolcu şeyinden bellidir" derler ya. Aynen öyle. İyi futbolcu. Çok faydalı olacağını düşünüyorum. 
Maçın en kritik anı hakem Mustafa Çulcu'nun Orhan Ak'a gösteremediği ikinci sarı karttı. 



</TEXT>
</DOC>
