<DOC>
<DOCNO> 331782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonspo19.html </URL>
<DATE> 2005/04/09/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Potada derbi maçtan notlar... 
</HEADLINE>
<TEXT>

     Türkiye Basketbol Ligi'ndeki Galatasaray-Fenerbahçe derbisi öncesi polis ve özel güvenlik yoğun önlem aldı. 
     Ahmet Cömert Spor Salonu'ndaki derbi karşılaşmanın gergin geçeceğinin beklenmesi nedeniyle güvenlik önlemleri üst düzeyde tutulurken, saha ile tribün arasında polis tarafından bir çember oluşturularak, taraftarların sahaya direkt müdahalesinin önlenmesine çalışıldı. 
     Ayrıca, giriş çıkışlarda ve tribün merdivenlerinde de özel güvenlik çalışanları olası olayları önlemek için hazır bulundu. 
     
     FENERBAHÇE'YE 150 KİŞİLİK YER 
     Derbi mücadelesinde Galatasaray, Fenerbahçeli taraftarlar için 150 kişilik yer ayırdı. 
     Sarı-lacivertli taraftarlara biletler 20 YTL'den satıldı. Etrafı polis tarafından kordona alınan bölümde yaklaşık 30 kişilik Fenerbahçeli taraftar grubu maçı izledi. 
     
     FENERBAHÇE'DE EDWARDS KADRODA 
     Fenerbahçe'de sakatlanarak sezonu kapatan Chris Booker'ın sözleşmesinin fesh edilmesinin ardından transfer edilen Corsley Edwards, derbi maçta takım kadrosuna alındı. 
     ABD'li oyuncu, oyuna ilk 5'te başlamadı. 
     
     GALATASARAY TARAFTARINDAN DESTEK 
     TBL'de sıkıntılı günler yaşayan Galatasaray'ı, taraftarları Fenerbahçe ile yapılan derbi maçta yalnız bırakmadı. 
     Ahmet Cömert Spor Salonu'nu dolduran yaklaşık 2 bin kişilik taraftar grubu, takımlarına tezahüratlarla destek verdi. 
     Karşılaşmanın başlamasına kısa bir süre kala sarı-kırmızılı taraftarların bulunduğu tribünde kavga çıkarken, araya giren güvenlik güçleri tartışmanın daha da büyümesini önledi. 
     Derbi maçı, Galatasaraylı yöneticiler Turgay Kıran ile Derya Taşdelenler de izledi. 
     
</TEXT>
</DOC>
