<DOC>
<DOCNO> 329030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sontur05.html </URL>
<DATE> 2005/03/31/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Kış geri geldi 
</HEADLINE>
<TEXT>

     Karadeniz üzerinden gelen yeni bir soğuk ve yağışlı havanın etkisine girecek. Hava sıcaklığı batı bölgelerde hafta sonu yurt genelinde 8-10 derece azalacak. 
     Devlet Meteoroloji İşleri Genel Müdürlüğü'nden verilen bilgiye göre yurdun batısı yarın Karadeniz üzerinden gelen yeni bir soğuk ve yağışlı havanın etkisine girecek. 
     Bu sabah Marmara'nın doğusu ile Karadeniz'de yağmur ve sağanak şeklinde başlayacak yağışlar, bugünden itibaren Doğu Akdeniz kıyıları ile Güneydoğu Anadolu dışında kalan bölgelerde devam edecek. 
     
     Hissedilir derecede azalma 

     Yarın Marmara'nın batısı ile Kuzey Ege kıyıları dışında tüm yurtta yağış bekleniyor. Hava sıcaklığı bugün batı bölgelerde, hafta sonu tüm yurtta 8-10 derece azalacak. 
     Bugün ve yarın görülecek yağışlar yağmur ve sağanak, hava sıcaklığında görülecek azalmayla birlikte Karadeniz kıyılarında karla karışık yağmur, Karadeniz'in iç kesimleri, İç Ege ile İç ve Doğu Anadolu'nun kuzeyinde kar şeklinde olacak. 
     
     Hafta sonu Marmara'da poyraz etkili 

     Rüzgar bugün Marmara ve Kuzey Ege'de, yarın ve 2 nisan cumartesi günleri Marmara, Batı Karadeniz, Kuzey Ege ile İç Anadolu'nun batısında poyrazdan Kuzeydoğu yönlerden kuvvetli ve kısa süreli fırtına şeklinde saatte 70-80 kilometre hızla esecek. 
     Soğuk ve yağışlı hava hafta sonunda yurdun kuzey ve doğu bölgelerinde etkisini sürdürecek. Batı bölgelerde beklenen kuvvetli poyraz, hava sıcaklığında beklenen azalma ile birlikte iç kesimlerde görülecek kar yağışlarının oluşturacağı olumsuz şartlara karşı ilgililerin ve vatandaşların tedbirli olmaları gerekiyor. 
     
     Bursa'da fırtına uyarısı 

     Bursa Valiliği, bölgeyi bugünden itibaren etkisi altına alacak soğuk ve yağışlı havaya karşı vatandaşları tedbirli olmaları konusunda uyardı. Bölge bugün yeni bir soğuk ve yağışlı havanın etkisine girecek. 
     Rüzgarın yarın ve cumartesi günü poyrazdan kuvvetli ve kısa süreli fırtına şeklinde saatte 70-80 kilometre hızla eseceği belirtiliyor. 
     
     Doğu'da 362 köy yolu kapalı 

     Doğu Anadolu Bölgesi'nde kar yağışı nedeniyle 362 köy yolu ulaşıma kapandı. Ağrı'da 130, Erzurum'da 120, Erzincan'da 50, Iğdır'da 15, Bingöl'de 13, Muş'ta12, Kars ve Ardahan'da 11'er köy yolu olmak üzere 362 köy yolu kar yağışı nedeniyle ulaşıma kapalı bulunuyor. 
     Kardan kapanan Ardahan-Posof yolu ulaşıma açılırken Ardahan-Şavşat yolunda ise çalışmalar sürüyor. Erzurum'da dün sabah saatlerinde başlayan kar yağışı bugün de etkisini sürdürecek. 
     
</TEXT>
</DOC>
