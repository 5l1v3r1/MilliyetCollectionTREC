<DOC>
<DOCNO> 330777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonspo01.html </URL>
<DATE> 2005/04/06/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Avrupa Şampiyonlar Ligi'nde dün gece... 
</HEADLINE>
<TEXT>

     Futbolda Avrupa Şampiyonlar Ligi'nde çeyrek final ilk maçlarından 2'si bu gece yapıldı. 
     Liverpool kentindeki Anfield Road Stadı'ndaki maçta, İngiltere'nin FC Liverpool takımı, sahasında İtalya'nın FC Juventus Torino takımını 2-1 yenerek, rövanş için avantaj sağladı. 
     Karşılaşmada İngiliz ekibinin gollerini, 10. dakikada Hyypa ve 25. dakikada Garcia, İtalyan takımının tek golünü ise 63. dakikada Cannavaro kaydetti. 
     
     AVANTAJ PSV'YE GEÇTİ 

     Lyon kentindeki Gerland Stadı'nda yapılan diğer maçta ise Fransa'nın Olympique Lyon takımı ile Hollanda'nın PSV Eindhoven takımı 1-1 berabere kaldılar. Maçta goller, evsahibi takım adına 12. dakikada Malouda, konuk ekip adına da 79. dakikada Cocu'dan geldi. 
     Bu 2 karşılaşmanın rövanşı, 13 Nisan Çarşamba gecesi yapılacak. 
     
     MİLANO DERBİSİ 

     Şampiyonlar Ligi’nde çeyrek final heyecanı sürerken, gözler bugünkü Milan - İnter derbisine çevrildi. Bu müthiş Milano derbisinde Kırmızı Siyahlı ekip ilk maçta favori gösterilirken, futbol otoriteleri İnter’den de sürpriz bekliyor. Ezeli rakiplerin bu sezon ligde yaptığı iki karşılaşmada Milan ilk mücadeleyi 1-0 kazanmış, ikinci kapışma ise golsüz sona ermişti. 21.45’teki Milan-İnter maçı STAR’dan naklen yayınlanırken, gecenin diğer kapışmasında kupanın favorisi Chelsea, Alman panzeri Bayern Münih’i konuk edecek. 

     
</TEXT>
</DOC>
