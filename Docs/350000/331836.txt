<DOC>
<DOCNO> 331836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/ekonomi/eko02.html </URL>
<DATE> 2005/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks 26.200'den desteklere yöneldi 
</HEADLINE>
<TEXT>


26.400'deki güçlü direnci test edemeden dönen endekste yeni halka arzlar ve iptal edilen TEKEL ihalesi satışların etkisini artırabilir 

Zeynep Candan Aktaş 

Daralan hacimle 26.229'a dek süren alımlar 26.400'lerdeki güçlü direnç bölgesinden gelen satışlarla etkisini kaybetti. Endeks en düşük 25.187 görürken, kapanış 25.786'dan gerçekleşti. Haftanın önemli ekonomik olayları enflasyon rakamları, dış ticaret açığı ve IMF görüşmeleriydi. 
Enflasyon özellikle ÜFE'de 1.26 düzeyindeki artışla piyasalarda biraz şaşkınlık yarattı. Tüfe ise 0.26 düzeyinde arttı. ÜFE'deki artışın rekor seviyelerde seyreden petrol fiyatlarından kaynaklandığı yorumları ağırlıktaydı. Diğer taraftan cari açık yine beklentilerin üzerinde artış göstererek şubatta 2.3 milyar dolara ulaştı. Yılın ilk iki ayındaki cari açık rakamı 3.8 milyar dolar oldu. 
Yaz aylarında cari açıktaki artış oranın, hız keseceği beklentileri devam ediyor. Haftanın son günü TEKEL ihalesine teklif gelmediği için ihalenin iptal edildiği açıklandı. Bunun piyasalar üzerinde bir miktar olumsuz etkisi gözlenebilir. Bir taraftan da halka arzlar Akmerkez, Trabsonspor ve Petkim devam ediyor. Petkim'de önümüzdeki hafta yapılacak roadshow'ların ardından kesin talepler alınacak. Petkim'e gelecek talep piyasa üzerinde satış baskısı yaratabilecekken, olabilecek yabancı talebi ve yeni para girişleri daha sonraki haftalarda piyasalara moral verebilir. 
Teknik analiz açısından bakıldığında daralan hacim ve kısa vadeli göstergelerin satış eğilimi çok beklenmeyen bir gelişme yaşanmaz ise bu hafta desteklere geri çekilme izlenebileceğini gösteriyor. 25.500 desteğinin aşağı kırılması halinde 25.200 ve 24.800 destekleri önem kazanıyor. Daha güçlü destek ise 24.400 seviyelerinde. Yukarıda güçlü direnç 26.400'de iken ara direnç 26.000 seviyelerinde. 
Bol kazançlı haftalar dileğiyle. 


</TEXT>
</DOC>
