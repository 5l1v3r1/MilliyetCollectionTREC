<DOC>
<DOCNO> 321328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/dunya/adun.html </URL>
<DATE> 2005/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hemen çekil' 
</HEADLINE>
<TEXT>


Lübnan'daki Suriye birliklerinin aşamalı olarak çekileceğini açıklayan Beşar Esad'a, ABD, İngiltere ve Fransa'nın tepkisi böyle oldu 

DIŞ HABERLER SERVİSİ 


Önceki gün Suriye parlamentosunda yaptığı konuşmada, Lübnan'daki birliklerin önce Bekaa Vadisi'ne, oradan Lübnan - Suriye sınırına aşamalı olarak çekileceğini açıklayan Suriye Devlet Başkanı Başar Esad'a, ABD, Fransa ve İngiltere gibi büyük güçler ile BM'nin cevabı "Hemen ve tamamen çekil " oldu. Lübnan Savunma Bakanlığı'ndan dün yapılan açıklamada da, Şam'ın Lübnan'daki askerlerini bugünden itibaren Bekaa'ya çekmeye başlayacağı belirtildi. 
Beşar Esad'ın açıklamasına ilk tepki ABD'den geldi. Beyaz Saray Sözcüsü Dan Barlett, uluslararası toplumun Esad'ın Lübnan'da kısmi önlemler almaya devam etmesine izin vermeyeceğini belirtirken, İngiltere Dışişleri Bakanı Jack Straw "Suriye birliklerinin BM Güvenlik Konseyi'nin 1559 sayılı kararı uyarınca hemen Lübnan'dan çekilmesini bekliyoruz" diye konuştu. 

BM temsilci yolluyor 
Esad'ın konuşmasını "not ettiklerini" belirten Fransa Dışişleri Bakanı Michel Barnier de, "somut ve kesin eylemler görmek istediklerini" bildirdi. Barnier, "Önemli olan, Suriye askerleri ile istihbarat servislerinin çekilmesinin etkili ve tam olmasıdır" dedi. 
Birleşmiş Milletler Genel Sekreteri Kofi Annan'ın sözcüsü Fred Eckhard da, Annan'ın özel temsilcisi Terje Roed - Larsen'i Beyrut ve Şam'a göndererek Suriye'nin Lübnan'dan tamamen ve hemen çekilmesi için baskı yapacağını söyledi. Avrupa Birliği'nin Dış İlişkiler Temsilcisi Javier Solana ise, Suriye'nin mümkün olduğunca çabuk bir şekilde çekilmeye ilişkin açık bir takvim vermesi gerektiğini söyledi. 
Lübnan Savunma Bakanı Abdürrahim Murad, Şam'da bugün yapılması beklenen Lübnan - Suriye zirvesi sonrası, Suriye askerlerinin Bekaa Vadisi'ne çekilme işleminin başlatılacağını söyledi. 

Esad Ben Saddam Hüseyin değilim 

Suriye Devlet Başkanı Beşar Esad, Amerikan Time dergisine verdiği demeçte, "Saddam Hüseyin değilim. İşbirliği istiyorum" diye konuştu. Beşar Esad, Suriye'nin Lübnan'ın eski Devlet Başkanı Refik Hariri'nin öldürülmesinden en çok etkilenen ülke olduğunu belirtti. 


</TEXT>
</DOC>
