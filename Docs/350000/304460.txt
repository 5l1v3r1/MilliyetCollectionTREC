<DOC>
<DOCNO> 304460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur38.html </URL>
<DATE> 2005/01/07/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Eski bakan Vuralhan cezaevine gönderildi 
</HEADLINE>
<TEXT>

     ''Dolandırıcılık'' ve ''Çek Kanunu'na muhalefet etmek'' suçlarından hakkında 1 yıl 7 ay 24 gün kesinleşmiş hapis cezası bulunan eski Milli Savunma bakanlarından Ercan Vuralhan Kartal Cezaevi'ne gönderildi. 
     Ercan Vuralhan, Asayiş Şube Müdürlüğü'ndeki işlemlerinin tamamlanmasının ardından İstanbul Adliyesi'ne getirildi. 
     İşlemlerinin yapılması sırasında basın mensuplarına açıklamada bulunan Vuralhan, bugüne kadar hakkında açılmış ya da kendisinin açtığı hiçbir davadan kaçmadığını bildirerek, ''Burada da bir kaçma, yakalama durumu yoktur'' dedi. 
     Türk adaletine güvendiğini kaydeden Vuralhan, ''Ortada büyük sansasyon yaratacak bir durum yoktur. Ticari bir davadan oluşmuş durumdur. Birazdan görüşeceğim. Ben adalete güveniyorum. Haklarımı sonuna kadar takip edeceğim'' diye konuştu. 
     İnfaz Savcısı Yunus Kiremit tarafından adli işlemleri yapılan Vuralhan, kesinleşmiş hapis cezasının infazının yapılması amacıyla Kartal Cezaevi'ne gönderildi. 
     Vuralhan hakkında Ankara 1. ve 9. Asliye Ceza Mahkemeleri'nden ''dolandırıcılık'' ve ''Çek Kanunu'na muhalefet etmek'' suçlarından kesinleşmiş 1 yıl 7 ay 24 gün kesinleşmiş hapis cezası olduğu ve Vuralhan'ın cezasının infazının tamamlanması için yaklaşık 8 ay cezaevinde kalacağı öğrenildi. 
     
</TEXT>
</DOC>
