<DOC>
<DOCNO> 321554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonspo25.html </URL>
<DATE> 2005/03/07/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
İki şampiyon aynı dizide... 
</HEADLINE>
<TEXT>

     Merve Yapımcılık Şirketi tarafından çekilmesi planlanan ''Er Meydanı'' isimli televizyon dizisinde, Avrupa, Dünya ve Olimpiyat Şampiyonu Hamza Yerlikaya'nın babası rolünü yine eski şampiyon güreşçilerden, eski Güreş Federasyonu Başkanı Ahmet Ayık oynayacak. 
     Türk Güreş Vakfı'nın başkanlığını da yapan FILA Üyesi, eski Avrupa, Dünya ve Olimpiyat Şampiyonu Ahmet Ayık, ''Er Meydanı''nda, iki oğlunu da güreşçi olarak yetiştirmek isteyen bir babayı canlandıracak. Adana Devlet Tiyatrosu sanatçısı Cesim Mehmet Doğan ve Onur Ünlü tarafından hazırlanan senaryoya göre Ahmet Ayık'ın başlangıçta güreşe ilgi duymayan küçük oğlu rolünü üstlenecek olan Hamza Yerlikaya, daha sonra şampiyon bir güreşçi olan ağabeyinin trafik kazası sonucu sakat kalması üzerine, onun ideallerini yaşatabilmek için bu spora başlayacak. 
     Dizide Hamza Yerlikaya'nın babası rolünü oynamayı kabul ettiğini açıklayan Ahmet Ayık, ''Daha önce de bir televizyon filminde Kurtdereli Mehmet Pehlivan'ı canlandırmıştım. Türk güreşine yarar sağlayabilmek için ne gerekiyorsa yaparım'' diye konuştu. 
     Merve Yapımcılık Şirketi sahibi Adem Oruç ise başlangıç olarak 13 bölüm olarak planlanan dizinin maliyetinin yaklaşık 1 milyon 700 bin Dolar olacağını belirterek, şunları söyledi 
     ''Gerekli finansmanın Türk Tanıtma Fonu'ndan sağlanması için yetkililerle görüşeceğiz. Bu konuda Türk Güreş Vakfı da devreye girecek. Ayrıca dizinin çekimleri tamamlandıktan sonra FILA aracılığıyla farklı ülkelerde de yayınlanmasını hedefliyoruz. Bu dizinin Türkiye'de güreşin okullara da girmesinde önemli katkı yapacağına inanıyoruz.'' Adem Oruç, çekimlerini Kayseri'de gerçekleştirmeyi planladıkları dizi filmde rol alması için Başbakan Recep Tayyip Erdoğan'a da öneri götüreceklerini sözlerine ekledi. 
     
</TEXT>
</DOC>
