<DOC>
<DOCNO> 320280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun17.html </URL>
<DATE> 2005/03/03/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
ABD, Saddam'ın subaylarına bel bağladı.. 24 eski Generale yeni görev 
</HEADLINE>
<TEXT>

     Amerikalılar, devirdikleri Irak lideri Saddam Hüseyin'in subaylarına orduda yeniden görev veriyor. 
     Bağdat'taki en yüksek rütbeli Amerikan generali Karl Horst, havaalanı yakınlarındaki Amerikan üssünde dün düzenlenen törende, Saddam'ın tekrar görevlendirilen bazı generallerine ''sevgiyle sarıldı'', her birini yanaklarından birkaç kez öptü. 
     37 yılını Irak ordusunda geçiren, Saddam tarafından 24 kez üstün başarı ve cesaret madalyasıyla ödüllendirilen 57 yaşındaki Cevat Eddini de, yeni kurulan 41. tugaya komutan atandı. 
     Amerikan ordusu, işgalin üzerinden iki yıl geçtikten sonra artık bir tek şey düşünüyor General Eddini gibi adamları, yeni ordunun sevk ve idaresine hazırlamak ve asker sayısını azaltınca bayrağı onlara devretmek. 
     General Eddini, törende yaptığı konuşmada, ''Ülkemin yönetimine, teröristlerin bertaraf edilmesine, güvenlik ve asayişin sağlanmasına katkıda bulunmam gerektiğini düşündüm'' dedi. 
     Şimdilik 215 askerden oluşan, ancak zamanla asker sayısı 5 bine ulaşacak olan Eddini'nin tugayı, 6 aya kadar Bağdat'ın doğusunun bir kesiminin güvenliğinden sorumlu olacak. 
     Irak ordusunda şu an yaklaşık 50 bin asker bulunuyor. Bu sayı, yıl sonuna kadar 150 bine yükseltilecek. 
     
</TEXT>
</DOC>
