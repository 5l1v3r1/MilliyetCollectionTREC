<DOC>
<DOCNO> 342979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/soneko41.html </URL>
<DATE> 2005/05/16/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Rutledge Basel II çok sert bir reçete 
</HEADLINE>
<TEXT>

     Amerikan Merkez Bankası FED New York Banka Denetim Grubundan Sorumlu Başkan Yardımcısı William Rutledge, ABD’de bankaların çoğunun Basel I’de kalacağını düşündüklerini, uluslararası çok büyük bankaların ise Basel II’yi tercih edeceklerini kaydetti. 
     Rutledge, Merkez Bankası tarafından düzenlenen "Finansal İstikrar ve Basel II’nin Etkileri" konulu uluslararası konferansta yaptığı konuşmada, Basel II’nin küresel istikrar açısından önemli bir unsur olacağını vurguladı. 
     FED’nin hem banka denetleyicisi hem de bir merkez bankası olarak önemli sorumlulukları bulunduğunu ifade eden Rutledge, Basel II’nin denetleyici yaklaşımlarının önemli bir parçası olacağını söyledi. 
     Rutledge, Basel II’nin daha geliştirilmiş ve karşılaştırılabilir risk unsurlarını beraberinde getireceğini, bankaların risk uygulamalarını geliştireceğini belirtti. 
     Basel II’nin bazı olumsuz etkileri olabileceğine ve bunların yaklaşımlara dahil edilmesi gerektiğine dikkat çeken Rutledge, "ABD’de bankaların çoğunun Basel I’de kalacağını düşünüyoruz. 
     Uluslararası çok büyük bankalar Basel II’yi tercih edecek" dedi. 
     William Rutledge, risk almayı sermaye yeterliliği ile adlandıran ve kredi riskinin azaltılmasıyla ilgili standartları ön plana çıkaran Basel II’nin uygulanmasının, denetçiler ve piyasa katılımcılarına riski daha iyi algılamaları için faydalı olacağını, bankaların iç metodolojilerinin gelişmesine katkı sağlayacağını vurguladı. 
     
     "BASEL II ÇOK SERT BİR REÇETE" 
     London School of Economics’den Prof. Charles Goodhart da, Basel I’in hiç istemeden banka kredilerinin niteliğini kötüleştirdiğini söyledi. 
     Basel II’nin Türkiye gibi ülkelerde bankaların sermaye yeterlilik rasyosunun artmasını sağlayacağını vurgulayan Prof. Goodhart, "Basel II’nin bilinen avantajlarının yanı sıra bazı dezavantajları da var. 
     Mesela Basel II ile bankalar aynı baskılara benzer yanıtlar verecek. 
     Basel II, Basel I’e göre daha karışık. Her şeye rağmen aslında risk ölçümünde hala kaba yaklaşımları var. Oldukça katı kuralları var, sert bir reçete getiriyor" şeklinde konuştu. 
     Prof. Goodhart, Basel II’nin kredi düzenlemesinde nihai nokta olmadığına işaret ederken, "Basel II, zannetmeyin ki şu haliyle son sözü söyledi. Belli açılardan evrimleşecek. Ancak 10 yıldan sonra yeni sistemin yerleştiğine, oturduğuna kanaat getirebiliriz" diye konuştu. 
     Dünya Bankası Finansal Sektör Operasyonları ve Politika Birimi Yöneticisi Gerard Caprio ise, Basel kriterlerinin daha ziyade kamu menfaati düşüncesini taşıdığını ve Dünya Bankası ile IMF’in de en iyi uygulama standartlarını benimsediğini söyledi. 
     
     "BIRAKALIM İLK ÖNCE ZENGİN ÜLKELER BENİMSESİN" 
     Basel kriterlerinin gelişmekte olan ülkelerde uygulanabilir olduğunu belirten Caprio, "ama bırakalım ilk önce zengin ülkeler Basel’i benimsesin" dedi. 
     Avrupa Birliği Komisyonu Bankacılık ve Finansal Kuruluşlar Ülke Uzmanı Iris Jandrasits de, AB’ye üye 25 ülke için Basel II’nin 2006 sonunda tam uygulama aşamasına gelmek zorunda olduğunu söyledi. 
     Bankacılık ve sermaye yeterlilik konularında olmak üzere iki direktifi değiştirdiklerini ve bir esneklik getirdiklerini anlatan Jandrasits, 1 Ocak 2007’den itibaren Basel’in yatırım şirketlerine de uygulanacağını kaydetti. 
     
</TEXT>
</DOC>
