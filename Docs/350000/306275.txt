<DOC>
<DOCNO> 306275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonyas21.html </URL>
<DATE> 2005/01/13/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
İstiridye kabuğundaki İsa 
</HEADLINE>
<TEXT>

     İsviçre'de İsa peygamberin yüzünün görüldüğü iddia edilen istiridye kabuğu alıcısını bekliyor. 
     Yerel basına göre, Roche kentinde lokanta işleten Matteo Brandi, iki yıl kadar önce dükkanında istiridye ayıklarken, kabuklardan biri eline ''yapıştı.'' Le Matin gazetesine konuşan Brandi, ''Atmak istediğim kabuk elime yapışıp kaldı. Sanki bana sesleniyordu'' dedi. 
     Brandi, kabuğu incelediğinde üzerinde ağız, burun ve bir yüzük resmi bulunduğunu gördüğünü ve kabuğu o günden bu yana özenle sakladığını anlattı. 
     Üzerinde kutsal anlam atfedilen şeyler bulunan ilginç nesnelerin yüklü para karşılığında satıldığını öğrenince aynı şeyi yapmaya karar verdiğini belirten lokantacı, ''malına'' henüz değer biçemediğini, ancak gelecek önerilere açık olduğunu bildirdi. Kabuğu banka kasasında sakladığını söyleyen ve konuyu Vatikan yöneticilerine de götürmeyi düşünen Brandi, ''Belki müzeleri için kabukla ilgilenirler'' dedi, ancak kabuktaki o resmin İsa olduğu sonucuna nasıl vardığına açıklık getirmedi. 

     
</TEXT>
</DOC>
