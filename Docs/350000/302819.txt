<DOC>
<DOCNO> 302819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sontur03.html </URL>
<DATE> 2005/01/02/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Cezaevlerinde açık görüş başladı... 
</HEADLINE>
<TEXT>

     Tutuklu ve hükümlüler, yeni yıl dolayısıyla yakınlarıyla açık görüş yapmaya başladı. 
     Adana, Ankara, Antalya, Bakırköy-Metris, Bayrampaşa Kapalı, Bayrampaşa H Tipi, Bursa E Tipi, Gaziantep E Tipi, İzmir-Buca ve Ümraniye E Tipi Kapalı cezaevlerinde kalan hükümlü ve tutuklulara, bugün, yarın ve 4, 5 ve 6 Ocak tarihlerinde açık görüş imkanı tanındı. 
     Aydın, Bursa H Tipi, Denizli D Tipi, Diyarbakır E Tipi, Isparta, Kartal, Kayseri, Konya, Manisa, Mersin, Muğla Kapalı cezaevlerinde kalan hükümlü ve tutuklular, bugün, yarın, 4 ve 5 Ocak tarihlerinde açık görüş yapacak. 
     Diğer bütün ağır ceza merkezi cezaevlerinde kalan hükümlü ve tutuklulara bugün, yarın ve 4 Ocak tarihlerinde açık görüş yaptırılacak. 
     Mülhakat cezaevlerinde bir merkeze bağlı küçük cezaevleri kalan hükümlü ve tutuklular ise bugün ve yarın açık görüş yapacak. 
     Sayıları ve konumları değerlendirilmek suretiyle adli suçlardan tutuklu ve hükümlüler ile Terörle Mücadele Kanunu ve Çıkar Amaçlı Suç Örgütleriyle Mücadele Kanunu'na muhalefetten hükümlü ve tutuklular için ayrı gruplar oluşturulacak, her grubun görüş günleri ve saatleri cumhuriyet başsavcılıkları ile cezaevi idareleri tarafından tespit edilecek. 
     Bu grupların aynı zamanda ve aynı görüş mahallinde birlikte bulundurulmaması sağlanacak. 
     Kınama cezası dışında disiplin cezası alan ve cezaları kaldırılmayan hükümlü ve tutuklular, açık görüşten yararlandırılmayacak. 
     
     İKİNCİ DEFA GÖRÜŞE İZİN YOK 

     Hükümlü ve tutuklular, belgelendirmek suretiyle sadece ana, baba, kardeş, eş ve çocuklarıyla görüştürülecek. Bu kişiler dışında, görüşme yapılmasına izin verilmeyecek. 
     Hükümlü ve tutukluların, eşi olduğunu belirterek görüş yapmak isteyen kişilerden, resmi nikahlı eş olduklarına ilişkin belge istenecek. 
     Ancak ana, baba, eş, kardeş ve çocuğu olmayan hükümlü ve tutukluların, üçüncü dereceye kadar olan akrabaları, büyükbabası, büyükannesi ve torunlarından en çok üç kişi ile önceden haber verilmesiyle ve belgelendirilmesi kaydıyla cumhuriyet başsavcısının izniyle görüş yapmaları sağlanacak. 
     Belirtilen gün ve saatler dışında görüş yaptırılmayacak. Bir defa görüş yapan hükümlü ve tutuklular ile ziyaretçilere, ikinci defa izin verilmeyecek. 
     Açık görüşler, görüş süresi bir saatten az olmamak kaydıyla, 09.00-17.00 saatleri arasında yaptırılacak. 
     Normal haftalık ziyaretler ile aylık eş, çocuk, anne ve baba ziyaretleri, genelgede belirtilen ziyaret günleri ile art arda geldiği takdirde, bu ziyaretler açık görüş genelgesinde belirtilen ziyaretlerden iki gün sonra gerçekleştirilecek. 
     Açık görüşü izlemek, röportaj yapmak, görüntülemek veya fotoğraf çekmek üzere başvuruda bulunan yazılı ve görsel basın kuruluşlarına, kamuoyunda yanlış anlaşılma, tartışma ve polemiklere neden olduğu gerekçesiyle izin verilmeyecek. 
     
     İSTANBUL'DAKİ CEZAEVLERİNDE AÇIK GÖRÜŞ BAŞLADI 

     İstanbul'daki cezaevlerinde kalan tutuklu ve hükümlüler, yeni yıl dolayısıyla yakınlarıyla açık görüş yapmaya başladı. 
     Bayrampaşa, Metris, Ümraniye ve Kartal cezaevlerinde kalan tutuklu ve hükümlülerin yakınları, sabahın erken saatlerinden itibaren cezaevlerinin önünde uzun kuyruklar oluşturdu. 
     Anne, baba, eş ve çocukların yararlandığı açık görüş, saat 08.30 cezaevine girişlerle başladı. Sıkı kontrolün uygulandığı cezaevlerine girişlerde, herhangi bir eşya veya paranın içeri sokulmasına izin verilmedi. 
     Açık görüşler, 6 Ocak'ta tamamlanacak. 
     
</TEXT>
</DOC>
