<DOC>
<DOCNO> 322070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/spor/spo06.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Afrika yasta 
</HEADLINE>
<TEXT>



İki çocuk öldü 
MADAGASKAR'DA oynanan bir maçta tribünde yaşanan izdihamda iki çocuk yaşamını yitirdi. Ravinala ile G.Afrika'nın Kaizer Chiefs takımları arasında yapılan karşılaşmada stad yetkililerinin kapıları açarak dışarıda bekleyen yüzlerce taraftarı içeri almak istemeleri üzerine tribünde izdiham yaşandığı bildirildi. Tamamen dolu olan 20 bin kişilik stadın kapılarına yüklenen kalabalık yüzünden içerideki insanların ezilme tehlikesi geçirdiği ve yaralanan iki çocuğun hastanede öldüğü açıklandı. 

45 taraftar da yaralı 
ÇOCUKLARIN yaşlarının tespit edilemediği üzücü olayda 45 taraftarın da yaralandığı ifade edildi. Ravohogny Hastanesi'nden yapılan açıklamada yaralıların büyük bir bölümünün durumunun iyi olduğu kaydedildi. Tribünde yaşanan olaylara rağmen devam eden karşılaşma konuk ekip Kaizer Chiefs'in 1 -0'lık üstünlüğüyle sona erdi. Yine Afrika'da 2001 yılında meydana gelen tribün izdihamlarında Gana'da 123, Güney Afrika'nın Johannesburg kentinde de 43 seyirci yaşamını yitirmişti. 


</TEXT>
</DOC>
