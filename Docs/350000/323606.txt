<DOC>
<DOCNO> 323606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun17.html </URL>
<DATE> 2005/03/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Washington Post Türk ordusu demokrasi bekçisi modeli olabilir 
</HEADLINE>
<TEXT>

     Orta Doğu'daki grupların demokrasi sürecine katılımlarının sağlanabileceği, anayasal düzene saygının ise, Türkiye'de olduğu gibi ulusal ordu tarafından gerçekleştirilebileceği yorumu yapıldı. 
     ABD'de yayınlanan Washington Post gazetesi köşe yazarı Jackson Diehl, Orta Doğu'daki grupların demokratik siyasete katılımlarının sağlanmasına ilişkin değerlendirmelerini içeren bir makale kaleme aldı. 
     Diehl, Lübnan'da geçen hafta Hizbullah tarafından gerçekleşen kitle gösterilerinin, Orta Doğu'daki özgürlük yanlısı hareketi teyid ettiği ancak ABD ve onun bölgedeki müttefikleri için bir başarısızlığı simgelediğini ifade etti. Diehl, gösterilerin aynı zamanda, "Hizbullah, Hamas ve diğer İslami hareketlerin, bölgedeki yeni politikalara dahil edecek Arap uyanışı için gerekli olan bir sonraki aşamanın başlangıç noktası olabileceğini" ifade etti. 
     Gösterilerin, adı geçen grupların halkın görüşüne karşı hassas olduklarını ortaya koyduğuna dikkat çeken Diehl, bu grupların sadece silahlı güçler olmadığını, Lübnan, Mısır ve Filistin'de pek çok seçmeni yönlendirebileceğini de kaydetti. Diehl, Hizbullah ve Hamas'ın iyi silahlanmış gruplar olduğunu ve kolayca yenilgiye uğratılamayacaklarını da belirtti. 
     Diehl, "Başkan Bush'un demokrasi yanlısı ekibi için fırsat burada yatıyor" derken, İslamcılar'ın, güçlerini bombalama ve intihar eylemleri ile göstermek yerine siyasetle ortaya koymaya ikna edilmeleri halinde, bu hareketlerin saldırgan hücrelerinden ve aşırı eğilimlerinden uzaklaştırılabileceğini savundu. 
     
     "İSLAMİ ZAFER FELAKET DEĞİL, ORDU BEKÇİ OLUR" YAKLAŞIMI 
     Diehl, Hizbullah ve Hamas gibi grupların desteğine önem verdiği kamuoyunun yıllar süren tiranlıklar ve terörizmin ardından demokratik siyaseti gelecek vaadeden bir alternatif olarak görmeye başladığına dikkat çekti. ABD'nin bölgede şimdiye dek uyguladığı politikanın da değişmesi gerektiğini öne süren Diehl, "Amerikan Orta Doğu politikasının uzun zamandır süregelen ilkelerinin birkaçı gözden geçirilmezse, strateji işlemez. Bunlardan biri de, demokratik bir seçimde bir İslami zafer kazanılmasının felaket olacağı inancıdır" diye yazdı. Diehl, "Anayasaya saygı, Latin Amerika'da olduğu gibi bölgesel anlaşmalarla ya da Türkiye'de olduğu gibi ulusal ordu tarafından sağlanabilir" ifadelerini kullandı. 
     
</TEXT>
</DOC>
