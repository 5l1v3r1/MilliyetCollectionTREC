<DOC>
<DOCNO> 345012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/soneko19.html </URL>
<DATE> 2005/05/23/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Karsan, Peugeot için uzun partner üretecek... 
</HEADLINE>
<TEXT>

     Karsan Otomotiv Sanayii ve Ticaret A.Ş, Peugeot için geliştirdiği Uzun Partner modelinin üretimini de yapacak. 
     Karsan Otomotiv’den yapılan açıklamada, Peugeot ile varılan anlaşma doğrultusunda, 2004 yılı içerisinde tasarımı ve prototipi Karsan tarafından geliştirilen uzun Partner modelinin üretiminin şirket tarafından gerçekleştirileceği belirtilerek, "Böylelikle tasarım, mühendislik ve prototip araç imalatı alanlarında da kendini ispat eden Karsan, Peugeot Partner’in bu uzun versiyonunun üretimine Aralık ayında başlayacak" denildi. 
     Öncelikle iç pazarda satılacak ve daha sonra çevre ülkelere ihracatı gerçekleştirilecek olan bu yeni modelin üretiminden yılda 50 milyon avroluk ek satış hasılatı elde edilmesi hedefleniyor. 
     Karsan Genel Müdürü Mehmet Can Karabağ, Uzun Partner projesinin mevcut kapasitenin daha çok kullanılmasına yönelik bir yatırım olduğunu ifade ederek, "Karsan fabrikası birçok modeli eş zamanlı üretebilecek şekilde tasarlandı. Bu proje ile mevcut kapasitemizi kullanacağız" dedi. 
     Verilen bilgiye göre, 4.5 milyon avroluk yatırım gerektiren uzun Partner modelinin üretimi başlangıçta 100 kişiye ek istihdam yaratacak. 
     Karsan’a yılda yaklaşık 5 bin adetlik ek üretim sağlayacak Uzun Partner projesinin devamı olarak pick-up, taksi, soğutuculu araç gibi diğer türevlerinin üretimi için de çalışmalar devam ediyor. 
     Karsan’dan konuya ilişkin Borsa’ya gönderilen açıklamada da, şirket ile Automobiles Peugeot arasında imzalanan anlaşmalarla, şirketin halen ürettiği Peugeot Partner modeli ile ilgili lisans süresinin 31 Aralık 2006 tarihinden 30 Haziran 2008 tarihine kadar, Peugeot J9 modeli ile ilgili lisans süresinin de 31 Aralık 2006’dan 31 Aralık 2007 tarihine uzatıldığı bildirildi. 
     
</TEXT>
</DOC>
