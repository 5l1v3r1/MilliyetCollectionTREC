<DOC>
<DOCNO> 319334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonspo36.html </URL>
<DATE> 2005/02/28/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Aktuğ Avrupa kulüpleri oyuncumuza talip olursa, değerlendiririz 
</HEADLINE>
<TEXT>

     Trabzonspor Kulübü Başkanı Atay Aktuğ, oyuncularına Avrupa'nın iyi kulüplerinde transfer teklifi gelmesi durumunda bunu değerlendirebileceklerini söyledi. 
     Aktuğ, Trabzonspor Sportif Yatırım ve Ticaret A.Ş.'nin halka arzı ile ilgili Swiss Otel'de düzenlenen toplantının ardından gazetecilerin sorularını yanıtladı. 
     Fatih Tekke'nin Avrupa kulüplerine transfer olup olmayacağı şeklindeki bir soru üzerine Atay Aktuğ, şu anda böyle bir kararlarının olmadığını ifade ederek, ''Ancak Avrupa'nın Barcelona, Real Madrid ve Milan gibi iyi kulüpleri hangi oyuncumuzu isterse, iyi de para verirlerse oturup konuşuruz. Neden gitmesinler, Türkiye'yi Avrupa'da temsil ederler'' dedi. 
     Aktuğ, BJK İnönü Stadı'nda Beşiktaş-Sakaryaspor maçında yaşanan olaylarla ilgili olarak, şunları kaydetti 
     ''BJK İnönü Stadı'nda maç oynamak gerçekten çok zor. O olayı federasyon, ceza kurulları düşünsün. Federasyon bu doğrultuda iyi gidiyor, taraf olmuyor. Bu maçta da yan tutmayacağını düşünüyorum. Sakaryaspor'a üzüldüm. Çok iyi top oynuyorlardı.'' Trabzonspor'un 3 kez mavi bayrak almasıyla ilgili de görüşlerini açıklayan Atay Aktuğ, ''Tahrik edilmediği müddetçe çok sportmen, centilmen bir taraftarımız var. Seyirciyle diyaloğumuz çok iyi. Bunu hak ediyoruz'' şeklinde konuştu. 
     Aktuğ, Denizlispor'a 1 gol atan yeni transferleri Szymkowiak'ın henüz tam hazır olmadığını dile getirerek, ''Çok iyi bir futbolcu. Orta sahadaki sıkıntımızı giderdi. Daha iyi olacak'' diyerek sözlerini tamamladı. 
     
</TEXT>
</DOC>
