<DOC>
<DOCNO> 344295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonsiy19.html </URL>
<DATE> 2005/05/20/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Danıştay Başkanı Yeni TCK'ya göre 300 bin dosya yeniden görüşülecek 
</HEADLINE>
<TEXT>

     Danıştay Başkanı Ender Çetinkaya, yeni Türk Ceza Kanunu’nun 1 Haziran’da yürürlülüğe girmesi halinde 300 binin üzerinde dosyanın yeni Türk Ceza Kanunu’na göre yeniden ele alınacağını söyledi. Çetinkaya, "Bu dosyaların ele alınması için yeni hakim ve savcılara ihtiyaç var" dedi. 
     Türkiye Barolar Birliği TBB 28. Olağan Genel Kurulu toplantısına katılmak üzere Antalya’ya gelen Danıştay Başkanı Ender Çetinkaya ve Yargıtay Cumhuriyet Başsavcısı Nuri Ok, Antalya Cumhuriyet Başsavcısı Osman Vuraloğu ile Antalya Barosu’nu ziyaret etti. Çetinkaya, Baro Başkanı Zeki Durmaz’ın başka bir toplantı nedeniyle Baro’ya gelememesi üzerine yaklaşık yarım saat bekledikten sonra Baro’dan ayrıldı. 
     Baro’dan ayrılırken AA muhabirinin sorularını yanıtlayan Çetinkaya, yeni Türk Ceza Kanunu ile savcıların zaten olması gereken görevleri soruşturmak, adli polislik, hem hukuksal hem olaysal yönlendirme görevinin kesin olarak ortaya konulduğunu belirtti. 
     Çetinkaya, "Artık soruşturmada polisi yönlendirme görevi net bir şekilde ortaya konuldu. Bundan böyle hazırlık soruşturması savcıların kontrolünde olacak. Bu nedenle yoğunluk artacak. O yüzden savcı kadroları mutlaka takviye edilmeli. Bakanlık da bu konuda çalışma yapacağını duyurdu" dedi. 
     1,5 yıl önce yaptığı bir konuşmada adli yargı hakim ve savcı 
     sayısının 9 bin üzerinde olduğuna dikkati çektiğini anlatan Çetinkaya, "Yargıtay üyeleri dahil toplam sayı 8 bin 400 civarına geriledi. Şimdi ise bu sayı 8 bin. Hakim ve savcı kadrolarımız takviye edilmeli. Adalet Bakanlığı da 4 bin kadro aldı. Ancak yeterli değil. Bugünden yarına hakim yetiştirmek mümkün değil" diye konuştu. Yeni Türk Ceza Kanunu ve Ceza Muhakemeleri Usulü Kanunu’nun 1 Haziran’da yürürlülüğe girmesiyle dosyaların yeniden ele alınacağını vurgulayan Çetinkaya, şunları söyledi "Davalar, kanunda belirlenen şartlara göre görülecek. Yargılması devam eden dosyalar ise yeniden ele alınacak. Yeni uygulamadan dolayı elbette sıkıntılar olacak. Hakim ve savcılarımız eski ve yeni kanunlar arasında Lehe kanun uygulaması yapacaklar. Bundan dolayı hakim ve savcılarımızın büyük yoğunluk yaşayacak. Yani hakimlerimiz dosyaları Yeni Türk Ceza Kanunu’na göre yeniden ele alacaklar. Şu anda 300 binin üzerinde dosya yeniden görüşülecek. Bu dosyaların ele alınması için yeni hakim ve savcılara ihtiyaç olacak. Yeni dönemde sayı itibariyle zorluklar olacağı ortada." 
     
</TEXT>
</DOC>
