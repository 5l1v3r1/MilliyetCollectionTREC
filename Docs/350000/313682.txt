<DOC>
<DOCNO> 313682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/spor/ygokce.html </URL>
<DATE> 2005/02/09/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Travmalı hakemler 
</HEADLINE>
<TEXT>


Beşiktaş - Gençlerbirliği maçında Kuddusi Müftüoğlu ile son örneğine tanık olduğumuz olay, Türkiye'de futbol hakemliğinin yıllardan beri travmadan kurtulamaması dır. 
Medya ve yöneticiler, olaya hep takımların ve kulüplerin uğradığı haksızlık bağlamında yaklaştıkları için derindeki bu travma sorgulanamıyor. Hakemlerin hayat boyu unutamayacakları hatalarla kariyerlerini sonlandırması gibi insan olan herkesin üzülebileceği dramatik sorunlar analiz edilemiyor. 
Kural hatası görüldü, hakem tarafından itiraf, gözlemci raporuyla da tesbit edildi, MHK tarafından açıklandı ya, herkes tatmin olmuş görünüyor. 
Beşiktaş haksızlığa uğramıştı, maç iptal edildiğine göre, ortada sorun yok demektir. 
Acaba öyle mi 
Kuddusi Müftüoğlu'nun kötü bir hakemlik ama, dürüst bir adamlık örneği vermesiyle konu kapanmış mı oluyor 
Hiç sanmıyorum. 

Dramı unuttuk 
Türk hakemleri, yıllardan beri kariyerlerini mahveden olaylardan, kararlardan, acılardan, travmatik yaralardan kurtulamıyor. 
Peki neden bu yanlış ve dramatik kapanlara kısılıyorlar 
Arayan - soran, araştıran, tartışan, çözüm arayan var mı 
Yok 
Maçları tekrarlatıyorsunuz, takımların kaybolan haklarını yeni baştan iade ediyorsunuz, dosyayı kapatıyorsunuz. 
Yeni bir dosya, yeni bir kart ya da düdük faciası yaşanana kadar devam 
Kuddusi Müftüoğlu, sanırım ligin ilk haftasında Rizespor-Fenerbahçe 2 - 2 maçını yöneten hakemdi. Sabri Çelik'in zor katlanılır o kartları unutma olayını unutabilmek için kendisini nasıl zorladığını çok iyi biliyorum. Kuddusi Müftüoğlu, Trabzonspor - Beşiktaş maçının da hakemiydi. Orada verdiği kararlar, İbrahim Toraman'a gösterdiği kırmızı kart da psikolojik durumunun sinyallerini veriyordu. 
Gergin, çelişkilerle dolu hakemlik uygulamalarını devam ettirdi. Arada kimbilir ne yanlışlar yaptı, farkına varamadık. Beşiktaş maçı olmasaydı - haydi itiraf edelim - belki yine uyanamayacaktık. 
Erol Ersoy'un Denizli'de Rıza Çalımbay'ı da çıldırtan bir Kupa maçı macerasında yaşadığı dramı çabuk unuttuk. Orada aynı anda birbiriyle çelişen kararları peşpeşe vermişti. Yine de onu takdirle analım ki, yaşadığı travmayı atlatmak için insanüstü çaba sergiledi. Hakemlik kariyerinde sıfıra dönüp oradan yeni bir çıkış yakalamak için belki de hayatını adadı. Şimdi - maaşallah - adam gibi yeniden maç yönetiyor. Kıdemlilerin harcandığı, yok sayıldığı bir dönemde yeniden onuruyla ayakta duruyor, düdük çalıyor. 

Aktörler değişiyor 
Ama hepsi de Erol Ersoy gibi dayanıklı çıkamadı... 
Ali Aydın'ı nasıl harcadığımız, törpülediğimiz, adeta yok ettiğimiz de ortada... 
Türk hakemliğinin sorunları dağ gibi büyüyor. O sorunlar, kulüplerin - takımların susturulmuş, bastırılmış isyanlarıyla, maçı tekrar oynatma kararlarıyla çözümlenmiş olmuyor. 
Futbol hakemsiz oynanmıyor. Türk hakemliği can çekişiyor. Kişiliğini ve kimliğini kaybetmiş hakemlik müesesesi, futbolumuzun en büyük sorunu olarak ortada duruyor. 
Kimsenin çözüm aradığı yok... 
Ali Aydın gitti... Kuddusi gidiyor... 
Sıradaki 
Aktörler değişiyor... Sorunlar büyüyor... 

Kar gibi adamlar 

Pazartesi günü - maalesef kar nedeniyle - evimden çıkamadım. 
Oysa İslam Çupi ağabeyimin huzuruna gidecektim, Levent Camii'nde Osman Solakoğlu ağabeyimle hellalleşecektim, olmadı... 
Kar gibi tertemiz adamların acısı yüreğimi dağladı... 
İslam Ağabey, benim ustam ve İyi ki spor gazetecisiyim, İslam abinin meslektaşıyım diye onur duyduğum adamdı. 
Osman Solakoğlu, kendini Türk basketboluna adamış, dünyayı arşınlamış, sarsılmaz otoritesi ve engin sevgisiyle hepimizi esir almıştı. Dahası federasyon başkanlığını bıraktıktan sonra kimseye küsmeden - darılmadan, kavga çıkartmadan, fesat karıştırmadan o büyük camianın duayeni olarak iktidarsız ama hep itibarlı bir spor adamı örneği verdi... 
Bu özelliğini özellikle sporumuzun bugünkü iktidar sahipleri hiç unutmamalı. 
Osman Solakoğlu bir örnekti, geldi - geçti... 
Yenisi gelir mi Bilmem ki 

Tümer Metin'in isyanı 

Kural hatasının işlendiği maçtan sonra Beşiktaşlı futbolcuların farklı tepkileri oldu... Okan, yedek kulübesinden fırlayıp santraya kadar koşarak hakemi protesto etti. Sergen Yalçın, Kuddusi Müftüoğlu üzerinden medyaya acaip bir top attı "Görürsünüz, onu haftanın hakemi seçerler " 
Sergen Yalçın medyaya bu kadar yüklenmekte belki haklı da olabilir. Örneğin takımının onda biri kadar emek sarfetmediği maçlarda bile haftanın futbolcusu seçilmişse, o çelişkiden hareketle böyle bir eleştiri yapmış olabilir. Tabii burada Kuddusi Müftüoğlu'nun mu, medyanın mı asıl eleştiri konusu olduğu pek anlaşılmıyor ama, Sergen için orası o kadar da önemli değil. 
Beşiktaş futbolcularından en sert tepkiyi gösteren Tümer Metin olmuş... 
Hakemin soyunma odasına kadar gidip "Söyle bahis mi oynadın " diye hesap sormuş... 
Çok sert, acımasız, gaddarca bir hesap sorma tekniği... Hiç de hakkı ve yetkisi olmadığı halde... Protestonun çok ötesinde, açıkça saldırı 
Şimdi Tümer'e sormak isterim 
Tümer kardeş, sen bir maçta penaltı kaçırsan, üst üste gol kaçırsan, kötü oynasan... Üstüne bir de kırmızı kart görüp takımının maçı kaybetmesine yol açsan... 
Bir düşün bakalım... 
"Söyle bahis mi oynadın " diye sana sorabilir miyim... 
Sorabilirler mi 
Seni iyi bir futbolcu - iyi bir sporcu olarak tanıyorum... 
Ne olur kendine kıyma .. Kontrolu bırakma 



</TEXT>
</DOC>
