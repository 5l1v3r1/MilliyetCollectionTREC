<DOC>
<DOCNO> 340155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/soneko17.html </URL>
<DATE> 2005/05/06/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
TÜSİAD IMF ile yapılacak yeni anlaşmaların güçlenmeye katkısı olacak 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, IMF ile yapılacak yeni anlaşmaların Türkiye’nin güçlenmesine önemli katkıda bulunacağını söyledi. 
     TÜSİAD’ın ev sahipliğinde Deutsche Bank AG’nin Baş Ekonomisti Prof. Dr. Norbert Walter "Dünya Ekonomisinde Genişlemenin Sürekliliği ve Yavaşlamanın Başlaması Senaryoları"nı değerlendirdiği bir konferans verdi. 
     Konferansın açılışında konuşan TÜSİAD Başkanı Sabancı, Türkiye ekonomisindeki gelişmelere değinerek, güçlü büyüme çerçevesinde daha düşük enflasyon oranlarının elde edilmesinin 2005 yılında Türkiye’yi daha da güçlendireceğini kaydetti. 
     Sabancı, dünya ekonomisinde bu yıl beklenen gelişmelerin 2004 kadar olumlu olmayabileceğini ifade ederek, "IMF ile yapacağımız yeni anlaşmalar Türkiye’nin güçlenmesine önemli katkıda bulunacaktır, makroekonomik koşulları beklenen düzeyde tutmamıza yardımcı olacaktır. 
     Ama 2005 ve bundan sonraki yıllarda ekonominin önünde ne gibi gelişmeler olacağını bilemiyoruz" diye konuştu. 
     Norbert Walter da ABD ekonomisinin son derece güçlü olduğunu vurgulayarak, bu ülkede tüketime dayalı bir büyüme hızı olmadığını, yatırım yapıldığını, başka yerlerden destek geldiğini söyledi. 
     Walter, "Beğensek de beğenmesek de ABD dünyanın bir numaralı ekonomisi olmaya yakın dönemde devam edecek. Bu ABD’nin kusuru değil, bizim kusurumuz, biz ona rakip olamıyoruz. ABD her alanda dünya lideri. Biz sorunlar yaşayacağız onlarda bir sorun yok" şeklinde konuştu. 
     Japonya’da pek büyüme beklenmediğini dile getiren Walter, "Japonya’nın dış açığı bugün sizinki kadar yüksek. Japonya’nın ekonomik durumu hiç parlak değil, nüfusu yaşlı, yeni uygulamalar gerekiyor. Japonya zengin bir emekli gibi" dedi. 
     
     "TÜRKİYE DE FAİZ ORANLARI ÜZERİNDE DURMALIDIR" 
     Gelişmekte olan piyasaların sadece Asya piyasaları olmadığını, Çin ve Hindistan’ın da geliştiğini, Latin Amerika’nın oldukça iyi durumda bulunduğunu anlatan Walter, Çek Cumhuriyeti’nde faiz oranlarının Almanya kadar düşük olduğunu, Türkiye’nin de mutlaka bu faiz oranları üzerinde durması gerektiğine işaret etti. 
     Son yıllarda en yavaş ekonomik gelişmenin Avrupa’da olduğunu, Avrupa’nın durumunun hiç parlak bulunmadığını ifade eden Walter, Avrupa’nın sosyal harcamaları yüksek tuttuğunu, gelir elde edici bir ekonomi yaratamadığını, sağlık ve emeklilik sistemlerinin sürdürülebilir olmadığını kaydetti. 
     Walter, "Avro daha da canlanabilir, o zaman hayatımız daha güçleşebilir. Türkiye’nin ekonomik durumu da çok ilginç bir hale geliyor. Avrupa belki bazı ülkelerden göçmen işçi almayı düşünebilir. Biz Avrupa’ya göç, gençler almazsak, Avrupa çok zor günler yaşayacak" görüşünü dilme getirdi. 
     Herkesin Avrupa için savaşması gerektiğini ifade eden Walter, Türkiye ve Ortadoğu’da istihdam piyasasının çok iyi değerlendirilmesi gerektiğini, Türkiye ve Ortadoğu’dan Avrupa’ya gençler ve girişimcilerin gidebileceğini, ancak dil ve kültür öğrenmeleri gerektiğini söyledi. 
     
</TEXT>
</DOC>
