<DOC>
<DOCNO> 336294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonyas07.html </URL>
<DATE> 2005/04/23/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Polonya'da çocuğuna bakmayan babaların ehliyetleri elinden alınacak 
</HEADLINE>
<TEXT>

     Polonya Parlamentosu, çocuklarına maddi destekte bulunmayı reddeden babaların sürücü ehliyetlerinin ellerinden alınmasına karar verdi. 
     Polonya'da çıkan Gazeta Wyborcza gazetesi, Sosyal Politika Bakan Yardımcısı Cezary Mizejewski'nin, ''Artık, 'bana bir şey yapamazlar' devri bitti. Eğer benzin alabiliyorlarsa çocuklarına maddi destekte de bulunabilirler'' dediğini bildirdi. 
     Nafaka ödemeyi reddedenleri, bankadan kredi çekmek ve kredi kartı edinmekten men edecek karara göre, çocuklarına bakmakla yükümlü işsiz ebeveynler, kamu sektöründe kendilerine tahsis edilen işleri kabul etmek zorunda. 
     Zycie Warszawy gazetesinin haberine göre, Polonya'da 17 bin kişi, çocuklarına bakma yükümlülüğünü yerine getirmemekle suçlanıyor. 
     
</TEXT>
</DOC>
