<DOC>
<DOCNO> 313537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonspo27.html </URL>
<DATE> 2005/02/08/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İstanbulspor Fenerbahçe maçı zor geçecek... 
</HEADLINE>
<TEXT>

     Birinci Süper Futbol Ligi'nde Ankaragücü ile yapacağı karşılaşma kar yağışı nedeniyle iki kez ertelenen İstanbulspor, maçsız geçirdiği haftanın ardından Fenerbahçe maçının hazırlıklarına başladı. 
     Ataköy Tesisleri'ndeki sahaların karla kaplı olması nedeniyle Fenerbahçe maçı hazırlıklarına Çırpıcı Halısaha Tesisleri'nde başlayan sarı-siyahlılarda, Güven ve Emre'nin sakatlıklarının sürdüğü açıklandı. 
     Ayrıca, kart cezası nedeniyle Ankaragücü maçında forma giyemeyecek olan Cem'in, bu mücadelenin yapılamaması nedeniyle Fenerbahçe karşısında forma giyemeyecek bir diğer isim olduğu belirtildi. 
     İstanbulspor Genel Müdürü Ergün Yücel, sahalarının yarına kadar temizleneceğini ve çalışmalarına kendi tesislerinde devam edeceklerini belirterek, hava koşulları nedeniyle bir türlü oynanamayan Ankaragücü maçı için, ''Kimseye söyleyecek bir şeyimiz yok. Zaman zaman bu tür sıkıntılar yaşanır. Tabii ki oynamak isterdik'' dedi. 
     Yücel, hafta sonu lider Fenerbahçe'yle yapacakları mücadelenin son derece zorlu geçeceğinin bilincinde olduklarını da kaydederek, ''Alacağımız her puana ihtiyacımız var. Çok önemli bir maç. Samsunspor karşısında puan kaybettiler ve şimdi bizim maçımıza daha çok asılacaklardır. Bizim için zor olacak, ama bundan sonra zaten kolay maç gözükmüyor. Mutlaka puan almamız lazım'' diye konuştu. 
     
</TEXT>
</DOC>
