<DOC>
<DOCNO> 327617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sontur22.html </URL>
<DATE> 2005/03/27/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Hesap kavgası kanlı bitti 
</HEADLINE>
<TEXT>

     Kırıkkale'nin Yahşihan İlçesi'nde, bir kafede hesap nedeniyle çıkan kavgada, DYP Kırıkkale Merkez İlçe Başkanı Abalı ve eski Kırıkkale Belediye Başkanı Pekdoğan'ın oğlunun da aralarında bulunduğu 7 kişi yaralandı. 
     Alınan bilgiye göre, Yenişehir Mahallesi Kredi Yurtlar Kurumu karşısında faaliyet gösteren bir kafede, alkollü olduğu bildirilen ve hesaba itiraz eden Hakan S. ile işyeri sahibi Aytaç Sümer arasında tartışma çıktı. Tartışmanın kavgaya dönüşmesi üzerine Hakan S, Sümer'i bıçakla yaraladı. 
     Bu sırada kavgayı ayırmak isteyen eski Kırıkkale Belediye Başkanı Mustafa Pekdoğan'ın oğlu Tolga Pekdoğan, akrabası Fatih Pekdoğan, DYP Kırıkkale Merkez İlçe Başkanı Adnan Abalı, Kudret Susar, Mahmut Erman, Uğursen Susar da Hakan S'nin bıçağını rasgele sallaması sonucu hafif yaralandı. 
     Yaralılar, Kırıkkale Yüksek İhtisas Hastanesi'ne kaldırıldı. Durumunun ağır olduğu bildirilen Sümer ise ilk müdahalenin ardından Ankara Numune Hastanesi'ne sevk edildi. 
     Hakan S, İlçe Jandarma Komutanlığı ekiplerince gözaltına alındı. 
     
</TEXT>
</DOC>
