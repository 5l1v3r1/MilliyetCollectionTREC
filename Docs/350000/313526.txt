<DOC>
<DOCNO> 313526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonspo16.html </URL>
<DATE> 2005/02/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Trabzonspor Müftüoğlu hata yapmıştır ancak dürüst bir hakemdir... 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, hakemlerin bu sezon çok cesur maçlar yönettiklerini ve onların arkalarında olduklarını söyledi. 
     Şahin, TSYD Trabzon Şubesi'nde düzenlediği basın toplantısında, son zamanlarda hakemler üzerinde baskılar oluşturulduğunu iddia ederek, ''Biz hakem camiasına inanıyoruz. Bütün hakemler, art niyetli olmadan çok cesur maçlar yönetiyorlar, gördüklerini çalıyorlar. Onların arkasındayız'' dedi. 
     Kamuoyunu yönlendiren bazı kişilerin hakemleri etkilemek istediğini iddia eden Şahin, ''Hakemler etkilenmesinler. Adaletli şekilde maçları yönetmeye devam etsinler. Elbetteki onlarda hata yapıyor. Bu hataları kendi içlerinde özeleştiri yaparak çözümlemeye çalışsınlar. Trabzonspor, camiası olarak biz onlara destek veriyoruz. Kamuoyunda son zamanlarda bazı hakemler çok konuşuluyor. Onların moralini bozmasınlar'' diye konuştu. 
     Beşiktaş-Genlerbirliği maçında siyah beyazlı takımın mağdur olduğunu da kaydeden Şahin, şöyle konuştu 
     ''Trabzonspor, her zaman mağdur olanın yanındadır. Beşiktaş hakkını arıyor. Kuddusi Müftüoğlu, bu maçta hava şartları ve seyirci baskısı nedeniyle hata yapmıştır ve cezasını da çekecektir. Ancak hakemliği bırakmasın. Kendisi dürüst bir insandır. Ligin ilk yarısında biz Kuddusi Müftüoğlu yönetiminde puan kaybettik. Beşiktaş ile yaptığımız maçta Kuddusi Müftüoğlu iyi bir yönetim göstermiştir. Herkes hakkını arayacaktır. Ancak hakemleri linç etmeyelim.'' Kamouyunda büyük takımlar lehine bir kamuoyu oluşturulduğunu ifade eden Şahin, ''Kimse sonucu belli oyunlara girmesin. Küçük takımlara karşı da yarın bir hata yapılırsa, yanlarında olunsun. İstanbul'un 3 kulübü ile şampiyonluk yarışı yapan bir takım olarak, diğer mağdur takımlarında sözcüsü olacağız'' diye konuştu. 
     
     MALATYASPOR MAÇI 
     Şahin, hafta sonu ligde Malatyaspor ile yapacakları maç öncesi taraftarlara çağrıda bulundu. 
     Bu sezon Malatyasporla üçüncü karşılaşmalarını yapacaklarını dile getiren Şahin, şöyle konuştu 
     ''Malatyaspor ile yapacağımız maç diğerleri gibi zorlu geçecek. İkinci yarı uzun bir maraton var. İyi konsantre olan, değerlerini sahaya yansıtan takım, şampiyonluğa uzanacak. Bunun için tüm maçlarımızı final olarak görüyoruz. Malatyaspor maçında da taraftarlarımızın desteğine çok ihtiyacımız var. Tribünlere uygun bilet uygulamamızla taraftarlarımızı yanımızda görmek istiyoruz.'' Şahin, İstanbul'da Güney Asya'da yaşanan felaket nedeniyle yapılan karşılaşmaya ilginin az olduğunu kaydederek, ''20 bin kişilik İnönü Stadı'nı 5 bin kişi karşılaşmayı izledi. Trabzon'a milli maç nedeniyle tepki gösterenler bu kez sessiz kaldılar. 13 milyonluk İstanbul, stadı dolduramadı'' diye konuştu. 
     Teknik direktör Şenol Güneş'in raporu doğrultusunda transferler yapacaklarını ifade eden Şahin, ''Önümüzdeki yılın çalışması bugünden devam ediyor. Trabzonspor'un ruhuna uygun, biz diyen oyuncular katacağız. Çalışmalarımız iyi gidiyor. İnşallah tarih bizi yanıltmayacak'' dedi. 
     
</TEXT>
</DOC>
