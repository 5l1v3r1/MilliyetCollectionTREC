<DOC>
<DOCNO> 344093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/dunya/dun01.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ATA uçağı ile geldi 
</HEADLINE>
<TEXT>


ANKARA Milliyet 


Irak Başbakanı İbrahim Caferi, Başbakan Recep Tayyip Erdoğan'ın kendisine tahsis ettiği ATA uçağı ile 2 günlük resmi ziyaret için Ankara'ya geldi. Terör saldırısı olasılığına karşı Caferi için en üst düzeyde güvenlik önlemleri alınmasında ABD'liler ve Türkler birlikte çalıştı. 
Caferi beraberinde ticaret, petrol, elektrik, su ve sanayi bakanları ile birlikte Ankara'ya geldi. Caferi, Esenboğa Havalimanı'nda Enerji Bakanı Hilmi Güler ve Türkiye'nin Irak Özel Temsilcisi Osman Korutürk tarafından karşılandı. Kısa bir açıklama yapan Caferi, "Kardeş ülke Türkiye ile Irak arasında kader birliği var. Çıkar ortaklığı var, önemli kaynaklar var. Petrolle ilgili, su kaynaklarıyla ilgili, enerjiyle ilgili. Bütün bu konular ziyaretimiz sırasında ele alacağımız ana konulardır" dedi. 

İlk yurtdışı ziyareti 
Resmi görüşmelerine bugün başlayacak olan Caferi, ilk olarak Başbakan Recep Tayyip Erdoğan ile bir araya gelecek. İbrahim Caferi'nin 30 Ocak seçimleri ardından yeni Irak hükümetini kurduktan sonraki Türkiye ziyareti ilk yurtdışı gezisi olması açısından önem taşıyor. 


</TEXT>
</DOC>
