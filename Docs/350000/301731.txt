<DOC>
<DOCNO> 301731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/dunya/axdun01.html </URL>
<DATE> 2004/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
2 - Armitage Ankara'ya geliyor 
</HEADLINE>
<TEXT>


Irak, AB ve Kıbrıs konularının yanı sıra, Türkiye'de verilen bazı demeçlerin yarattığı sıkıntı da ABD Dışişleri'nin iki numarasının gündeminde 

YASEMİN ÇONGAR Washington 


Ankara'nın 2005'te ağırlayacağı ilk yabancı yetkili, ABD Dışişleri'nin iki numarası Richard Armitage olacak. Armitage'ın 3 Ocak'taki ziyareti, Türk - Amerikan ilişkilerinde son haftalarda yaşanan sıkıntıların üst düzeyde ve yüz yüze ele alınmasının yanı sıra Irak seçimleri, Kıbrıs'ta çözüm arayışı ve Ortadoğu barışı gibi kritik gündem maddelerinde görüş alışverişi açısından önem taşıyor. 
Armitage, ikinci Bush yönetiminde Dışişleri Bakanı Colin Powell ile birlikte görevi bırakacak. Ancak hem Amerikalı hem Türk diplomatlar, ABD Dışişleri Bakan Yardımcısı'nın yakında ayrılacak olmasının, Ankara ziyaretinin önemini azaltmadığını özellikle vurguluyorlar. Her iki taraf da ziyareti, son dönemde Türkiye'de yapılan ve Irak konusunda ABD'ye güvensizlik yansıtan bazı açıklamaların Washington'da yarattığı rahatsızlığın giderilmesi açısından "fırsat" sayıyor. 
Dışişleri Bakanı Abdullah Gül, İsrail'e gidişi öncesinde Armitage ile Ankara'da görüşecek. Armitage'ın Başbakan Tayyip Erdoğan tarafından kabul edilmesi de olasılık dahilinde. 

İsrail beklentisi 
Armitage'ın Ankara gündemi, Irak'ta 30 Ocak seçimlerine yönelik hazırlıklar ve özellikle Sünni katılımının teşviki, bölgedeki PKK varlığı, İran ve Suriye'nin seçim sürecine müdahaleci tavırlarının Washington'da yarattığı rahatsızlık, Türk kamyon şoförlerinin güvenliği gibi başlıkları içeriyor. Ayrıca Türkiye'nin 2005 baharında Uluslararası Güvenlik Gücü'nün komutasını yeniden devralacağı Afganistan'daki son durum da ele alınacak. 
Öte yandan Washington, Türkiye - İsrail işbirliğinin aksamamasını istiyor ve Gül'ün İsrail'i ziyaret edecek olmasına büyük önem veriyor. 


</TEXT>
</DOC>
