<DOC>
<DOCNO> 303746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonspo23.html </URL>
<DATE> 2005/01/05/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Fenerbahçe yarın top başı yapıyor... 
</HEADLINE>
<TEXT>

     Fenerbahçe, Birinci Süper Futbol Ligi'nin ikinci yarısı için hazırlıklara yarından itibaren başlayacak. 
     Türkiye Kupası 2. kademe maçında Uşakspor ile 22 Aralık 2004'de yaptığı karşılaşmadan sonra iki haftalık tatile çıkan sarı-lacivertliler, yarın sabah Samandıra Tesisleri'nde toplanacak. 
     İstanbul'da bir gün geçirecek sarı-lacivertliler, 7 Ocak Perşembe erken saatlerde kamp için Antalya'ya gidecek. 
     Belek'te 16 Ocak'a kadar kamp yapacak Fenerbahçe, Antalya'da bulunduğu süre içinde 3 hazırlık maçı oynayacak. 12 Ocak Çarşamba Topkapı Palas Oteli Tesisleri'nde Almanya Birinci Ligi ekibi Werder Bremen ile karşılaşacak sarı-lacivertli ekip, 14 Ocak Cuma Antalya Şehir Stadı'nda İkinci Lig A Kategorisi ekibi Antalyaspor ve 15 Ocak Cumartesi günü de konakladığı otele ait tesislerde Hollanda 1. Ligi'nden SC Heerenveen ile hazırlık maçları yapacak. 
     10 günlük Antalya kampının ardından İstanbul'a dönecek sarı-lacivertliler, çalışmalarını Samandıra Tesisleri'nde sürdürecek. 
     
</TEXT>
</DOC>
