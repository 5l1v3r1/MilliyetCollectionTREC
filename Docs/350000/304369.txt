<DOC>
<DOCNO> 304369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonsiy07.html </URL>
<DATE> 2005/01/07/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İÜ rektör seçiminde oy verme işlemi başladı 
</HEADLINE>
<TEXT>

     İstanbul Üniversitesi'nde İÜ Rektör adayı belirleme seçimleri başladı. 
     İÜ Fen Fakültesi Ord. Prof. Dr. Cemil Bilsel Konferans Salonu'nda, yeterli çoğunluğun sağlanmasının ardından sandık kurulları oluşturuldu. 
     Daha sonra 2 bin 376 öğretim üyesi, saat 11.30'dan itibaren oy kullanmaya başladı. 
     Oy verme işlemleri, saat 16.30'da sona erecek. 
     İÜ Rektör adayı belirleme seçimlerine aday olarak Prof. Dr. Mesut Parlak, Prof. Dr. Faruk Erzengin, Prof. Dr. Nur Serter, Prof. Dr. Yavuz Alangoya, Prof. Dr. Gediz Akdeniz, Prof. Dr. Hasan Yazıcı, Prof. Dr. Seyfettin Uludağ ve Prof. Dr. Kemal Kurtuluş katılıyor. 
     Seçimlerde en fazla oyu alacak 6 aday, YÖK'e bildirilecek. 14 Ocak 2005 tarihinde toplanacak olan YÖK Genel Kurulu da, 6 adaydan 3'ünü seçerek Cumhurbaşkanı Ahmet Necdet Sezer'e sunacak. 
     Cumhurbaşkanı Sezer de bu 3 adaydan 1'ini İÜ'ye yeni rektör olarak atayacak. 
     
     REKTÖR VEKİLİ CENTEL'İN AÇIKLAMASI 
     İÜ Rektör Vekili Prof. Dr. Tankut Centel, AA muhabirine yaptığı açıklamada, bugün 550 yıllık üniversitenin yeni rektör adaylarını belirlemek için sandık başına gittiklerini belirterek, ''Cumhuriyet tarihinin en eski, en köklü üniversitesi için önemli bir olay. 
     Üstelik, görevden alınmış bir rektörün ardından yapılan bir seçim. Bu bakımdan çok önem taşıyor. Seçimlerin demokratik bir ortamda geçeceğine inanıyoruz.'' İÜ mensuplarının geçmişten bugüne birlik ve beraberlik içinde hareket ettiğini, bundan sonra da aynı birlik ve beraberliğin süreceğine inandığını dile getiren Prof. Dr. Centel, ''Aksi takdirde üniversite ne kadar büyük olursa olsun, parçalanan, bölünen bir üniversiteden Cumhuriyet'in geleceği için köklü sonuçlar bekleyemeyiz'' dedi. 
     Prof. Dr. Centel, seçimlerde aday olan 8 öğretim üyesine de başarılar diledi. 
     
</TEXT>
</DOC>
