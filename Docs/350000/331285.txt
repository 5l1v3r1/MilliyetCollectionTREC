<DOC>
<DOCNO> 331285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/guncel/gun07.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Atlar çocuklar için koşacak 
</HEADLINE>
<TEXT>


Danıştay, Türkiye Jokey Kulubü'nün gelirinden yüzde 1'lik pay isteyen Sosyal Hizmetler ve Çocuk Esirgeme Kurumu'nun talebini haklı buldu 

YILDIZ YAZICIOĞLU Ankara 

Devlet Bakanı Güldal Akşit ile Tarım Bakanı Sami Güçlü hakkında CHP tarafından soruşturma açılması istemiyle TBMM gündemine taşınan Türkiye Jokey Kulübü TJK ile Sosyal Hizmetler ve Çocuk Esirgeme Kurumu SHÇEK arasındaki dava sonuçlandı. Danıştay, TJK'nın SHÇEK'ya gelirlerinden yüzde 1'lik pay vermesi gerektiğine karar verdi. 
Süreç, SHÇEK'nın, yüzde 1'lik gelir payı talebine 28 Ocak 2001'de Tarım Bakanlığı, "TJK, kanunla kurulmuş şans oyunları tertip eden kuruluş değil" yönündeki açıklama ile olumsuz yanıt vermesiyle başladı. Tarım Bakanlığı ile TJK, SHÇEK'ya gelir payı vermeyi kabul etmeyince konu yargıya taşındı. Ankara 6. İdare Mahkemesi, 23 Ekim 2002'de SHÇEK'nın talebini haklı buldu. 22 Kasım 1983'te 93 5043 sayılı Bakanlar Kurulu kararıyla TJK'ya at yarışı bahislerini yürütme yetkisi verildiği ve bu nedenle TJK'nın şans oyunları tertip eden yasal bir kuruluş olduğu belirtilen kararda, "TJK'nın SHÇEK'ya gelir payı vermesi gerektiğine" hükmedildi. 
Ancak TJK, Ankara 6. İdare Mahkemesi'nin kararını temyiz etti. Konuyu inceleyen Danıştay 10. Dairesi, TJK ile Tarım Bakanlığı'nın itirazlarını geçersiz saydı. Danıştay, 30 Mart 2005'teki kararıyla SHÇEK'nın gelir payı talebini haklı buldu. Akşit, gerekçeli karar taraflara iletilene kadar TJK'nın yıllık cirosu üzerinden tahsilat yapılabilmesi için Danıştay'dan karar özeti gönderilmesini talep etti. Akşit, karar özeti gelir gelmez TJK ile Tarım Bakanlığı'na iletilerek, tahsilata başlanması talimatı verdi. SHÇEK, 23 Ekim 2002'den itibaren TJK'nın gelirlerinden pay alabilmek için ise, ayrı bir başvuruda daha bulunacak. 


</TEXT>
</DOC>
