<DOC>
<DOCNO> 335985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur19.html </URL>
<DATE> 2005/04/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kızını 'tehditle' isteyeni öldürdü 
</HEADLINE>
<TEXT>

     Eraydın AYTEKİN DHA 

SİVAS'ta bıçaklanan ve Hayati tehlikesi yok' denilerek hastaneden taburcu edildikten 2.5 saat sonra ölen 21 yaşındaki Ferhat Erdin'e saldırdıkları gerekçesiyle hakkında dava açılan 46 yaşındaki Mustafa Şahin, "Beni dövmek istediler. Korkutmak amacıyla cebimdeki bıçağı çıkarıp salladım'' dedi. 
     Olay, Kardeşler Mahallesi 35'inci Sokakta 28 Şubat'ta meydana geldi. Aralarında kız isteme konusunda gerginlik bulunan Mustafa Şahin ile 56 yaşındaki Ali, 21 yaşındaki Ferhat ve 20 yaşındaki Ahmet Erdin tartışmaya başladı. Mustafa Şahin, kızını tehditle istediklerini öne sürdüğü Erdin ailesinin fertleriyle kavga ederken elindeki bıçakla Ferhat Erdin'i sol göğsünden yaraladı. Erdin, saat 16.30 sıralarında Sivas 1'inci İzzettin Keykavus Devlet Hastanesi'ne kaldırıldı. Burada yapılan tedavisinin ardından hayati tehlikesi bulunmadığı gerekçesiyle saat 19.30'da taburcu edildi. Taburcu edildikten birkaç saat sonra evinde fenalaşan Ferhat Erdin, saat 22.00 sıralarında yeniden hastaneye götürülürken ambulansta öldü. 
     Yaralama olayı sonrasında gözaltına alınıp tekrar bırakılan Mustafa Şahin, Ferhat Erdin'in ölmesi üzerine tekrar gözaltına alınarak adliyeye götülürken tutuklandı. 
     Şahin hakkında, Sivas 2'nci Ağır Ceza Mahkemesi'nde Kasten adam öldürmek' suçundan TCK'nın 448-1'inci maddesi uyarınca 30 yıla kadar ağır hapis cezası istemiyle dava açıldı. Bugün başlayan duruşmaya tutuklu sanık Mustafa Şahin ile birlikte, Erdin'i dövdükleri öne sürülen Ali Erdin ve Ahmet Erdin, mağdur-sanık' olarak katıldı. Mustafa Şahin, "Gece geç saatte evime gelip eşimi kızı verme konusunda tehdit etmişler. Olay günü bunlarla karşılaştım. Beni dövmek istediler. Korkutmak amacı ile cebimdeki bıçağı çıkarıp salladım. Çocuğun durumu iyi diye beni serbest bıraktılar. Öldükten sonra tutuklandım'' dedi. 
     Mahkeme heyeti, Şahin'in tahliye istemini reddederek, duruşmayı bir tarihe ertelendi. 
     
     DOKTORA AYRI DAVA 

     Ferhat Erdin'in ölümü ile sonuçlanan olayda Sultan 1'inci İzzettin Keykavus Hastanesi Göğüs Cerrahı uzmanı Dr. Tayfun Güven'in ihmali olduğu gerekçesiyle hakkında dava açılacağı ileri sürüldü. Suçlanan doktorun görevden ayrılarak askere gittiği belirlendi. Ferhat Erdin'e yapılan otopside, göğüs bölgesindeki yaralanma sırasında kalbin küçük bir bölümünde de yara oluştuğu tesbit edilmişti. Doktorun bu durumun farkına varmayarak, yaralıyı Hayati tehlikesi yok' raporu ile taburcu ettiği, Erdin'in 8 saat boyunca devam eden iç kanama sonucu 3 litre dolayında kan kaybettiği ve bu durumun ölümüne neden olduğu belirlenmişti. 
     
</TEXT>
</DOC>
