<DOC>
<DOCNO> 334838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonsiy31.html </URL>
<DATE> 2005/04/19/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Erdoğan'dan yazar Küçük'e ve Penguen şirketine dava... 
</HEADLINE>
<TEXT>

     Başbakan Recep Tayyip Erdoğan, ''isyan'' adlı kitapta kişilik haklarının ihlal edildiği iddiasıyla, yazar Yalçın Küçük ve yayıncı Penguen şirketi aleyhine 40 bin YTL'lik tazminat davası açtı. 
     Edinilen bilgiye göre, Erdoğan'ın avukatı Fatih Şahin'in Ankara Nöbetçi Asliye Hukuk Mahkemesi'ne açtığı davanın dilekçesinde, ''İsyan'' adlı kitapta Erdoğan'ın kişilik haklarına saldırı niteliğinde, onur ve saygınlığına yönelik gerçek dışı ithamların yer aldığı savunuldu. 
     Dilekçede, kitaptaki, ''...Bu Başbakanlığa oturtulmuş kişi, İslam tarihinde yazılı cahiliye devrinden kalma bir kişidir. İrecep İrdoğan, sağlıklı görünmemektedir. Medyakratlar içinde doktorlar var. Ecevit'in hastalığını doktorlardan önce teşhis ettiler. Ama şimdi de İrecep İrdoğan'ın beyninde düzensizlikler görünüyor, patlamalarla karşılaşıyoruz. Bana göre, Deli İbrahim'den sonra Türkiye'de hükümet etmeye gelmiş en bilgisiz kişidir. Sabri Ülker'in bisküvi kutularını saymayı bilebiliyor...'' şeklinde özetle sıralanan ifadelere yer verildi. 
     Kitapta yer alan isnatlara katlanılmasının mümkün olmadığı belirtilen dilekçede, davalıların, Erdoğan'ın toplum önünde küçük düşürülmesine ve kişilik haklarının ağır biçimde ihlal edilmesine neden oldukları savunuldu. 
     Basın özgürlüğü, eleştiri ve haber verme hakkının kişilik haklarını ihlal etme aracı olarak kullanılamayacağı anlatılan dilekçede, hukuk ve gerçek dışı ithamlar nedeniyle ''İsyan'' kitabının yazarı Küçük ve yayınca Penguen şirketinden 40 bin YTL manevi tazminat talep edildi. 
     Bu arada, davanın görüleceği Ankara 14. Asliye Hukuk Mahkemesi tarafından, kitaptaki dava konusu ifadelerle ilgili ihtiyati tedbir kararı verilmesi talebi ise reddedildi. 
     
</TEXT>
</DOC>
