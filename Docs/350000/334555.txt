<DOC>
<DOCNO> 334555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur18.html </URL>
<DATE> 2005/04/18/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Tuz Gölü'nde kirlilik kortutuyor .. 
</HEADLINE>
<TEXT>

     TEMA ve WWF-Türkiye'nin de Doğal Hayatı Koruma Vakfı aralarında bulunduğu 6 kurumun temsilcisi, kentsel atıklar sonucu kirlenen ve çekilen yeraltı suları nedeniyle yoğun şekilde su kaybeden Tuz Gölü Havzası'nda inceleme yaptı. 
     Konya'nın Cihanbeyli İlçesi'ne bağlı, Tuz Gölü kıyısında yer alan Gölyazı Belde Belediyesi ile Gölyazı ve Sağlık Köyü Kültür ve Dayanışma Derneği, flamingoların en önemli üreme alanlarından biri olan Tuz Gölü'ndeki kirlenme ve olumsuz çevresel faktörlere dikkat çekmek için bölgeye gezi programı düzenledi. 
     Programa, TEMA Konya Temsilciliği, WWF-Türkiye, Konya Çevre ve Araştırma Derneği, Selçuk Üniversitesi, Konya Çevre ve Orman İl Müdürlüğü ile Jandarma Tuz Gölü Koruma Timi'nden birer temsilci katıldı. 
     Grup ilk olarak, Konya'dan başlayıp çok sayıda yerleşim birimiyle birlikte Gölyazı Beldesi'nin içinden geçerek Tuz Gölü'ne dökülen DSİ'ye ait ana tahliye kanalında inceleme yaptı. 
     İçinde sanayi tesisleri ile kanalizasyon atıklarının bulunduğu belirtilen ve çevreye kötü kokular yayan kanal boyunda yapılan incelemelerin ardından, özel bir şirketin havuzlama sistemiyle deterjan hammaddesi ürettiği, Tuz Gölü ile yeraltından bağlantısı olan Tersakan Gölü'nde tespitler yapıldı. 
     Grup ardından da flamingoların dünyadaki en önemli üreme alanlarından biri olan Tuz Gölü ile tuz kütlelerinin yüzeye çıkmasıyla çoraklaşan, tarım yapılamayan arazilerin durumu yerinde inceledi. 
     İncelemelerin ardından 6 kurum temsilcisi, Gölyazı Belediyesi'nde basına kapalı değerlendirme toplantısı yaptı. 
     Toplantının ardından KONÇED, WWF-Türkiye ve TEMA Konya Temsilciliği adına açıklanan bildiride, Tuz Gölü'ndeki kirlenmenin en önemli nedeni olarak Konya ve Tuz Gölü çevresindeki yerleşim alanlarının evsel ve sanayi atıklarının 100 kilometre uzunluğundaki Ana Tahliye Kanalı ile göle ulaşması olduğu belirtildi. 
     Yoğun ve plansız yeraltı suyu kullanımı sonucu bölgedeki su seviyesinin azaldığı, bu durumun bölgede çiftçiler için büyük önem taşıyan toprakların çoraklaşmasını beraberinde getirdiği vurgulanan bildiride, kuşlardan sonra insanların da terk etmeye başladığı bölgenin kurtuluşu için tüm kurum ve kuruluşlar göreve çağrıldı. 
     Bildiride, Çevre ve Orman Bakanlığı Özel Çevre Koruma Kurumu Başkanlığı koordinasyonunda bir platform oluşturularak Tuz Gölü'nun kurtarılması için yönetim planına dayanan kalıcı çözümler üretilmesi gerektiği kaydedildi. 
     
</TEXT>
</DOC>
