<DOC>
<DOCNO> 346387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonsiy08.html </URL>
<DATE> 2005/05/27/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Arınç Siyaset, bazen dini kendi çıkarları için yönlendiriyor 
</HEADLINE>
<TEXT>

     ANKARA Milliyet 

TBMM Başkanı Bülent Arınç, "Siyasetin bazen dini kendi çıkarları için yönlendirdiği acı bir gerçektir" dedi. 
     George Town Üniversitesi Müslüman-Hıristiyan Anlayış Merkezi’ni ziyaret eden Arınç’ın basına kapalı konuşması, TBMM’nin internet sitesinde yayımlandı. 
     Hıristiyanlıkla müslümanlığın arasında hasmane bir tutum olmadığını bildiren Arınç, şunları kaydetti 
     "Dinler arasında bin yılı aşkın süredir devam eden diyalogların zaman zaman kesintiye uğradığı görülse de bunun dinsel bir sebepten değil, siyasi sebeplerden kaynaklandığı açıktır. Siyasetin bazen dini kendi çıkarları için yönlendirdiği acı bir gerçektir. Bu her iki din için de geçerlidir. İşte bu yüzden buradaki deyimiyle ’sekülerizm’, bizde kullanılış biçimiyle laiklik, bir çok ülke için en iyi çıkış yolu olarak gözüktü ve din siyasetin etkisinden kurtulmaya başladı." 
     
     ABD'deki seküler anlayış daha uygun 
     "Amerika’da uygulanan seküler anlayışın Türkiye için, Batı Avrupa’da uygulanan örneklerinden daha uygun olduğunu" belirten Arınç, "Dine saygılı, inanç özgürlüğünden yana ve bireysel hakları koruma altına alan bir laiklik anlayışının Amerika’da başarıyla uygulandığını görüyorum. Türkiye’de sizlerin de yakından takip ettiği tartışmalarda Amerikan modelinin bir açılım yaratacağını düşünüyorum" dedi. 
     11 Eylül sonrası "medeniyetler çatışması"ndan bahsedenlerin Hıristiyanlarla Müslümanlar arasındaki bir çatışmayı ima ettiklerini kaydeden Arınç, bu tezin iki dinin mensuplarına yapılmış en büyük haksızlık olduğunu söyledi. 
     Terörün dinlerden beslenmediğini belirten Arınç, "Ne İslam dini ne de Hıristiyan dini terörü besler ya da destekler. İngiltere’de IRA, İspanya’da ETA, Almanya’da RAF, İtalya’da Kızıl Tugaylar, Sri Lanka’da Tamil nasıl din kaynaklı terör örgütleri değilse, El Kaide ya da buna benzer örgütlerin beslenme kaynağı da din değildir" dedi. 
     Türkiye’nin çok önemli açılım yaptığına da dikkat çeken Arınç, şöyle devam etti 
     "Avrupalı dostlarımızın değimiyle, meclisimiz özgürlükler ve demokratikleşmeler konusunda son kırk yılın devrim niteliğinde reformlarını gerçekleştirmiştir. Biz daha çok özgürleşerek ve daha çok demokratikleşerek şiddet eğilimli gruplar, aşırı etnik kökenli akımlar ve terörle mücadelede başarı elde ettik. Bunun dünyaya önemli örnek teşkil edeceğine inanıyoruz." 
     
</TEXT>
</DOC>
