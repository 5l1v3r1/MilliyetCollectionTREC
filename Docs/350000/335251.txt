<DOC>
<DOCNO> 335251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur02.html </URL>
<DATE> 2005/04/20/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Kediyle kovalamaca hastanede bitti 
</HEADLINE>
<TEXT>

     Cem BAKIRCI DHA 

      ERZURUM'un Köprüköy İlçesi'ne bağlı Dumankaya Köyü'nde yaşayan 67 yaşındaki Muhyettin Deniz, kedisi Maviş' ile kovalamaca oynarken, merdivenlerden düştü. Kalçası kırılan ve Erzurum Numune Hastanesi'nde tedavi altına alınan Muhyettin Dede, "Maviş'i yakalayıp sevmek istedim. Maviş'in cilvesi bana pahalıya maloldu'' dedi. 
     Dumankaya Köyü'nden 13 çocuk ve 10 torun sahibi Muhyettin Deniz, önceki gün evinde beslediği Maviş' adlı kedisini sevmek istedi. Kendisinden kaçan Maviş'in peşinden koşan Muhyettin Deniz, merdivenlerde dengesini kaybederek düştü. Yakınları tarafından Erzurum Numune Hastanesi'ne kaldırılan Muhyettin Deniz'in sağ ve sol kalça kemiklerinde kırık tesbit edildi. Ortopedi Servisi'nde ameliyata alınan Muhyettin Deniz'in kalça kemiklerine platin takıldı. Kalçasından ayak bileğine kadar alçıya alınan ve bir ay süreyle böyle kalacak olan çiftçi Muhyettin Deniz, "Karda, buzda yürüdüm bu yaşıma kadar düşmedim. Maviş'le oynamak istedim o da nazlandı. Yakalamak istedim, kaçtı. Maviş'in cilvesi bana pahalıya maloldu'' dedi. 
     
</TEXT>
</DOC>
