<DOC>
<DOCNO> 322449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun18.html </URL>
<DATE> 2005/03/10/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
ABD'de karakış can aldı 1 ölü 
</HEADLINE>
<TEXT>

     Can KAMİLOĞLU NEW YORK, DHA 

      ABD'nin Doğu eyaletlerini etkisi alan soğuk hava yaşamı olumsuz şekilde etkiliyor. New York, Rhode Island, New Jersey, Connecticut ve Massachusetts eyaletlerini etkisi altına alan kar yağışı, otoyollarda bir çok trafik kazasına yol açtı. Yağış, toplu taşımacılığı da olumsuz şartlarda etkilerken, bazı bölgelerde elektrik kesintileri oldu. Hava sıcaklığının eksi 15 dereceye kadar düştüğü bazı bölgelerde ise okullar tatil edildi. New York'ta ise tipi yaşamı olumsuz yönde etkiledi. 
     
     NEW YORK'TA YANGIN MUSLUKLARI DONDU, 1 KİŞİ ÇIKAN YANGINDA ÖLDÜ 
     New York'un Bronx bölgesinde, bu sabaha karşı bir evde çıkan yangında 1 kişi yaşamını yitirdi. Yangın ihbarı üzerine olay yerine giden itfaiye ekipleri, yangın musluklarının donmasıyla müdahale yapmakta gecikti. Bunun üzerine Corsa Caddesi'nde yanan iki katlı evde mahsur kalan 32 yaşındaki Althea Brown isimli kadın yaşamını yitirdi. Yaşları 4 ile 11 arasında değişen üç çocuk ve babaları ise, soğukta donmak üzereyken, itfaiyecilerin yardımıyla kurtarılarak bölgedeki bir hastaneye sevk edildiler. 
     Yoğun kar yağışı New York şehrinde toplu taşımacılığı olumsuz şartlarda etkiledi. Banliyo trenleri, metro ve otobüs seferlerinde aksamalar meydana geldi. Buz tutan otoyol ve tali yollarda ise çok sayıda trafik kazası meydana geldi. New York, Long İsland bölgesinde ise yaklaşık 6 bin 600 eve elektrik verilemiyor. Yüzlerce trafik kazasının meydana geldiği şehirde olumsuz hava koşullarının hafta sonuna kadar sürmesi bekleniyor. 
     
     HAVAALANLARI BİR SÜRE ULAŞIMA KAPANDI 
     Yoğun kar yağışı ve olumsuz hava şartları Massachusetts Eyaleti'nde de yaşamı olumsuz şartlarda etkiledi. Eyalette çok sayıda trafik kazası meydana geldi, kar kalınlığı bazı bölgelerde 25 cm'ye ulaştı. Uluslararası Boston ve Logan Havaalanları da yaklaşık 8 saat süreyle hava trafiğine kapatıldı. Bir çok yolcu ise havaalanında mahsur kaldı. Hava trafiğine açılan havaalanında ise uçak seferleri gecikmeli olarak yapılıyor. Massachusetts Eyaleti'nde 22 bin eve hava şartlarından dolayı elektrik verilemiyor. Connecticut Eyaleti'nde Bradley Havaalanı uçuş trafiğine bir süre için kapatıldı, bir çok tarifeli sefer iptal oldu. 
     
     İKİ YOLCU VE BİR MÜRETTEBAT YARALANDI 
     New York JFK, La Guardia ve Newark Havaalanları'nda ise bir çok uçuş iptal edildi, çok sayıda tarifeli seferde gecikmeli olarak yapılabildi. New Jersey Eyaleti'nde bulunan Teterboro Havaalanı'nda ise özel bir jet'in pistten kayarak çıkması üzerine 2 yolcu ile bir mürettebat yaralandı. 
     Fırtına bazı bölgelerde yaklaşık 60 mil şiddetine ulaştı. North Karolayna Eyaleti'nde ise fırtınanın hızı saatte 70 mili buldu, bölgede 34 bin eve elektrik verilemiyor. Soğuk yüzünden bölgede bulunan bir tavuk çiftliğinde 23 bin tavuk donarak telef oldu. 
     
</TEXT>
</DOC>
