<DOC>
<DOCNO> 315311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/yazar/cemal.html </URL>
<DATE> 2005/02/15/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Oyun planı 
</HEADLINE>
<TEXT>


Hükümet iki konuda zaman kaybediyor. Biri Avrupa Birliği, öteki Kıbrıs. İkisi de birbiriyle iç içe ve Türkiye'nin geleceğini çok yakından ilgilendiriyor. 
Hükümet 17 Aralık'a çok iyi geldi. Her iki konuya da sistemli olarak asıldı. Kuzey Kıbrıs'ta çıkan yüzde 65'lik evet ve AB'den alınan müzakere tarihi yarışın geçen yılki etabının başarılı koşulduğunu gösteriyordu. 
Ama 17 Aralık'ta durdu hükümet. 
İki ay geçti, tık yok. 
Oysa bu bir maraton 
Zaman kaybına tahammülü olmayan, uzun soluk gerektiren bir koşu... 
AB ile müzakereler için Ankara'da yeni bir yapılanma şart. Bu nasıl olacak Doğrudan Başbakanlığa mı bağlanacak Yoksa Dışişleri'ne mi Devlet Planlama ne kadar ön plana çıkacak Ya başmüzakereci ile 'başyardımcısı'nın statüleri... 
Kritik konular 
Bu açılardan siyasal irade henüz ortalıkta yok. Olmadığı için de işler gecikiyor. Yapılması gerekenler erteleniyor. 
Neden öyle 
Tehlikeli bir rehavet 
"AB'den nasıl olsa tarih aldık " ya da "Kıbrıs'ta biz üzerimize düşeni yaptık " diye düşünenlerin yol açtığı bir rehavet de olabilir bu. Oysa, daha işin başındayız. 
Her şey yeni başlıyor. 
AB ile Kıbrıs'ta hükümetin dizginleri yeniden kavraması lazım. Ekonomi dahil bugüne kadar atılmış olan dikişlerin tutabilmesi, hiç kuşkunuz olmasın, bu iki konunun bundan sonra da iyi götürülmesine bağlı. AB ve Kıbrıs'ta tökezleyen bir hükümet, kendisini de, Türkiye'yi de zora sokar. 
Bunu yazın bir kenara. 
Aynı zamanda hükümet bugün en kuvvetli döneminde. Kamuoyu yoklamalarında popülaritesi yüzde 50'nin altına düşmüyor. Bunun gibi Avrupa Birliği'ne kamuoyu desteği de yüzde 70'in altında seyretmiyor. 
Böylesine güçlü dönemindeki bir hükümetin, Kıbrıs'ı 'öncelikler gündemi'nden düşürmesi yanlış olur. İlle de nihai çözüm değil tabii. Ama elbette "Ben yüzde 65'le insanlığımı yaptım " hareketsizliği de değil. AB'yi, ABD'yi, BM'yi Rum tarafı üzerinde baskı yapmaya sevk edebilecek bir hareketlilik içinde olmaktır doğru olan... 
Bir nokta hiç unutulmasın. 
Türkiye'nin AB yolunu kesmek isteyenler ya da Kızılelma koalisyonu, bundan sonra da topa yine Kıbrıs'ta vurmak isteyeceklerdir. 
Hükümet bugün güçlü. 
Ama zamanla yıpranacak. 
Bunun gibi müzakere süreci başladığında, AB'ye dönük kamuoyu desteği de, bütün benzer ülkelerde olduğu gibi yavaş yavaş inişe geçecek. 
Bir başka deyişle 
Bugünün kuvvetli hükümeti, yarın o kadar kuvvetli olmayacak. Kıbrıs konusunda bugün kuvvetliyken atabileceği adımları, yarın atamayabilecek. 
Yani, Kıbrıs geciktikçe zorlaşacak bir konu... 
Bunun için yeni bir oyun planı lazım. Hükümet 17 Aralık'a kadar oyun planını iyi kurmuş, taşları iyi oynamıştı. 
Ama şimdi gecikiyor. 
Kıbrıs ve AB ile ilgili olarak isabetli yol, yakın geçmişte olduğu gibi bugün de 'efelenmek'ten geçmiyor. Örneğin, ne AB'yi ne de Kıbrıs'ta çözümü isteyen bir Rauf Denktaş'ın aklına uyup "Tek bir asker çekmeyiz " diyen zihniyetten de geçmiyor. 
Ya neden geçiyor 
Çözüm yanlısı olmaktan, bunu sonuna kadar savunmaktan, bunun somut adımlarını gerektiğinde atabilmekten geçiyor. 
Hiç göz ardı etmeyin 
Karşımızda bir yandan çözüme niyetli olmayan bir Güney Kıbrıs, öte yandan bizi içine almaya pek o kadar gönüllü gözükmeyen bir Avrupa var. 
Onun içindir ki 
Efelenmek ancak karşımızdakilerin değirmenine su taşır. 
Doğru olan, Kıbrıs'ta çözüm yanlısı kararlılığımızı somut adımlarla sürdürmektir. Doğru olan, bir an önce AB ile müzakerelerin gerektirdiği yeni yapılanmayı akılcı biçimde yapmaktır. 



</TEXT>
</DOC>
