<DOC>
<DOCNO> 346911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sondun12.html </URL>
<DATE> 2005/05/29/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
WP ABD terörle mücadele konusunda stratejisini gözden geçiriyor 
</HEADLINE>
<TEXT>

     ABD Başkanı George Bush yönetiminin terörle mücadele stratejisini gözden geçirdiği bildirildi. 
     Washington Post’un haberine göre, Bush’un terörizm konusundaki baş danışmanı Frances Fragos Townsend, ABD’nin terörle mücadeledeki yaklaşımının, El Kaide liderlerinin yakalanıp öldürülmesine odaklanmaktan çıkarılıp daha geniş çerçevede ele alınacağını söyledi. 
     Townsend, "Doğal olarak düşman kendisini buna uyarladı. Bir Halid Şeyh Muhammed’i yakaladığınızda, bir Ebu Farac El Libbi ortaya çıkıyor. Doğa boşluğu sevmez" dedi. 
     Ancak yönetim yetkilileri, El Kaide’nin son yıllarda biçim değiştirdiğini kabul ederek, gözden geçirmeye karar verdikleri terörizmle mücadele politikaları konusunda ayrıntı vermediler. 
     
</TEXT>
</DOC>
