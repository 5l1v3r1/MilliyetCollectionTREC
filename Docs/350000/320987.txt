<DOC>
<DOCNO> 320987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sondun07.html </URL>
<DATE> 2005/03/05/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İngiliz hapishanesinde gladyatör' dövüşü 
</HEADLINE>
<TEXT>

     LONDRA, DHA 

İNGİLTERE'deki bir ıslah evinde, bazı hapishane görevlilerinin birbirlerine zıt kutuplardaki mahkumları aynı hücreye atıp "Ne zaman kavga çıkacak" diye bahse tutuştukları, bu 'oyunlardan' birinde, Asyalı bir mahkumun ırkçı başka bir mahkum tarafından öldürüldüğü ortaya çıktı. 
     19 yaşındaki Zahid Mübarek'in, Mart 2000'de ırkçı 'psikopat' mahkum Robert Stewart tarafından Londra'daki Feltham Islah Evi'nde öldürülmesini zamanında üst mercilere ihbar ettiğini, ancak 'susturulduğunu' söyleyen hapishane eski görevlisi Duncan Keys, tutukevindeki meslektaşlarının gladyatör dövüştürür gibi mahkumları kavgaya zorladıklarını belirtti. 
     
     'SAPIK ZEVKLER UĞRUNA ÖLDÜ' 

     Mübarek'in, 'sapık zevkler uğruna' hücresine atıldığı Stewart tarafından masa bacağı ile dövülerek öldürülmesine ilişkin önceki gün yapılan duruşmada ifadesine başvurulan Duncan Keys şunları söyledi 
     "Bu çocuk, başkalarının sapık zevkleri uğruna öldü. Bu oyuna gladyatör ya da kolezyum adı veriliyor. Mübarek öldü, çünkü bazı hapishane görevlileri, Asyalı bir çocuğun, Asyalıları öldürmek isteyen biriyle aynı hücreye atıldığında yaşanacakları izlemenin eğlenceli olduğunu düşünüyordu. Bu olayın tek kurbanı Mübarek değildi. O sadece ölen bir kurbandı. Oyun, birbirine zıt mahkumları aynı hücreye atarak oynanıyordu. Mahkumlardan biri beyaz, biri siyah ya da biri iri kıyım, diğeri ufak tefek olabilir. Bu eşleştirme nasıl olursa olsun amaç, 2 mahkumun birbiriyle kavgaya tutuşup tutuşmayacağını görmek. Bana anlatılanlara göre hapishane görevlileri bu konuda bahse bile tutuşuyordu." Polisin Duncan Keys'in iddialarını araştırdığı, ancak kimseye yönelik bir suçlamada bulunmadığı bildirildi. Olayla ilgili soruşturma devam ediyor. 

     
</TEXT>
</DOC>
