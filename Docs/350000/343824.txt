<DOC>
<DOCNO> 343824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonyas15.html </URL>
<DATE> 2005/05/18/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Başkan dedikodu yapmayı yasakladı 
</HEADLINE>
<TEXT>

     BBC 

      Kolombiya'nın bir kasabasında dedikodu yapmak yasaklandı. Silahlı gruplara katılma dedikodusu kasabada cinayet sebebi... 
     Küçük bir Kolombiya kasabasının belediye başkanı, dedikodu yapanlar hakkında para ve hapis cezası uygulanacağını açıkladı. 
     Bogota'ya 70 kilometre uzaklıktaki Icononzo'nun belediye başkanı İgnacio Jimenez, sahte söylentilerin Kolombiya'da insanların hayatına m l olduğunu söyledi. 
     Jimenez, birçok insanın silahlı gruplara üye olduğu dedikodusu yüzünden hapislerde yattığını söyledi. 
     Yerel bir yetkili de, dedikodunun en az bölgede yaşanan şiddet kadar, bölgeye zarar verdiğini söyledi. 
     
     Ölümcül söylentiler 
     AP haber ajansına konuşan Jimenez, "Küçük kasabalarda, dedikodu yaymak bir gelenektir ve hayatın bir parçasıdır, ancak endişe verici olan insanların dedikodu yüzünden hapse girmesi veya öldürülmesidir" dedi. 
     Jimenez, insanların yasadışı silahlı örgütlere destek verdikleri dedikoduları yüzünden de öldürüldüklerini söyledi. 
     Kasabanın insan haklarından sorumlu yetkilisi Milton Patarroyo, insanların okuldan veya işten evlerine, "yasadışı silahlı örgüt kasabaya geliyor" gibi bir dedikodu yüzünden erken döndüğünü ve kendilerini evlerine kilitlediğini söyledi. 
     Belediye başkanı Jimenez de Icononzo'da yaşayan 12 bin sakinin, yersiz ithamlarda bulunmadan önce düşünmek zorunda kalacaklarını söyledi. 
     Dedikodu yapanlar, dört yıla kadar hapis cezasına çarptırılabilecek. 
     Icononzo kasabasında alınan kararın bir benzeri de yakınlardaki Ibague kasabasının belediye başkanı tarafından alınmıştı. 
     
</TEXT>
</DOC>
