<DOC>
<DOCNO> 305904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur40.html </URL>
<DATE> 2005/01/12/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Kızını görebilmek için polise ihbarda bulundu 
</HEADLINE>
<TEXT>

     Bursa'da, eşinden ayrıldıktan sonra kadın sığınma evine yerleştirilen bir kadın, 6 yaşındaki kızını, polise yaptığı ihbar sonucu görebildi. 
     Alınan bilgiye göre, Yahşibey Mahallesi Dere Sokak'ta işyerinden bozma bir evde bir kız çocuğunun ağladığı ihbarını alan güvenlik güçleri, olay yerine gittiklerinde, 6 yaşındaki E.K ile karşılaştı. 
     Yapılan araştırmalar sonucu, anne ve babasının 1.5 ay önce ayrıldığı öğrenilen E.K'nin, işe giden babası Ş.K. tarafından evde bırakıldığı belirlendi. 
     Komşuların, anne H.K'nin diğer oğlu A.K. 8 ile kadın sığınma evinde kaldıklarını söylemesi üzerine, küçük kız, polisler tarafından kadın sığınma evine götürüldü. 
     Gözyaşları içinde 1.5 aydır görmediği kızına sarılarak hasret gideren anne H.K, polislere, kızını görebilmek için ''155 Polis İmdat'' hattına kendisinin ihbarda bulunduğunu itiraf etti. 
     Kızını görebilmek için bu yola başvurduğunu anlatan H.K, ''Apartmanda oturan biriymiş gibi ihbarda bulundum. Polisin kızımı bana getireceğini bildiğim için böyle bir girişimde bulundum. Kızımı görebilmek için başka bir çarem kalmamıştı'' dedi. 
     Küçük E.K, daha sonra geçici olarak annesinin yanında bırakıldı. 
     
</TEXT>
</DOC>
