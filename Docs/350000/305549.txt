<DOC>
<DOCNO> 305549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur24.html </URL>
<DATE> 2005/01/11/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Marmaris geceyi ya parklarda ya arabaların içinde geçirdi 
</HEADLINE>
<TEXT>

     Marmaris Kaymakamı Cemalettin Özdemir, Merkez üssü Muğla'nın Milas İlçesi'ne bağlı Bozalan Köyü olan ve Marmaris'te de hissedilen 5.1 büyüklüğündeki deprem nedeniyle vatandaşların çoğunun geceyi ya parklarda, ya da arabaların içinde geçirdiklerini söyledi. 
     Özdemir, AA muhabirine yaptığı açıklamada, saat 01.48'de meydana gelen depremde ilçede can ve mal kaybı olmadığını ifade etti. 
     Depremde bazı kişilerin korkuya kapıldığını kaydeden Özdemir, ''Vatandaşlarımız arka arkaya gelen depremler nedeniyle korktu. Çoğu, geceyi ya parklarda, ya da arabaların içinde geçirdi. Ancak artık her şey normale döndü'' dedi. 
     Marmaris Belediye Başkanı Ali Acar, depreme bağlı olarak ilçede herhangi bir olumsuzluğun söz konusu olmadığını bildirdi. 
     Bu arada, deprem sırasında yaşanan panik nedeniyle çeşitli yerlerinden yaralanan 5 kişinin, Marmaris Devlet Hastanesi acil servisine başvurduğu bildirildi. Evden çıkmak isterken başını kolona çarpan Bünyamin Özer 40 isimli kişi, Marmaris Devlet Hastanesi'nde ilk tedavisi yapıldıktan sonra Muğla Devlet Hastanesi'ne sevk edildi. Özer'in sağ ayak bileğinde de kırık olduğu kaydedildi. 
     Balkondan atlarken kollarında kırık oluşan İzzet Barış ile deprem sırasında depresyona giren Osman Zeki Demir, Fatma Altun ve Gizem Vural da Marmaris Devlet Hastanesi'nde tedavi altına alındı. 
     Datça'da da hissedilen deprem sırasında Reşadiye Mahallesi'ndeki metruk bir evin yıkıldığı bildirildi. 
     
</TEXT>
</DOC>
