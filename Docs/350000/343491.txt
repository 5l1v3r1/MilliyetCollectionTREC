<DOC>
<DOCNO> 343491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/ekonomi/eko05.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Polonya'ya 'maxi' yatırım 
</HEADLINE>
<TEXT>


Mesa - Nurol'un Polonya'nın başkenti Varşova'da kurduğu, tamamı 300 milyon dolara mal olacak Maximus İş Merkezi'nin ilk etabı açıldı 

UTKU ÇAKIRÖZER Varşova 

Polonya'nın en büyük iş merkezi olan ve Mesa - Nurol ortaklığıyla kurulan Maximus'un ilk etabı hizmete açıldı. İş merkezinin açılışına Başbakan Tayyip Erdoğan ve Polonya Başbakanı Marek Belka'nın yanı sıra Nurol Holding Yönetim Kurulu Başkanı Nurettin Çarmıklı, holdingin diğer yöneticileri Erol ve Oğuz Çarmıklı ile Mesa Holding Yönetim Kurulu Başkanı Atilla Şenol da katıldı. 
Erdoğan açılışta yaptığı konuşmada, iki ülke arasında 2004 yılında 1.7 milyar dolar olan ticaret hacminin 3 milyar dolara çıkarılması gerektiğini belirterek, Türkiye'nin AB'ye üyelik sürecinde müzakere onayı alınmasındaki desteğinden dolayı Polonya'ya teşekkür etti. 

1 milyar dolarlık hacim 
Mesa - Nurol'un 2003'te Polonya'nın başkenti Varşova'da aldığı 111 hektar arazide gerçekleştirilen yatırım tamamlandığında iş merkezinin büyüklüğü 100 bin metrekareye ulaşacak. Dün açılan ilk etabın 70 milyon dolara inşa edildiğini bildiren yetkililer, toplam yatırımın 300 milyon dolara mal olacağını açıkladılar. 
Maximus İş Merkezi'nde 70 metrekare ile 800 metrekare arasında değişen büyüklüklerde 700 dükkan yer alıyor. Bunların tamamının kiralandığını belirten yetkililer, "Dükkanların 70'ini Türk şirketleri, 400'ünü Polonyalılar, 200'ünü ise Vietnamlılar kiraladı" dediler. 
Toptan satış merkezi olarak düzenlenen iş merkezinden bütün Orta Avrupa'ya satış yapılacak. Maximus İş Merkezi ağırlıklı olarak tekstil üzerine çalışacak. Merkezde yıllık 1 milyar dolarlık iş hacminin gerçekleşmesi bekleniyor. 



</TEXT>
</DOC>
