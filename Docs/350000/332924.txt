<DOC>
<DOCNO> 332924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko21.html </URL>
<DATE> 2005/04/13/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Koç Holding CEO'su Özaydınlı Rusya ve Çin'de etkin olmak istiyoruz 
</HEADLINE>
<TEXT>

     Türkiye ihracatının yüzde 9'unu tek başına gerçekleştiren Koç Topluluğu, yurt dışında Avrupa odaklı projelerle büyümesini sürdürmeyi planlıyor. 
     Koç Holding Üst Yöneticisi CEO Bülend Özaydınlı, topluluk yayın organı Bizden Haberler Dergisi'nin Nisan sayısında yer alan röportajında, 5-10 yıl içinde toplam gelirlerinin yüzde 50'sini yurt dışı satış ve faaliyet gelirlerinin oluşturmasını planladıklarını ifade ederek, ''Avrupa ülkelerinde ürün ve hizmetlerimizin ulaşacağı her hane, bizi bu hedefimize bir adım yaklaştıracaktır'' dedi. 
     Dayanıklı tüketim, otomotiv gıda ve perakendecilik gruplarının geleceğe yönelik planlarında ihracat ve yurt dışı faaliyet gelirlerini artıracak projelerin ağırlığının oldukça yüksek olduğunu aktaran Özaydınlı, enerji gruplarının bu açıdan orta vadede önem taşıyacak bir sektör olacağını, finansal hizmetler ve bilgi grupları için önümüzdeki dönemde bu doğrultuda çıkacak fırsatları değerlendireceklerini kaydetti. 
     Otomotiv sektörünün Avrupa'nın üretim üssü olma yolunda ilerlediğini, bu yolda Koç Topluluğu şirketlerinin başı çektiğini ifade eden Özaydınlı, topluluğun otomotiv şirketlerinin ihracat cirosunun 1999-2004 arasında yaklaşık 10 kat arttığına, 2004 yılı itibariyle Türkiye'nin motorlu araç ihracatının yüzde 44'ünü gerçekleştirdiklerine dikkat çekti. 
     Özaydınlı, 2004 yılında Ford Otosan'ın ihracatının avro bazında yüzde 85 arttığına işaret ederek, şöyle dedi 
     ''Basının 'bataklık araziye kurulan dev' sözleriyle andığı Ford Otosan, tam kapasite ile çalışmaktadır ve Ford'un Avrupa'daki en karlı merkezi haline gelmiştir. Otomotiv ihracatımızdaki ivmenin artarak devam etmesi, yeni ihracat projelerinin geliştirilmesine bağlıdır. Şirketlerimiz gösterdikleri performans ile yabancı ortaklarımızın üretim ağları içerisinde en rekabetçi konuma gelmişlerdir. Bu nedenle yeni projelerin geliştirilmesinde avantajlı durumdadırlar.'' Bülend Özaydınlı, 2010 yılında 1 milyon adet yıllık üretime ulaşmayı hedeflediklerini kaydetti. 
     
     BEKO'NUN HEDEFİ, AVRUPA'NIN EN BÜYÜK TELEVİZYON ÜRETİCİSİ OLMAK 
     Özaydınlı, 2005'te topluluğun ihracat gelirlerinin 600 milyon avroya yakın bir artışla 5 milyar 155 milyon avroya ulaşmasının planlandığını ve bu artışta dayanıklı tüketim grubunun payının büyük olacağını belirtti. 
     Avrupa'nın en büyük beş beyaz eşya üreticisinden birisi olan Arçelik'in bundan sonraki hedefinin beş yıl içerisinde kendi sektöründe dünyanın en çok bilinen 10 markasından birine sahip olmak şeklinde açıklayan Özaydınlı, Beko'nun da 2005 için koyduğu hedefin Avrupa'nın en büyük televizyon üreticisi unvanını almak olduğunu kaydetti. 
     Koç Topluluğu'nun 2004 yılında Türkiye'nin ihracat gelirleri içindeki payını bir önceki yıla göre 1 puan artırarak yüzde 9'a çıkardığına dikkat çeken Özaydınlı, şöyle devam etti 
     ''Geçtiğimiz yıllarda uygulamaya soktuğumuz stratejik planda, 'sektörel yaygınlık' yerine 'coğrafi çeşitlilik' ilkesini benimsedik. Bu şekilde, bir yandan iç pazardaki deneyim ve etkinliğimiz ile dış pazarlara açılmayı ve hızlı büyüme tempomuzu sürdürmeyi hedefledik, bir yandan da konjonktürel bölgesel dalgalanmalara, ekonomik krizlere karşı direncimizi yükseltmeyi istedik. 
     Stratejik planımızın bir diğer prensibi ise nihai tüketiciye yakın ve iddialı olduğumuz sektörlere odaklanmaktır. Bu doğrultuda attığımız adımların, faaliyet gösterdiğimiz iş alanlarının neredeyse tümünde şimdiden başarılı sonuçlar verdiğini görüyoruz. 2000 yılında 1.6 milyar avro olan yurt dışı toplam gelirlerimiz 5 yılda 4 katına çıkarak, 2005 yılında 6.7 milyar avroya ulaşacaktır. Aynı dönemde ihracat gelirlerimiz de 988 milyon avrodan, yılda ortalama yüzde 39'luk artışla 5.2 milyar dolara yükselecektir. Bu sektörlerde Türkiye'nin ihracat kapasitesi 2000-2005 yılları arasında yaklaşık üç kat, Koç Topluluğu'nun ihracatı ise beş kattan fazla artmıştır.'' 
     
     ''AB UYUM SÜRECİNDE, YENİ FIRSATLAR ORTAYA ÇIKTI'' 
     Yurt dışı hedeflerinin odağında Avrupa'nın yer almasının, Türkiye'nin dış ticaretini, özellikle ihracatının önemli bir kesimini Avrupa ile gerçekleştirmesiyle paralel olduğunu dile getiren Özaydınlı, Koç Topluluğu'nun bugün beş kıtada faaliyet gösterdiğine dikkat çekti. 
     Özaydınlı, ''Migros'un girişimleriyle perakendecilik sektöründe önemli bir yerimiz olan Rusya ve DemirDöküm'ün kurduğu radyatör fabrikasıyla dikkatli adımlarla girdiğimiz Çin, önümüzdeki yıllarda daha etkin olmak istediğimiz büyük pazarlardır. Özellikle Çin'i bir rakip olmaktan çok, kalabalık nüfusu, hızla büyüyen ekonomisi, artan kentleşme ve satın alma gücü ile çok büyük ve önemli bir hedef pazar olarak görüyoruz'' dedi. 
     Avrupa dışında etkin oldukları pazarlar açısından perakendecilik sektörünü en iyi örnek olarak gösteren Özaydınlı, önümüzdeki iki yıl boyunca yapacakları 200 milyon dolarlık yatırımla yurt dışı perakendecilik sektörü gelirlerini beş yıl içinde 1 milyar dolara çıkarmayı planladıklarını kaydetti. 
     Bülend Özaydınlı, perakendecilikte Avrupa ülkelerine yeni adım atmaya başladıklarını ifade ederek, 2005'te hedeflerinin Makedonya'da faaliyete geçmek olduğunu belirtti. 
     Bugün, yabancı yatırım girişinde ve özellikle ihracata yönelik projelerde önemli bir artış yaşandığını, sadece Koç Topluluğu değil, Türkiye'nin önde gelen tüm şirketlerin teknoloji ve markalarını güçlendirmeye yatırım yaptığını vurgulayan Özaydınlı, şunları kaydetti 
     ''AB uyum süreci çerçevesinde birçok sektörde standartlar yükseldi ve yeni fırsatlar ortaya çıktı. Bu arada faizlerin düşmesi ve kamu hizmetlerinin özelleştirilmesiyle girdi maliyetleri de azaldı. Ayrıca, içinde bulunduğumuz coğrafyada bir liberalleşme rüzgarı esiyor. Bu da ekonomik faaliyetlerin artmasına ve Türk firmaları için yeni iş fırsatlarının doğmasına neden oldu.'' 
     
</TEXT>
</DOC>
