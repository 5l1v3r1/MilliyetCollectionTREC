<DOC>
<DOCNO> 337241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/spor/spo04.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Adil hakem çağrısı 
</HEADLINE>
<TEXT>


Trabzonspor Basın Sözcüsü İbrahim Şahin, "Fenerbahçe maçında gördüğünü çalan bir hakem istiyoruz. İlgililerin gerekli hassasiyeti göstereceğine inanıyorum" dedi 


Trabzonspor Kulübü Basın Sözcüsü İbrahim Şahin, Fenerbahçe maçının kendileri için ya tamam ya da devam maçı olacağını söyledi. 
Fenerbahçe'nin iyi bir takım olduğunu ve sonucu her an değiştirebilecek oyunculara sahip bulunduğunu ifade eden Şahin, "Şükrü Saracoğlu'nun atmosferi bizim için bir avantaj. Çünkü Trabzonspor, futbol oynamak isteyen bir takımdır. Maç öncesi şeker var, yağ var, sıra helvayı yapmaya geldi. Hafta sonu hava şartlarının da iyi olacağı tahmin ediliyor. Bize şimdi iyi bir hakem lazım. Gördüğünü çalacak ve adil maç yönetecek bir hakem istiyoruz. İlgililerin gerekli hassasiyeti göstereceğine inanıyoruz" diye konuştu. 
İbrahim Şahin, Fenerbahçeli Luciano'nun PFDK'ya sevkedilmemesiyle ilgili olarak da "Görüntüleri izledim. Hakeme karşı fevri hareketler oldu. Ancak hakem ve gözlemciler raporlarında ayan beyan görünen şeyleri yazmadılar. Bizim de diyeceğimiz çok fazla bir şey yok. Daha önce bir maçta, bir futbolcu rakip takım oyuncusuna tükürmüştü. Bazı kişiler, tükürüğün tanjantını, cotanjantını aldılar. Tükürük zerreciklerinin sağdan sola hareketleri gibi olaya açıklamalar getirdiler. Şimdi gazetelerde yer alan bu görüntülere de montajdı ya da hava soğuktu, nefes alırken buharın görüntüsü olabilir diyebilirler" yorumunu yaptı. 

Trabzon tek yumruk 

Başkan Atay Aktuğ ve yöneticiler, hafta boyunca takımı yalnız bırakmayacak, motivasyonu en üst düzeye çıkaracaklar 

Fenerbahçe maçının hazırlıklarına dün akşam yaptığı antrenmanla başlayan Trabzonspor'da seferberlik ilan edildi. Kulüp Başkanı Atay Aktuğ ve yöneticiler, hafta boyunca futbolcuları yalnız bırakmama kararı aldı. Teknik Direktör Şenol Güneş de takımın üzerindeki baskıyı azaltmak için bire bir toplantılar yapmayı planladı. 
Başkan Aktuğ, "Sezonun en kritik maçlarından birini oynayacağız. Belki de kaderimiz belli olacak. Bu maçın kazanılması için futbolcuları gerektiği gibi motive etmenin yollarını arayacağız" dedi. Bu arada sakatlığı devam eden Lee Yong'ın bu hafta da forma giyemeyeceği açıklandı. 
Teknik Direktör Güneş, son haftaların formda ismi Adem Koçak'a takımda yer bulmak için arayışa geçti. 

Fatih Tekke korkuttu 

Taktik çalışmanın yarısında Tayfun'un darbesiyle sakatlanan Fatih, idmanı yarım bıraktı ve soyunma odasına gitti. Doktor Mesut Çelebi ve fizyoterapist Ferhat Boz tarafından hemen tedavi altına alınan Fatih Tekke'nin ayak bileğinde ezilme meydana geldiği, ancak durumunun ciddi olmadığı bildirildi. Fatih, hafta sonundaki zorlu maç için ise, "Orada onları çok rahat yeneceğiz. Kazanırsak, şampiyon olabiliriz" dedi. 

Emre'den ret yanıtı 

Başkan Yardımcısı Murat Bozoğlu'nun, Emre Belözoğlu'na transfer teklifinde bulunduğu, ancak anlaşmaya varılamadığı öğrenildi. Bozoğlu, "Inter'e, 'Emre sizden yılda 3 milyon euro alıyor. Bunun yarısını karşılayalım, 1 yıl bizde kiralık oynasın' dedim. Kabul etmediler. Emre de Türkiye'ye dönmeyi düşünmediğini söyledi" dedi. 

Balaban kınadı 

Türkiye Futbol Antrenörleri Derneği Trabzon Şubesi Başkanı Nurettin Balaban, Türkiye Kupası maçında Denizlispor Teknik Direktörü Giray Bulak'a karşı sergiledikleri tutum ve davranışları nedeniyle Daum ve kaptan Ümit Özat'ı kınadı. Balaban, "TÜFAD bir ailedir. Bu ailenin bir parçası olan ant-renörlerimize yapılacak bu davranışlar karşısında sessiz kalmayız" ifadelerini kullandı. 


</TEXT>
</DOC>
