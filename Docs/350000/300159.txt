<DOC>
<DOCNO> 300159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sondun16.html </URL>
<DATE> 2004/12/23/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
İran'da bir kadının recm cezası askıya alındı 
</HEADLINE>
<TEXT>

     İran'da bir kadın hakkındaki recm cezası taşlayarak öldürme askıya alındı. 
     Tosee gazetesinin bugünkü haberine göre, Doğu Azerbaycan adliyesinde görevli bir yetkili, eyaletin Jolfa kentinde yasadışı ilişkiye girmek suçundan recm cezasına çarptırılan Haciye İsmailvend adlı kadının cezasının askıya alındığını söyledi. 
     Adını vermeyen yetkili, yaklaşık 5 yıl önce bir erkeğin şüpheli ölümü üzerine açılan soruşturma sonucu Ruhullah G. adlı kişinin İsmailvend'in kocasını öldürmek ve Haciye İsmailvend ile yasadışı ilişkiye girmek suçundan idama mahkum edildiğini söyledi. 
     İsmailvend'in de eşinin öldürülmesine yardım etmek ve Ruhullah G. ile zina yapmak suçundan recm cezası ve 5 yıl hapis cezasına çarptırıldığını söyleyen yetkili, Haciye İsmailvend'in temyiz başvurusu üzerine dosyanın Yargı Erki'nin af ve bağışlanma komisyonuna gönderildiğini belirtti. 
     Yetkili, İsmailvend hakkındaki recm cezasının çok yakında infaz edileceği iddialarını reddederek, komisyonun dosyayı incelemeyi tamamlamasını beklediklerini kaydetti. 
     Bu arada genç bir kızın hayat kadını olmak suçlamasıyla idama mahkum edildiği doğrulandı. 
     Yargı Erki yetkilisi Muhammed Hüseyin Purianmehr, yaptığı açıklamada, 1.5 yıldan fazla bir süre önce Arak kentinde yasadışı ilişkiye girmek suçundan idama mahkum edilen 21 yaşındaki Leyla Mafi'nin dosyasının Yüksek Mahkeme tarafından incelendiğini söyledi. 
     Mafi'nin akıl sağlığının yerinde olmadığı iddialarını reddeden, aksine akıl ve beden sağlığının iyi olduğunu söyleyen Purianmehr, Mafi'nin 19 yaşındayken tutuklandığını belirtti. 
     Purianmehr, 14 yaşındayken hayat kadını olarak çalışmaya başlayan Mafi'nin iki çocuğuna yetimhanede bakıldığını da kaydetti. 
     Mafi'nin durumu uluslararası toplumun gündemine geçen hafta merkezi Londra'da bulunan Uluslararası Af Örgütü'nün çabasıyla gelmişti. 
     Uluslararası Af Örgütü, Mafi'nin 19 yaşındayken akıl yaşının 8 yaşındaki bir çocuğun akıl yaşına denk düştüğünü, annesinin zoruyla 8 yaşındayken hayat kadınlığına zorlandığını, 9 yaşındayken bir bebek doğurduğunu ve sık sık tecavüze uğrayarak, ömrü boyunca seks kölesi olarak kullanıldığını açıklamıştı. 
     İran'da, geçen yıl kuzeydeki Neka kasabasında yasadışı ilişkiye girmek suçundan 16 yaşında bir kız idam edilmiş ve bu kızın psikolojik durumunun iyi olmadığı belirtilmişti. 
     İran'daki yasalara göre, 9 yaşının üzerindeki kızlar ve 15 yaşının üzerindeki erkekler cinayet ve tecavüz gibi idamı gerektiren suçları işlerse idam cezasıyla karşı karşıya kalabiliyorlar. 
     Yargı Erki, 18 yaşın altındaki kimselerle ilgili idam cezasını sınırlayan bir yasa taslağı hazırlıyor. Bu yasa taslağı henüz meclis tarafından ele alınmadı. 
     
</TEXT>
</DOC>
