<DOC>
<DOCNO> 315497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sontur03.html </URL>
<DATE> 2005/02/15/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İzmir'de karı-koca silahlı saldırıda öldürüldü 
</HEADLINE>
<TEXT>

     İzmir'in Konak, Buca ve Bornova ilçelerinde meydana gelen olaylarda, 4 kişi silahla öldürüldü. 
     AA muhabirinin aldığı bilgiye göre, Buca İlçesi'nde saat 04.30 sıralarında, Şirinyer semti 364. sokak Bucalı Hasanağa Apartmanı önünde, kimlikleri belirlenemeyen kişi veya kişiler, plakası alınamayan otomobilden, Satık çiftine ateş açtılar. Songül Satık 32 adındaki kadın, vücuduna isabet eden çok sayıda mermiyle olay yerinde hayatını kaybetti. 
     Açılan ateş sonucu Çetin Satık 47 ise kullandığı 35 DFF 36 plakalı aracında başından vurularak öldürüldü. 
     Satık'ın otomobili, yokuş aşağı indi ve park halindeki otomobillere de çarptı. Başından aldığı tek mermiyle vurulan Çetin Satık'ın otomobili, kaldırımda park halinde bulunan 35 DLK 42 plakalı araca arkadan çarparak durabildi. Cinayetin kim veya kimler tarafından, ne amaçla işlendiği kesinlik kazanmadı. 
     
     TRAFİK KAVGASI CİNAYETLE SONUÇLANDI 
     Bornova ilçesinde 1 kişi, trafik kavgası sonucu silahla vuruldu. Yaralı, kaldırıldığı hastanede hayatını kaybetti. 
     Alınan bilgilere göre, Metin Satılmış 36 yönetimindeki 06 MLU 75 plakalı otomobil, yanında bulunan arkadaşları Yıldıray Cevizli 31 , Ömer Suat Tutan 36 ve Songül Tutan'la 34 birlikte Mustafa Kemal Caddesi'nden Özkanlar semtine doğru gidiyordu. Bu sırada, yanından geçen 35 KP 331 plakalı araçta bulunan kimliği belirlenemeyen sürücüyle yol yüzünden tartıştı. 
     Otomobiller, Mustafa Kemal Caddesi ile Zafer Caddesi Kavşağı'nda durdu. Metin Satılmış, aracından inip tartıştığı sürücünün yanına doğru gitti. Ancak, 35 KP 331 plakalı araç sürücüsü, yanındaki silahı çekip, Satılmış'ı karnından yaralayarak olay yerinden kaçtı. 
     Satılmış, kaldırıldığı Ege Üniversitesi Tıp Fakültesi Hastanesi'nde hayatını kaybetti. Satılmış'ın aracında bulunan arkadaşları, ifadeleri alınmak üzere İzmir Emniyet müdürlüğü Cinayet Büro Amirliği'ne götürüldüler. 
     
     PARKTA ÖLDÜRÜLDÜ 
     Eskiizmir semtindeki parkta, kimliği belirlenemeyen bir kişi, ölü bulundu. 
     Kimliği belirlenemeyen 20-25 yaşlarında olan kişinin, Eskiizmir semti 3817. sokak girişindeki park içinde, sırtından silahla vurularak öldürüldüğü belirtildi. 
     Cinayetin neden işlendiği araştırılıyor. 
     
</TEXT>
</DOC>
