<DOC>
<DOCNO> 318589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonspo07.html </URL>
<DATE> 2005/02/25/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Mourinho'nun yine gerekçesi var... 
</HEADLINE>
<TEXT>

     Devler Ligi'nde Barcelona'nın Chelsea'yi 2-1 yendiği maçın ardından Londra ekibinin menajeri Jose Mourinho basın toplantısı düzenlemedi. Gerekçe olarak, Rijkaard'ın devre arasında hakem Frisk'le konuşmasını gösterdi. 
     Yenildiği karşılaşmalardan sonra agresifliğiyle tanınan Jose Mourinho, bir zamanlar Bobby Robson ve Louis Van Gaal'in yardımcılığını yaptığı Barcelona'ya olaylı bir maçla döndü. 89 bin kişinin izlediği Şampiyonlar Ligi ikinci turu karşılaşmasında, Didier Drogba'nın atılmasıyla 1-0 üstünlüğünü koruyamayan Londra ekibinin Portekizli teknik adamı, mücadelenin ardından oyuncularına röportaj yasağı getirirken kendisi de maçla ilgili bir açıklama yapmadı. Mourinho gerekçe olarak devre arasında hakem Anders Frisk'le Katalan takımının çalıştırıcısı Frank Rijkaard'ın konuşmasını gösterdi. Chelsea yetkilileri de UEFA'ya itirazda bulunucaklarını söyledi. Barcelona'nın teknik patronu Rijkaard bu iddialara sert yanıt verirken "Hakemle konuştuğum doğrudur. Yediğimiz goldeki ofsaytı dostça konuştuk" dedi. Hollandalı çalıştırıcı Mourinho'nun maç sonrası basın toplantısı yapmamasını eleştirerek, "Nasıl maçtan önce konuşuyorsak, sonrasında da konuşmasını bilmeliyiz" diye konuştu. 
     UEFA yetkilileri ise dedikodularla ilgili Chelsea'den kendilerine ulaşmış bir başvuru olmadığını ve maç içinde görevli UEFA çalışanlarının da soyunma odasının bulunduğu koridorlarda tuhaf bir duruma rastlamadıklarını açıkladı. 
     Yetkililer maç sonu röportajları konusundaki kurallara uymayan Chelsea'nin ceza alabileceğini vurguladı. 
     
</TEXT>
</DOC>
