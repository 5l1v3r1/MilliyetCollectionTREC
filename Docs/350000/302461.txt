<DOC>
<DOCNO> 302461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sontur23.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın'da büyük ikramiye heyecanı... 
</HEADLINE>
<TEXT>

     Milli Piyango'nun yılbaşı özel çekilişinde 10 trilyon liralık büyük ikramiyenin isabet ettiği çeyrek biletlerden birini satan Aydınlı seyyar bayii Hüseyin Aydın, talihlinin kim olduğunu bilmediğini ancak ortaya çıktığında kendisinden yardım beklediğini kaydetti. Aydın, AA muhabirine özel çekilişin 10 trilyon liralık ikramiyesinin isabet ettiği ''5196322'' numaralı çeyrek bileti, Gar Meydanı'nda biletlerin satışa çıktığı ilk gün olan 9 Aralık'ta sattığını anlattı. 
     Bileti alanı tanımasının mümkün olmadığını belirten 36 yaşındaki Aydın, ''12 yaşından beri piyango bileti satıyorum. Eşim Gülbahar özel çekilişlerde bana yardımcı oluyor. Kirada oturuyoruz. Son çekiliş öncesinde elimde kalan biletler var, zarar ettik. 2,5 trilyon liralık bileti sattığım talihli bana yardımcı olursa sevinirim'' dedi. 
     Hüseyin Aydın, 19 Mayıs ve 30 Ağustos çekilişlerinde de Aydın'a 1 trilyon liralık ikramiyenin çıktığını belirtti. 
     Milli Piyango İdaresi Aydın Şube Müdürü Selahattin Gündoğdu da talihlinin kendilerine başvurmadığını bildirdi. Gündoğdu, 42 adet teselli ikramiyesi dağıtılacağını da tespit ettiklerini kaydetti. 
     
</TEXT>
</DOC>
