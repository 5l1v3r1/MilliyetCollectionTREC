<DOC>
<DOCNO> 329604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/yazar/theper.html </URL>
<DATE> 2005/04/02/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Bu maddeler asla kabul edilemez 
</HEADLINE>
<TEXT>


Şimdilik nefes aldık, yeni Türk Ceza Kanunu'nun uygulaması ertelendi. Ancak iki aylık zaman yeterli mi Bana kalırsa yetersiz. Zira değişmesi gereken önemli noktalar var. Bu önemli noktaları her kurum kendine göre tarif etti, körün fili tarif etmesi gibi, elbette hepsi değerlendirilecek, zira eleştirilerde haklılık payı yüzde 90. Ancak her grup kendi açısından eleştiri yapınca sessiz kalan, yani temsilci grubu olmayan sade vatandaşın şik yetçi olması gereken noktalar karanlıkta kaldı. Onları zaman zaman ben aktardım şimdi yineliyorum. 
Bir kere başta 4. madde değişmelidir. Bu madde sakınamayacağı bir hata nedeniyle kanunu bilmediği için meşru sanarak suç işleyen kimseye ceza verilmeyeceği hakkındaki ikinci fıkradır ki, tarif kimi kapsadığı bilinmemektedir, bilinemez. Bu, herkesin farklı yorumlayacağı bir madde olup her h kim, kendi siyasi ve sosyal görüşüne göre ayrı yorumlar. Örneğin okuması yazması olmayan cahil birinin hiçbir fiili suç sayılmayacaktır. Böyle madde olmaz. 
Sonra, kapkaç açıkça alenen gasptır. Kapkaçı hırsızlığın tarifi içine almak gaflettir. Suça prim vermektir. Cebir, şiddet, hırsızlık, gasp, demektir. Her kapkaçta cebir şiddet ve hırsızlık birlikte vardır, gaspta hapis cezası on yıl iken bunu hırsızlık deyip üç yıla indirmek, köpekleri salıp taşları bağlamaktır. 
Hırsızlık maddeleri arasında kabul edilemez iki hüküm var. Birincisi çalınan malın değerinin az olması halinde ceza indirilebilir veya ceza verilmekten vazgeçilebilir, ikincisi hırsızlık suçunun ağır ve acil bir ihtiyacı karşılamak için işlenmesi halinde ceza vermekten vazgeçilebilir. Öyle bir şeyi düşünmek bile istemiyorum ama Ceza Kanunu'nda var. Hırsızlık, her haliyle hırsızlıktır. Bir insanın malı, mülkü Anayasa teminatı altında olup mutlak haklardandır. Bir malın piyasa değeri bir kuruş olabilir ama benim için değeri sınırsızdır. Bazı mallar var ki ölen biri tarafından verilmiştir, manevi değeri ancak ona sahip olan biri tarafından bilinir. Bu malı çalanı nasıl cezasız bırakırsınız 
Bu maddeler masa başı maddeleridir, adliye tatbikatı olmayan kişilerce kaleme alınmıştır, gerçeklerden uzaktır ve asla kabul olunamaz. Zaman zaman bunlara değineceğim, bugünlük yerim bitti, ama eleştiri devam edecek. 



</TEXT>
</DOC>
