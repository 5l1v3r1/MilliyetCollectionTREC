<DOC>
<DOCNO> 335570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonsiy28.html </URL>
<DATE> 2005/04/21/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Prof. Yaşargil'i kardeş acısı dünyaca ünlü tıp adamı yaptı 
</HEADLINE>
<TEXT>

     İSTANBUL ANKA 

TBMM Onur Ödülü'ne layık görülen Prof. Dr. Gazi Yaşargil ve iki kardeşinin tıbba ilgi duymasında, küçük yaşta yetersiz sağlık koşulları nedeniyle tifüsten kaybettikleri ağabeylerinin de etkili olduğu belirtildi. 
     Diyarbakır Lice'de 1925 yılında dünyaya gelen Yaşargil, tifüs hastalığına yakalanan ağabeyini gerekli tedavi olanakları sağlanamadığından kaybetti. Yaşargil, küçük yaşlarda ayrıldığı Lice'den sonra eğitimini Ankara'da tamamladı. Nörolojiye ilgi duyan aile dostlarının da etkisi altında kalan Yaşargil, Almanya'da başladığı tıp eğitimini, 2'nci Dünya Savaşı nedeniyle 1949 yılında İsviçre'de tamamladı. Yaşargil, beyin cerrahisi kariyerine 19'te Zürih'te Prof. Hugo Krayenbühl'ün yanında başladı. Anjiyografi alanında 1964 yılına kadar çalışmalar yapan Yaşargil, damarsal yapıları tanımlamaya olanak sağlayan ve değişik patolojik süreçlerin kan dinamiklerini gözlemleyen çalışmalarıyla, pek çok dile de çevrilen "Serebral Anjiyografi" kitabını yayınladı. 
     
     MİKROBEYİN CERRAHİSİNİN DOĞUMU 

     Dünya tıp aleminde yeni bir disiplin olarak ortaya çıkan, stereotaksi alanıyla ilgilenen Prof. Yaşargil, Almanya'da parkinsonizm, tremor ve hiperkinezi alanlarında çalıştı. 
     Yaşargil, 1964 yılında kongre için Amerika'da bulunduğu sırada, mikro beyin cerrahisi ile ilgilenmeye başladı. 
     Özellikle hayvanlar üzerinde yaptığı damarlar üzerindeki deneylerle mikro beyin cerrahisinin doğumuna büyük katkısı olan Yaşargil, geliştirdiği yeni tekniklerle, beyin cerrahisinde yeni açılım ve tedavi yöntemlerinin başlangıcı oldu. Yaşargil, geliştirdiği teknikler olan mikro cerrahi tekniği ve bipolar koagülasyonu Amerika ve Kanada'da değişik üniversitelerde tanıttı. Zürih'e dönmesinin ardından beyin cerrahisiyle ilgili yayınlarıyla, söz konusu alanda Zürih'in bir merkez haline gelmesine katkısı olan Yaşargil, Beyin Araştırma Enstitüsününde verdiği kurslarla 1967-1992 tarihleri arasında çeşitli ülkelerden 3000 kişiyle bilgilerini paylaştı. 
     Emekli olduğu 1993 yılında halen çalışmakta olduğu Arkansas'daki kliniğe giden Yaşargil'in, parlak kariyeri boyunca yaptığı bilimsel aktiviteleri, kazandığı ödülleri bir yazı ya da bir çok yazı içinde sıralamanın mümkün olmadığı belirtiliyor. Araştırmacı bir bilim adamı olarak beyin dokusu ve damarsal yapılarının mikroskobik anatomilerini en ince ayrıntıları ve varvasyonları ile tanımlayan ve bir teknik adam olarak ameliyat mikroskobu ve bipolar koagülasyonu rutin kullanıma geçmekten başka yeni dizaynlarına sürekli katkıda bulunan Prof Yaşargil, normal anatomik yapı ve sağlam dokuya saygılı olmayı ilke edinerek bu ilkeyi tüm dünya beyin cerrahlarının benimsemesini sağladı. 
     
</TEXT>
</DOC>
