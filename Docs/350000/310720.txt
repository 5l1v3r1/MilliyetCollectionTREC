<DOC>
<DOCNO> 310720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sondun10.html </URL>
<DATE> 2005/01/30/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
El Rubai Irak bir din devleti olmayacak 
</HEADLINE>
<TEXT>

     Irak Ulusal Güvenlik Danışmanı Muvafak El Rubai, Irak'ın bir din devleti olmayacağını söyledi. 
     Irak'ta seçimlerden sonra kurulacak yeni hükümette önemli bir rol oynaması beklenen El Rubai, Davos'taki Dünya Ekonomik Forumu'nda düzenlenen panelde yaptığı açıklamada, yeni Irak hükümetinde, Sunnilerin güçlü bir şekilde temsil edileceği güvencesini verdi. 
     El Rubai, Irak'ta ABD liderliğinde 170 bin askeri kapsayan çok uluslu gücün, Iraklı güvenlik güçleri tamamen eğitilmeden geri çekilmesinin, ''felakete davetiye çıkarmak'' olacağını kaydetti. 
     Çok uluslu gücün Irak'tan yıl sonundan önce ayrılmasının bir iç savaşı tetikleyebileceğini belirten El Rubai, yeni hükümetin, Sunni, Kürt ve diğer etnik grupları içereceğini dile getirdi. 
     Muvafak El Rubai, ''Irak'ta kesinlikle bir din devleti kurma niyetimiz ve planımız yok, bir Şii devleti kurma niyetimiz yok. Irak'ta yeni, demokratik, federal ve çoğulcu bir sistem kurmaya çalışıyoruz'' diye konuştu. 
     El Rubai, Irak'ta nüfusun yüzde 60'ını oluşturan Şiilerin, yönetimin ''sürücü koltuğunda'' olacağını, ancak azınlık haklarının korunmak zorunda olduğunu dile getirerek, yeni hükümette Sünnilerin yüzeysel değil, güçlü bir şekilde temsil edileceğini, Kürtlerin de Ulusal Meclis'te sandalyelerin yaklaşık yüzde 25'ini kazanabileceğini sözlerine ekledi. 
     Irak Ulusal Güvenlik Danışmanı Muvafak El Rubai, Büyük Ayetullah Ali Sistani'nin desteklediği, 275 sandalyeli ulusal meclis seçiminde yer alan Şii siyasi oluşumu simgeleyen Birleşik Irak İttifakı'nın üyesi. 
     
</TEXT>
</DOC>
