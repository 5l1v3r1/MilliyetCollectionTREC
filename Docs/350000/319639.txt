<DOC>
<DOCNO> 319639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy19.html </URL>
<DATE> 2005/03/01/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Kızıltepe olayı... Polislerin göreve iadesi ve tayini TBMM gündeminde 
</HEADLINE>
<TEXT>

     CHP Mersin Milletvekili Hüseyin Güler, Mardin'in Kızıltepe ilçesinde Ahmet Kaymaz ile oğlu Uğur Kaymaz'ın öldürülmesinden sorumlu tutulan 4 polisin önce göreve iade edilmesi ve daha sonra başka yere tayin edilmesini İçişleri Bakanı Abdülkadir Aksu ile Adalet Bakanı Cemil Çiçek'e sordu. 
     TBMM Başkanlığı'na, İçişleri Bakanı Aksu ile Adalet Bakanı Çiçek'in yanıtlaması istemiyle iki ayrı soru önergesi veren Güler, Kızıltepe olayında sorumlu tutulan 4 polisin dava başlamadan kısa bir süre önce görevlerine iade edilip, daha sonra başka illere tayinlerinin çıkarılmasının adil yargılama ilkesine ters olduğu gerekçesiyle eleştirildiğini kaydetti. 
     Hükümet'in AB kriterlerini yerine getirme gayreti ile İçişleri Bakanlığı'nın bu tasarrufunun birbiriyle çelişip çelişmediğini soran Güler, ''Güvenlik gerekçesiyle davanın başka yere nakli doğru mudur Bu durum doğal yargıç ilkesiyle bağdaşıyor mu '' dedi. 
     Polislerin güvenlik gerekçesiyle başka yere nakledildiği konusunda bilgi isteyen Güler, ''Türkiye Cumhuriyeti Hükümeti, güvenlik görevlilerin güvenliğini sağlayamıyorsa halkınınkini nasıl sağlayacak '' diye sordu. 
     
</TEXT>
</DOC>
