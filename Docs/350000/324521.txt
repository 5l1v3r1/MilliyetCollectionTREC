<DOC>
<DOCNO> 324521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur17.html </URL>
<DATE> 2005/03/17/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
'Eteği kısaydı, aşağı çek dedim' 
</HEADLINE>
<TEXT>

     İsmail AKDUMAN DHA 

      SAMSUN'da lise son sınıf öğrencisi 16 yaşındaki E.C.'nin okula giderken önünü kesip sözlü tacizde bulunduğu iddia edilen yaşındaki Mustafa Sezer, tutuklandı. Sezer, genç kızı taciz etmediğini söyleyerek, "Eteği kısaydı. Sadece onu biraz daha aşağıya çek dedim'' dedi. 
     E.C. okumak için Amasya'dan Samsun'daki akrabalarının yanına geldi. İddialara göre bir hafta önce evden yürüyerek okuduğu Gazi Lisesi'ne giden genç kızın önünü, 3 çocuk babası Mustafa Sezer keserek, sözlü olarak sarkıntılıkta bulunup, "Benimle birlikte olursan, sana her istediğini alırım'' dediği ileri sürüldü. Bunun üzerine E.C. polise gidip şikayetçi oldu. 
     Bu sabah okula gitmek için tekrar yola çıkan genç kızı, Ahlak Bürosu'nun sivil polisleri takip etti. Okul önünde bekleyen Sezer, hiç bir şeyden habersiz genç kıza yaklaşarak yine sözlü tacizde bulundu. Ve bu sırada sivil polisler tarafından suçüstü yakalandı. İfadesi alındıktan sonra nöbetçi mahkemeye sevk edilen Mustafa Sezer, suçlamayı kabul etmedi. Sezer, "Eteğinin boyu kısaydı. Sadece onun boyunu uzatmasını söyledim. Onu taciz eden başka birisiydi'' diye konuştu. Ancak, hırsızlıktan sabıkası olduğu ortaya çıkan Mustafa Sezer, tutuklanarak cezaevine gönderildi. 
     
</TEXT>
</DOC>
