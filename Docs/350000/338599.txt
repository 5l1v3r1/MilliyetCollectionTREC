<DOC>
<DOCNO> 338599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/spor/spoz2.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Beykoz ve Tofaş Play-Out'ta 

Basketbolda Galatasaray ve Büyük Kolej'den sonra Play - Out'ta mücadele verecek diğer iki takım, dün İkinci Lig Final Grubu maçlarıyla netleşti. İkinci Lig'de üçüncü sırayı alan Beykoz ve dördüncü Tofaş, önümüzdeki sezon birinci ligde yer alacak iki takımın belirleneceği ve 6 - 8 Mayıs'ta Manisa'da oynanacak olan Play - Out'ta oynamaya hak kazandılar. Play - Out kuraları bugün Bursa'da çekilecek. 

10 maç oynandı 

Erkekler ve Bayanlar Hentbol Birinci Ligi'nde alınan sonuçlar şöyle Erkekler Taşköprü - Çankaya Bld 26-45, Trabzon Bld - Milli Piyango 42-36, Polis Akad. - Beşiktaş 34-35, Halk Bankası - İzmir Bş. Bld 40-34, Altınordu - Bursa Bld 24-35, Bafra Bld - İzmit Bş. Bld 29-25. Bayanlar Asmaspor - Anadolu Üniversitesi 28-55, İstanbul Tekel - Üsküdar Bld 27-24, Sivas Eğitim - Osmangazi Üniversitesi 29-31, İzmir Bş. Bld - Ankara Havelsan 21-49. 

Milliler hazır 

Çek Cumhuriyeti'nde bugün başlayacak olan Bahar Kupası Voleybol Turnuvası'nda milli takımlarımız ilk maçlarına çıkacak. A Milli Erkek Takımımız, Bulgaristan, genç bayanlar ise Yunanistan ile karşı karşıya gelecek. B Grubu'nda mücadele eden Ay - Yıldızlı erkekler diğer maçlarını Slovakya ve Letonya, A Grubu'ndaki bayanlarda İsveç, İsviçre, Danimarka ve Fransa ile oynayacak. 

Heyecan sürüyor 

Serbest Güreş Birinci Ligi Play - Off karşılaşmalarına Ankara ve İstanbul'da yapılan müsabakalarla devam edildi. Ankara Yaşar Doğu Spor Salonu'ndaki karşılaşmada, İzmir Tekelspor, ASKİ'yi 16-13 yenerken, İstanbul Cevizli'deki müsabakalarda Erdemirspor, İstanbul Tekelspor'a aynı skorla üstünlük sağladı. 

Eroğlu rakipsiz 

Adana'da gerçekleştirilen Egemenlik Kupası Trap Yarışmaları büyükler kategorisinde Serdar Eroğlu'nun üstünlüğüyle sona erdi. Yüreğir Yücel Kılıçyaldır Sarıçam Atış Poligonu'nda düzenlenen müsabakalarda Eroğlu'nu, Kamil Tör ile Tahsin Uslukul takip ettiler. Gençlerde ise Hakan Yüzbaş ilk sırayı aldı. 

Yıldızlar kapıştı 

Türkiye Yıldızlar Eskrim Şampiyonası dün 3 kategoride yapılan müsabakalarla Burhan Felek Kubbe Salonu'nda başladı. Bayanlar kılıçta Neslihan Koyuncu birinci olurken, diğer kategorilerde ilk üçe girenler şöyle Bayan flore 1 Pınar Karataş, 2. İrem Karamete, 3. Nagehan Kurtlan. Erkekler flore 1. Mehmet Çelebi, 2. Burak Babaoğlu, 3. Oğulcan Kemal Sagun. 

Hakem isyanı 

Gaziantepspor karşısındaki yenilgiyi hakeme bağlayan İstanbulspor A.Ş. Genel Müdürü Ergün Yücel, hakemlerin seyirci ve kamuoyu baskısı yaşamadığı için çok rahat düdükler çaldığını ve pek çok maçlarında puan yitirdiklerini söyledi. Yücel olayların bir birikimin sonucu olduğunu ifade etti. 

'Af çıkmalı' 

Şike iddialarıyla spor gündemine gelen Vestel Manisaspor'un eski futbolcusu Cafer Aydın yine ilginç bir tespitte bulundu. Cafer, "Eğer geçmişe yönelik yapılan şikelere af çıkmadığı takdirde kimse çıkıp konuşmaz. Konuşanlar da benim düştüğüm duruma düşer'' dedi. 

Eskişehir'de olay 

Eskişehir'deki 3. Lig'e yükselme ilk kademesinde Ankara Adalet'i penaltı atışları sonunda 5-2 yenen Ayazağaspor ikinci kademe maçlarına katılmaya hak kazandı. 1-1 biten normal sürenin ardından iki takım oyuncuları birbirine girdi, üç taraftar gözaltına alındı. Erzurum'da ise Trabzon Çarşıbaşı Belediye, Rize Belediye'yi 1-0 yenip, ikinci kademeye yükseldi. 

Yeni başkan Ahmet Çelik 

İkinci Lig A Kategorisi'nde kümede kalma mücadelesi veren Karagümrük Kyoto'da başkanlık koltuğuna Ahmet Çelik oturdu. Eski başkanlardan Çelik, tek listeyle gidilen 68 üyenin katıldığı genel kurulda oy çokluğuyla göreve seçildi. Kongre öncesi başkanlık görevini yürüten Cem Duruakan ise aday olmadı. 

Şatıroğlu 7. kez 

İkinci Lig B Kategorisi A Grubu takımlarından Küçükköyspor'da İsmail Şatıroğlu yedinci kez başkanlığa seçildi. Kulüp lokalindeki genel kurula tek aday olarak katılan Şatıroğlu, takımın sahipsiz kalmaması için gönüllerini ve yüreklerini ortaya koyduklarını söyledi. 

Hakem kafa yardı 

Giresunspor - Pazarspor maçının ardından yardımcı hakem Ali Kılıç ile futbolcular arasında tartışma yaşandı. Araya girdiği anda Kılıç, Giresunspor Kulüp Müdürü Fatih Hocaoğlu'na bayrakla vurarak, kafasını yardı. Hocaoğlu davacı olunca, yardımcı hakem ifadesi alınmak üzere karakola götürüldü. 

Maradona'ya hocalık teklifi 


Boca Juniors Kulübü, efsanevi yıldız Diego Armando Maradona'ya genç takımın başına geçme önerisinde bulundu. Sarı - Lacivertli ekibin Başkanı Maurico Macri, "Maradona'yı altyapı ve amatör futbolun başına getirmeyi düşünüyoruz. Teklifimizi yaptık, cevap bekliyoruz" diye konuştu. 44 yaşındaki süperstarın 1 Haziran'da yeni görevine başlayabileceği belirtildi. 

Barça'ya Lopez şoku 

İspanya Ligi'nin lideri Barcelona, Arjantinli forveti Maxi Lopez'in beklenmedik sakatlığıyla yıkıldı. Sağ ayağında kırık kemik tespit edilen 21 yaşındaki golcünün sezonu kapattığı bildirildi. Devre arasında Larsson'un yerine transfer edilen Lopez'in sakatlığı Teknik Direktör Rijkaard'ı zor durumda bıraktı. Barça'nın kadrosunda tek sağlam santrfor olarak Eto'o kaldı. 

M.United'a 18'lik yıldız 

Manchester United, Chelsea'ye transferde önemli bir darbe vurdu. Kırmızı - Beyazlılar, Norveç'in Lyn Oslo takımında oynayan ve Chelsea'nin antrenmana çıkarıp, denediği John Obi Mikel'i rakibinin elinden kaptı. 18 yaşındaki Nijeryalı futbolcu geleceğin yıldızları arasında gösteriliyor. 

Clijsters stop 

Sakatlığını atlatıp, kortta fırtına gibi esmeye başlayan Kim Clijsters, 17 maç sonra tekrar yenilginin tadına vardı. Rus Svetlena Kuznetsova, Polonya'da düzenlenen C S Cup Tenis Turnuvası'nın yarı finalinde Belçikalı raketi 2-1 yenerek, rakibinin galibiyet serisine son verdi. Kuznetsova finalde bir başka Belçikalı Henin Hardenne ile karşılaşacak. 

Arjantin'de nazi isyanı 

Arjantin'de son dönemde futbol sahalarında görülen ırkçılık hareketleri ülkede yaşayan Yahudileri huzursuz etmeye başladı. İkinci Lig'de Talleres ile Gimnasia de Jujuy takımları arasındaki maçta nazi bayrakları açılması üzerine harekete geçen Arjantinli Yahudilerin lideri Jorge Kirszenbaum, bu hareketin kabul edilemez olduğunu belirtti. Arjantin'de 300 bin civarında Yahudi yaşıyor. 


</TEXT>
</DOC>
