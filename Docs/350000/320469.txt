<DOC>
<DOCNO> 320469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur41.html </URL>
<DATE> 2005/03/03/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İnsan Hakları Başkanı İnsan hakları ülkelerin iç sorunu değildir 
</HEADLINE>
<TEXT>

     Başbakanlık İnsan Hakları Başkanı Doç.Dr. Vahit Bıçak, artık insan hakları konusunun ulusal egemenlik konusu olmaktan çıktığını ifade ederek, ''Bir ülkenin kendi vatandaşlarına nasıl muamele ettiği, ülkelerin iç sorunu değildir, diğer ülkeler de bu konularla ilgilenebilirler'' dedi. 
     Doç.Dr. Bıçak, 2004 yılındaki insan hakları ihlal iddiaları ve istatistik verileri ile ilgili basın toplantısı düzenledi. 
     Birey-otorite ilişkisinin her gün yeniden tanımlandığını ve bu ilişkide bireysel özgürlüklerin alanının sürekli genişlediğini ifade eden Bıçak, bu genişliklerin, hem yasal reformlar hem de yapılan reformların uygulamaya geçirilmesi şeklinde ortaya çıktığını söyledi. 
     Vahit Bıçak, yapılan reformların uygulamaya geçirilmesi konusunda yaptıkları yoğun çalışmalar sonucunda elde ettikleri sayısal verileri saydamlık politikasının bir gereği olarak kamuoyu ile paylaşmak istediğini ifade etti. 931 il ve ilçe insan hakları kurulunun, sivil toplumun katılımı ile görev yaptığını dile getiren Bıçak, 16 üyeli kurulda sadece 2 kamu görevlisi bulunduğunu kaydetti. 
     İl ve ilçe kurullarının kendilerine yapılan başvuruları ve gösterdikleri faaliyetleri, her ay başkanlığa gönderdiğini belirten Bıçak, '' İnsan hakları ihlali yoktur gibi bir yaklaşım ile olaylara bakmıyoruz. İhlallerin olabileceğini, yok demekle ihlalin yok olmadığını düşünmekteyiz. Önce sorunun varlığını kabul etmeyi, sorunun çözümünde ilk adım olarak görmekteyiz'' diye konuştu. 
     
     847 BAŞVURU 
     Doç.Dr. Bıçak, İnsan Hakları Başkanlığı'na 354, il insan hakları kurullarına 466 ve ilçe insan hakları kurullarına ise 27 olmak üzere toplam 847 başvurunun yapıldığını belirterek, bir kişinin birden fazla hak ihlaline maruz kalabileceğinden dolayı hak ihlaline uğradığı iddia edilen hak sayısının ise bin 634 olduğunu bildirdi. Bıçak, işkence ve kötü muamele yasağı, adil yargılanma hakkı, kişi hürriyeti ve güvenliği, yaşam hakkı, sağlık ve hasta hakkı, ayrımcılık yasağı, mülkiyet hakkı, vatandaşlık hakkı, çalışma ve sözleşme hürriyeti haklarında daha çok başvuru yapıldığını kaydetti. 
     Başvuran 847 kişinin yüzde 78'inin erkek, yüzde 19.6'sının ise kadın olduğunu belirten Doç.Dr. Bıçak, hak ihlali için başvuranların yüzde 18.2'sinin yüksekokul veya fakülte, yüzde 13.1'inin ise lise mezunu olduklarını söyledi. 
     Bıçak, medeni durumuna göre başvuranların oranına bakıldığı zaman, başvuranların yüzde 36'sının evli, yüzde 9.8'inin ise bekar olduğunu ifade etti. İşsizler, emekliler, memur veya yönetici olmayan personel ile serbest meslek sahiplerinin hak ihlali başvurusunda ilk sıralarda yer aldığını dile getiren Bıçak, en çok emniyet ve adliye kurumlarının şikayet edildiğini bildirdi. 
     Doç.Dr. Bıçak, başvuranların yüzde 17.9'unun Ankara, yüzde 16.3'ünün İstanbul, yüzde 6'sının ise İzmir'den hak ihlali başvurusunda bulunduğunu ifade ederek, şehirde yaşayanların daha çok işkence ve kötü muamele, kırsal kesimde yaşayanların da mülkiyet hakkı konularında başvuruda bulunduklarını belirtti. 
     
     ''KAMUOYUNDA YETERİNCE TANINMIYOR'' 
     847 başvurudan 354'ünün başkanlığa, 466'sının il insan hakları kurullarına, 27'sinin ise ilçe insan hakları kurullarına yapılmasının, başkanlıklarının kamuoyunda yeterince tanınmasına bağlı olduğunu kaydeden Vahit Bıçak, başvuranların sırasına göre mektup, insan hakları kutularını kullanma, e-mail ve faks yoluyla başvurularını yaptıklarını ifade etti. 
     Vahit Bıçak, başvuranların yüzde 44.9'unun hak ihlallerini gidermek için başka mekanizmaları da kullandıklarını söyledi. 
     Başvuranların yüzde 26.5'inin haklarının iadesi, yüzde 24.5'inin sorumluların cezalandırılması, yüzde 23.3'ünün yanlışlığın düzeltilmesi, yüzde 9.9'unun ise başvurusunun kayıtlara geçmesi amacıyla başvurularını yaptıklarını anlatan Bıçak, başvuranların yüzde 38.8'inin, başvurusunu destekler mahiyette delil sunamadığını kaydetti. 
     Doç.Dr. Bıçak, bu sayısal verilerin, sorunları daha objektif algılamada, sorunların çözümünde politika geliştirmede önemli katkı sağlayacak nitelikte olduğunu vurguladı. İl ve ilçe kurullarının yeterli düzeyde çalışma yapamadıklarını dile getiren Bıçak, o kurullara az başvuru yapılmasının, o kurullarının az çalıştığı anlamına gelemeyeceğini bildirdi. 
     
     ''AKSAKLIKLAR BULUNMAKTADIR'' 
     Bıçak, ''Sistemin tam olarak işleyebilmesi için zamana ihtiyaç vardır. Aksaklıklar bulunmaktadır. Ancak, yaşanan bu aksaklıkların giderilmesi toplumun bu kurullara sahip çıkması ile mümkündür. Kurullar tamamen sivilleştirilmiştir, sorunları çözme halka bırakılmıştır'' diye konuştu. 
     Vahit Bıçak, bir gazetecinin, ''ABD'nin Türkiye hakkında insan hakları raporunda, kanunlar yasaklamasına rağmen halen solculara ve Kürt halkının savunucularına işkence yapmaya devam etmektedir denilmektedir. Bu konuda ne diyeceksiniz ''sorusu üzerine, bu rapora ilişkin değerlendirmesini dün yaptığını söyledi. Bu tür raporların yararlı olduğuna dikkati çeken Bıçak, şöyle konuştu 
     ''Artık insan hakları konusu ulusal egemenlik konusu olmaktan çıkmıştır. Bir ülkenin kendi vatandaşlarına nasıl muamele ettiği, ülkelerin iç sorunu değildir, diğer ülkeler de bu konularla ilgilenebilirler, raporlar hazırlayabilirler. ABD'nin raporu 1990'dan beri her yıl hazırlanan bir rapordur. Bu raporu 2003 yılıyla mukayese ettiğimizde raporun olumlu olduğunu söyleyebiliriz.'' Bıçak, ''70 milyonluk Türkiye'de, 847 başvuru yapılmasını neye bağladığının'' sorulması üzerine de vatandaşların İnsan Hakları Başkanlığı'nı yeterince tanımamasından dolayı başvurunun az olduğunu söyledi. 
     İnsan Hakları Başkanlığı'nın bağımsız olmaması, devlete bağlı olması konusundaki görüşlerinin sorulması üzerine ise Bıçak, başkanlığın, İnsan Hakları Ulusal Kurumu'na dönüştürülmesi için bir proje hazırladıklarını ve bu yöndeki çalışmaların devam ettiğini ifade ederek, 2007 yılında bitmesi planlanan proje ile idari ve mali açıdan daha bağımsız olacaklarını anlattı. 
     Doç.Dr. Bıçak, başvuranlar arasında ordu ve emniyet mensuplarının bulunmasını neye bağladığının sorulması üzerine, ordu ve emniyet mensuplarının, çalışma saatlerinin yoğunluğu nedeniyle hak ihlali başvurusunda bulunduklarını kaydetti. 
     
</TEXT>
</DOC>
