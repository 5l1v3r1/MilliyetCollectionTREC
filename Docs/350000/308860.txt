<DOC>
<DOCNO> 308860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/soneko09.html </URL>
<DATE> 2005/01/24/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Narenciye için 'kurtuluş' reçetesi 
</HEADLINE>
<TEXT>

     Türkiye'nin toplam narenciye üretiminin önemli bir bölümünü karşılayan Güney illerinde, bu yıl had safhaya ulaşan sıkıntı ve pazar sorunu nedeniyle üreticinin bahçelerini bozmaya başlamasına karşı acil tedbir alınması gerektiği bildirildi. 
     Turunçgil Yetiştiricileri Derneği TUYED Başkanı Fikret Karabucak, AA muhabirine yaptığı açıklamada, narenciyede yaşanan sorunun dünyada maliyetlerin yükselmesi, üretimin artması, rekabet koşullarının ağırlaşması ve pazar daralmasından kaynaklandığını belirtti. 
     Karabucak, narenciyede Türkiye koşullarının diğer rakip ülke koşullarından farklı olduğuna işaret ederek, ''Ağlayıp sızlamakla yandık, bittik demekle bir yere varamayız. başka ülkelerin hazır reçetelerini uygulamak yerine, kendi hastalığımızın reçetesini kendimiz yazmalıyız'' dedi. 
     Uygulanan ihracat teşviklerinin ihracata uygun mal üreterek malını doğrudan kendisi ihraç eden veya bir ihracatçı kanalı ile dışsatım yapan üreticiye verilmesi gerektiğini savunan Karabucak, mevcut sistemin sağlıklı olmadığını ifade etti. 
     Karabucak, teşvik bütçesinden ihracata uygun çeşitlerin geliştirilmesi, verimin, kalitenin artırılması ve sertifikalı fidancılığın desteklenmesi gibi projelerde kullanılmak üzere yılık 2 milyon dolar civarında bir meblağın araştırma-geliştirme faaliyetleri için tahsis edilmesinin sağlanması gerektiğini anlattı. 
     Virüsten arındırılmış aşı gözü ve sertifikalı fidan üretiminin derhal teşvik kapsamına alınması ve bu konuda Tarım ve Köyişleri Bakanlığı ile üniversitelerin işbirliğine geçmesi gerektiğine dikkati çeken Karabucak, ''Hal Yasası'nda gerekli değişiklikler yapılarak üreticinin doğrudan zincir marketlere ürün satabilmeleri sağlanmalı'' dedi. 
     
     NARENCİYE ENVANTERİ 
     Karabucak, acilen çeşitlere göre dikili ağaç sayısı, ağaç yaşları ve üretim miktarı gibi bilgileri içeren bir narenciye envanteri çıkarılması gerektiğine işaret ederek, ''Ürün envanteri sonucu yeni yatırımlar eksik ve az olan çeşitlere yönlendirilebilir. Bu konuda TUYED olarak pilot çalışma başlattık'' dedi. 
     Uzun vadede alınacak tedbirlere de işaret eden Karabucak, konuşmasını şöyle sürdürdü 
     ''Üretim topraklarının küçülmesi, bakım masraflarının karşılanamaması kaliteyi doğrudan etkilemekte ve satış problemleri oluşmaktadır. Dolayısıyla, üreticinin geliri düşmekte, geçinme sorunları ortaya çıkmaktadır. Bu nedenle toprakların küçülmesini önlemek ve parçalanmış toprakları tekrar ekonomik ölçeklere uygun toplulaştırmak gerekmektedir. Toplulaştırmak için vergi kanunlarında yapılacak bir değişiklikle şirketleşme teşvik edilebilir. İlaveten miras hukukunda yapılacak değişikliklerle de parçalanmayı önlemek mümkündür.'' Karabucak, çözüm önerileri bir an önce hayata geçirilmediği takdirde ilerde narenciye için yapılacak bir şeyin kalmayacağını sözlerine ekledi. 
     
</TEXT>
</DOC>
