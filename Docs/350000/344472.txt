<DOC>
<DOCNO> 344472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/spor/axspo01.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksimetre gibi 
</HEADLINE>
<TEXT>


Beşiktaş Yönetimi bir ilke imza atacak. Maç başına ücretini yarıya indirecek olan Kartal, Sergen'e oynadığı dakikaya göre para ödeyecek, ilk 18'e girdiğinde ise cüzi bir rakam verecek 

ORHAN YILDIRIM 


Beşiktaş Teknik Direktörü Rıza Çalımbay'ın, tavrını net bir şekilde belirttiği Sergen Yalçın için Siyah - Beyazlı yönetim de çeşitli formüller düşünüyor. Ne futbolcuyu kaybetmek, ne de kulübü zarara sokmak isteyen yöneticiler, yeni sözleşmede ilginç maddelere yer verecek. 
Sergen ile daha önce maç başına 60 milyar liraya anlaşan Beşiktaş Yönetimi, ilk olarak bu rakamı yarıya indirecek. Bununla birlikte de maçlarda oynadığı dakikaya göre ücretlendirme yapacak. Sergen, hiç oynamayıp, 18 kişilik maç kadrosunda yer aldığı durumda ise çok az bir paraya sahip olacak. 
Takım içinde kimseye ayrıcalıklı davranmayacağını belirten Çalımbay, "Elbette o özel biri, ama gayretini de göstermeli. Sırf ismiyle ne takıma, ne de kendisine katkısı olabilir. Futbol yaşantısı tamamen kendi ellerinde. Ben konuşup olayı kapadım. Artık gerisi yönetim ile yapacağı görüşmeye bağlı. Sonuç ne olursa olsun Sergen ve bizim başımız dik olacak" ifadesini kullandı. 

Sergen'in 2004-05 karnesi Maç Sonuç Dakika Gol Denizli D 3 - 1 45 Gaziantepspor 3 - 4 90 Sakaryaspor D 1 - 4 90 1 Galatasaray 0 - 0 70 Ankaraspor 2 - 3 72 Trabzonspor D 1 - 0 80 Diyarbakırspor 4 - 0 73 1 Fenerbahçe 2 - 1 81 Konyaspor D 2 - 2 65 Ç.Rizespor 2 - 2 56 Samsunspor D 2 - 4 16 1 İstanbulspor 2 - 1 14 Malatyaspor 1 - 0 20 Denizlispor 2 - 0 17 Gaziantep D 0 - 1 26 Sakaryaspor 2 - 1 26 Galatasaray D 1 - 0 27 Gençlerbirliği 0 - 0 24 Diyarbakır D 0 - 0 18 Ankaragücü 4 - 1 58 Konyaspor 2 - 1 3 Toplam 21 Maç 971 3 

'Şampiyonluk istiyorum' 

Kartal'ın yeni transferi Youla, Beşiktaş ile hedefe ulaşacağına inandığını söyledi 

NECMİ KEPÇETUTAN 

Beşiktaş'ın yeni yabancısı Souleymane Youla, Menajeri Ceylan Çalışkan'ın dün Siyah - Beyazlılar ile sözleşme imzalamasının ardından gün saymaya başladı. 
Dört sezondur Başkent ekibinde top koşturan müslüman oyuncu, Beşiktaş'ı şampiyonluk yaşamak için tercih ettiğini söyledi. Gençlerbirliği'nde güzel günlerinin geçtiğini vurgulayan Youla, "Önemli başarılar elde ettik. Ama her futbolcu gibi ben de şampiyonluk yaşamak isterim. Bu yüzden ayrılmayı düşündüm. Beşiktaş ile kariyerimde yeni bir sayfa açılacak. Kaliteli bir kadrosu ve büyük hedefleri var. Gençlerbirliği'nde nasıl oynadığımı herkes biliyor. Beşiktaş formasıyla da tribünleri ayağa kaldıracağım" diye konuştu. 
Gençlerbirliği'nin, futbol kariyerinin en önemli takımı olduğunu ifade eden Youla, "Bu transferle, Gençlerbirliği de kazanacak, ben de" dedi. 
Gençlerbirliği Teknik Direktörü Ziya Doğan ise Youla'nın profesyonellikte bazı eksiklerinin bulunduğunu, ancak çok temiz bir kalbe sahip olduğunu söyledi. 

Gel de çık işin içinden 

Youla'yı alan, diğer yandan da başka bir yabancı daha transfer etmeyi düşünen Beşiktaş, eldeki yabancılardan nasıl kurtulacağı konusunda kara kara düşünüyor. İlk etapta Juanfran'ı göndermeyi hesaplayan Siyah - Beyazlılar, İspanyol oyuncunun menajeri Arturo Canalaes'ten "Haziran sonuna kadar süre verin" cevabını aldı. Yönetimden izin almadan ülkesine giden Juanfran'ın, "Kulüp bulamazsam dönerim" demesi can sıktı. Gönderilmesi düşünülen diğer isim olan Ronaldo'nun ise yıllık 1.2 milyon dolar alması, yönetimin elini kolunu bağladı. 

Anlamlı hatıra 

Siyah - Beyazlı kulüp, ligde 4-3 kazandıkları Fenerbahçe maçının hatıra biletlerini bugün satışa çıkartacak. BJK Store'larda satışa sunulacak biletlerin ön yüzünün normal görünümde olduğu ve maçla ilgili bilgilerin bulunduğu, arka yüzünün ise tarihi mücadelenin unutulmaz fotoğrafları ile süslendiği bildirildi. 

Hentbolda 2. kupa 

Beşiktaş, hentbolda ligin ardından, Türkiye Kupası'nı da müzesine götürmenin gururunu yaşıyor. Finalde dün Halk Bankası ile karşılaşan Siyah - Beyazlılar, ilk yarısını da 21-15 önde kapattıkları maçta rakibini 43-33 yenerek, mutlu sona ulaştı. Hakemler Rıfat Pala ve Ziya Davaslıgil de bu karşılaşmayla jübile yaptı. Bayanlarda ise kupaya İstanbul Tekel'i 31-27 mağlup eden Anadolu Üniversitesi ulaştı. 

Elveda İnönü 

Beşiktaş, 2004-05 sezonunda İstanbul BJK İnönü Stadı'ndaki son maçını Kayserispor ile yapacak. Gelecek hafta Sebat deplasmanında perdeyi kapayacak olan Siyah - Beyazlılar, bugün son kez taraftarının karşısına çıkacak. Ligde kurtulma mücadelesi veren rakibi karşısında galip gelmek isteyen Siyah - Beyazlılar'da sakatlıkları bulunan Ramazan, Juanfran, İbrahim Üzülmez, Ahmet Dursun, Sergen, Mustafa, Tayfun ve Okan, Kayserispor karşısında forma giyemeyecek. 


</TEXT>
</DOC>
