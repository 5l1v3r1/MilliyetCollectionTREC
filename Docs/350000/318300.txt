<DOC>
<DOCNO> 318300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sontur09.html </URL>
<DATE> 2005/02/24/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Konya'daki cinayetlerin garip gerekçeleri... 
</HEADLINE>
<TEXT>

     Zafer SAMANCI KONYA, DHA 
     

      KONYA Emniyet Müdürlüğü tarafından yapılan bir araştırmada elde edilen istatistik bilgiler, tiraji-komik bir o kadar da düşündürücü cinayet nedenlerini ortaya çıkardı. Son yıllarda işlenen cinayetlerin yüzde 98'i ruhsatsız silahlarla işlendi. Cinayetler araştırılırken ortaya çıkan cinayet nedenleri de insanı hayrete düşürecek kadar çeşitleme gösteriyor. Emniyet Müdürlüğü Cinayet bürosu istatistiklerine göre Konya'da işlenen cinayetlerin yüzde 30'unun namus ya da kıskançlık nedeniyle işlendiği ortaya çıktı. Sıralamaya göre, cinayetlerin yüzde 25'inin alkol, yüzde 15'inin cinsel taciz, yüzde 15'inin sapık ilişkiler, yüzde 15'inin aile içi şiddet ve kavga sonucu, yüzde 10'unun borç ve yüzde 5'inin ise bir anlık öfke yüzünden işlendiğini ortaya çıktı. İşte, işlenen cinayetlerin garip gerekçelerinden bazıları 
     
     'SENDEN DAHA YAKIŞIKLI' CİNAYETİ 
     2004 yılının Eylül ayında Mehmet Tellal isimli genç, kız arkadaşı ve en yakın arkadaşı olan Ethem Meşe ile eğlenmeye gittiler. Bir süre sonra Tellal'ın kız arkadaşı Ethem senden daha yakışıklı' deyince, Mehmet Tellal kıskanarak, Ethem Meşe'ye Sen benden daha yakışıklıymışsın' diyerek önce yüzünü jiletle kesti. Daha sonra ise bıçaklayarak öldürdü. 
     
     MESAJ CİNAYETİ 
     2004 yılında, mütahit Cengiz Acar'ın bürosuna alacağı olduğunu söylediği parasını tahsil etmeye giden Abdurrahman Çopur, Acar'ı işyerinde bulamayınca sinirlenerek, "Ona güzel bir mesaj bırakacağım, ama sana yazık olacak'' diyerek, 20 yaşındaki sekreter Şükran Özer'i önce dövdü, daha sonra ruhsatsız silahıyla başına tek el ateş ederek öldürdü. 
     
     KIZKARDEŞE BAKMA CİNAYETİ 
     2004 yılında, Engin Bektaş isimli vatandaş, kızkardeşine baktığı için aynı mahallede oturan 20 yaşındaki Ömer Ceylan'ı bıçaklayarak öldürdü. 
     
     İÇ GÜVEYSİ HİSSETME CİNAYETİ 
     2002 yılında 3 yıllık evli 24 yaşındaki Serdar Levcit, maddi sıkıntıya düşünce, eşi ve 2 çocuğu ile birlikte kayınbiraderi Ekrem Yılmaz'ın evine taşındı. "Kendimi içgüveysi gibi hissediyorum. Bu duyguyu bana sen yaşatıyorsun'' diyerek evine taşındığı kayınbiraderi Ekrem Yılmaz'ı ruhsatsız silahıyla öldürdü. 
     
</TEXT>
</DOC>
