<DOC>
<DOCNO> 345505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/ekonomi/eko02.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstilci istedi Başbakan öğüt verdi 
</HEADLINE>
<TEXT>



Başbakan Recep Tayyip Erdoğan, tekstil sektörünün sorunlarını anlatan ve çözüm önerisi sunan sektör temsilcilerine öğüt verdi Yatırımınızı teşvikli illere kaydırın. 
Başbakan Erdoğan, Maliye Bakanı Kemal Unakıtan ve Devlet Bakanı Kürşad Tüzmen ile Türk tekstil sektörünün temsilcilerinin katılımıyla İstanbul'da yapılan zirve 3.5 saat sürdü. Toplantının basına kapalı kısmında sektör temsilcilerinin SSK işveren payı, enerji ve vergide indirim, teşvikli illere tanınan hakların tüm illerde tanınması yönünde istekte bulunduğu belirtildi. Başbakan Erdoğan'ın da teşviklerden yararlanmak için yatırımlara teşvik verilen 49 ile kaydırmaları öğüdü verdiği kaydedildi. TİM Başkanı Oğuz Satıcı da, çıkışta yaptığı açıklamada, Başbakan'ın gelişinin teknik değil siyasi bir duruş olduğunu belirtti. 


</TEXT>
</DOC>
