<DOC>
<DOCNO> 300422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/spor/aspo.html </URL>
<DATE> 2004/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim direkten döndü 
</HEADLINE>
<TEXT>


Beşiktaş Başkanı'nın, sır gibi sakladığı İtalya operasyonunda, "Altı aylığına düşünür müsün teklifine, Fatih Terim'in "Hayır" cevabını verdiği öğrenildi 

BİLAL MEŞE 


Ligin 7. haftasıydı. Beşiktaş, Ankaraspor'a İnönü Stadı'nda 3 - 2 yenilmiş, tepkiler doruğa çıkmıştı. Yönetim, Ümraniye'de toplanmıştı. 19 üyenin, Kıvanç Oktay ve İlhan Durusoy hariç, Başkan Yıldırım Demirören dahil, hepsi "Del Bosque gitsin" oyunu kullanmıştı. Ve yerine düşünülen isim belliydi ZİYA DOĞAN. Ancak Oktay - Durusoy ikilisi ısrarcı olunca, İspanyol hocaya Bodo Glimt maçına kadar süre tanınması kararlaştırılmıştı. Norveç ekibini geçen Siyah - Beyazlı kulüpte, Del Bosque'ye tanınan süre bu kez "Parma maçına kadar"dı. Kısacası isyan bir ölçüde dondurulmuştu. 

Parma şoku 
UEFA Kupası'ndaki şok Standard Liege beraberliğiyle gerilen sinirler, yedeklerle maça çıkacağı bilinen Parma önünde alınacak bir galibiyet umudu ve şimdilik kaydıyla bastırılmıştı. Ama 3 - 2'lik Parma yenilgisi ve UEFA'daki pes ediş, Del Bosque konusunda bardağı taşıran son damla olmuştu. Yöneticilerin birçoğu İtalya'da "Gönderelim" kararını almış, Başkan Yıldırım Demirören ise adeta ağzından "çıt" çıkmadan, eşi Revna ve BJK Travel Genel Müdürü Murat Toker ile Milano'ya geçmişti. 
Demirören'in, Milano seferi özellikle medya tarafından "Bir hoca ile anlaşıyor" diye yorumlanmış, "Zaccheroni" ismi de ön plana çıkarılmıştı. Başkan, MİLLİYET dahil, tüm basın mensuplarının telefonlarına "Burada iş için bulunuyorum. Ne bir hoca, ne de bir futbolcu peşindeyim" yanıtını vererek soruları geçiştiriyordu. Oysa işin aslı öyle değildi. 

19 Aralık'a randevu 
Günlerden 19 Aralık Pazar'dı. Beşiktaş taraftarlarının, Parma maçı sonrası "Del Bosque istifa" bağırışları kulaklarında çınlayan Başkan Yıldırım Demirören, Milano'da sürpriz isimle bir ofiste buluşuyordu. Bu hoca, Galatasaray eski teknik patronu Fatih Terim'in ta kendisiydi. Başkan, basından gelen telefonları yine büyük soğukkanlılıkla yanıtlıyor, ama bir yandan da Terim ile görüşmeye devam ediyordu. Aslında, sezon başında bile Bodrum'da bulunan Fatih Terim'e, "Bizi düşünür müsünüz " mesajı yollanarak, kulağına kar suyu kaçırılmıştı. Ve Başkan Demirören, aylar önce düşünülen bu projenin hayata geçirilmesi için tarihi fırsatlardan birini yakalamıştı. 

Sinirler gerildi 
Yıldırım Demirören, Beşiktaş'tan ve kadrosundan söz ettikten sonra, Fatih Terim'i şoke eden teklifini getirdi "Hocam, 6 aylığına Beşiktaş'a gelir misiniz Eğer bu operasyonumuz tutarsa, sezon sonunda uzun vadeli sözleşme yaparız". Terim ilk şaşkınlığını üzerinden attıktan sonra lafa girdi "Ne demek altı ay. Ne demek tutarsa ". Ünlü hoca sinirlenmiş ve yanıtını bu tepkili sözlerle vermişti. Milano'daki konuşmanın ardından buz gibi hava esmiş, birkaç "hoş beşten" sonra yollar ayrılmıştı. Yani, Fatih Terim bu teklifi kabul etmemiş ve Yıldırım Demirören'in büyük gizlilik için de yürüttüğü operasyon geri tepmişti. 

Bilgili de istemişti 
Aslında Fatih Terim ismi Beşiktaş'ta ilk defa gündeme gelmiyordu. Başkanlık koltuğunu sürpriz bir şekilde bırakarak, kulübü olağanüstü kongreye götüren Serdar Bilgili de, Terim ile kapalı kapılar ardından görüşmüş ve prensipte anlaşmıştı. Eğer Bilgili yola devam etseydi, Terim takımın başına gelecekti. 
Yıldırım Demirören, 19 Aralık'ta kamuoyundan köşe bucak sakladığı, ancak MİLLİYET'in yakaladığı bu operasyon sonrası eşi Revna ve BJK Travel Genel Müdürü Murat Toker ile birlikte özel uçakla Milano'dan, İstanbul'a dönmüş ve istifa eden Latif Ayaz ve Kemal Gençer'i ikna etmek için bir pazarlık masasına daha oturmuştu. Sebat maçına bile gitmeyen Başkan, Gençer'i vazgeçirerek, yönetimin dağılmasına engel oldu. 


</TEXT>
</DOC>
