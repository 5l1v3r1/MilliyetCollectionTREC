<DOC>
<DOCNO> 322660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonyas03.html </URL>
<DATE> 2005/03/10/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Tüm dünya kadınlarının ortak sorunu Şişmanlık 
</HEADLINE>
<TEXT>

     Hintli kadınlar dışında, yoksul ülkeler ve kırsal bölgeler de dahil olmak üzere tüm dünyadaki kadınlar arasında yetersiz beslenmeden ziyade aşırı kiloların sorun yarattığı bildirildi. 
     Sonuçları American Journal of Clinical Nutrition isimli dergide yayınlanan bir araştırmaya göre, incelenen 36 ülkedeki şehirli kadınların yüzde 32'si aşırı kiloluyken, kırsal kesimdeki kadınların sadece yüzde 9'unun ''sıska'' olduğu ifade edildi. 
     North Carolina Üniversitesi'nden Michelle Mendez ve Barry Popkin ile Brezilya'nın Sao Paulo Üniversitesi'nden Carlos Monteiro tarafından yapılan araştırma kapsamında 36 ülkeden 20-49 yaş aralığında 150 bin kadının boy-kilo oranlarının incelendiği belirtildi. 
     Asya, Afrika ve Latin Amerika'da hem şehirli hem de kırsal bölgede yaşayan kadınlar arasında şişmanlığın zayıflığa göre daha fazla olduğuna dikkat çekilirken, Kenya'da incelenen 3 bin 300 kadından şehirli olanlarının yüzde 28'inin, kırsal alanda yaşayanların ise yüzde 15'inin aşırı kilo sorunu olduğu, yine şehirli kadınların yüzde 7'sinde, kırsal bölgelerdeki kadınların ise yüzde 12'sinde yetersiz kilo sorunuyla karşılaşıldığı belirtildi. 
     Bu genellemede Hindistan'ın istisna teşkil ettiğini ortaya koyan araştırmaya göre, yetersiz beslenmenin yaygın olduğu ülkede yetersiz kiloya sahip şehirli kadınların oranının yüzde 23,1'i, aynı sorunu yaşayan kırsal alandaki kadınların oranının ise yüzde 48,2'yi bulduğu ifade edildi. 
     Gelişmiş ülkelerde ise aşırı kilolu kadınların baskın olduğu belirtilirken, ABD'de kadınların yüzde 60'ının aşırı kilolu, yüzde 33'ünün ise obez olduğu, bu durumun da kalp hastalıklarına, kalp krizlerine, şeker hastalığına ve bazı kanser türlerine yol açtığına dikkat çekildi. 
     
</TEXT>
</DOC>
