<DOC>
<DOCNO> 342770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonsiy12.html </URL>
<DATE> 2005/05/15/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
DYP'den 4 milletvekili istifa etti 
</HEADLINE>
<TEXT>

     DYP 8. Olağan Kongresi’nde Genel Başkan Mehmet Ağar’ın parti yönetim organları için hazırladığı liste, tepkilere neden oldu. Ağar’ın hazırladığı yeni GİK listesinde, Ağar dışında sayıları 6 olan partili milletvekiline yer verilmedi. Buna tepki gösteren Iğdır Milletvekili Dursun Akdemir, Afyon Milletvekili Reyhan Balandı, Denizli Milletvekili Ümmet Kandoğan ve Erzurum Milletvekili İbrahim Özdağan, istifalarını açıkladı. 
     
     LİSTEYE İLK TEPKİ GENEL BAŞKAN YARDIMCISINDAN 

     Genel Başkan Ağar’ın GİK için sunduğu listeye ilk tepki Genel Başkan Yardımcısı Saffet Kaya'dan geldi. Kaya, "Hareket başlıyor. Bu parti, olağanüstü kongreye gidecek" diyerek salonu terketti. 
     
     BASIN TOPLANTISI DÜZENLEDİLER 

     İstifacı milletvekilleri Dursun Akdemir, Reyhan Balandı, Ümmet Kandoğan ve İbrahim Özdoğan, kendilerinin katılımıyla DYP’nin hareketlendiğini ve dirildiğini belirterek, bundan sonraki seçimde de DYP’nin baraj altında ve Meclis dışında kalacağını öne sürdüler. 
     DYP Kongresinde Genel Başkan Mehmet Ağar’ın hazırladığı yeni GİK listesinde, Ağar dışında sayıları 6 olan partili milletvekiline yer verilmedi. Buna tepki göstererek DYP’den istifa eden Iğdır Milletvekili Dursun Akdemir, Afyon Milletvekili Reyhan Balandı, Denizli Milletvekili Ümmet Kandoğan ve Erzurum Milletvekili İbrahim Özdoğan parlamentoda bir basın toplantısı düzenledi. 
     Denizli Milletvekili Ümmet Kandoğan, DYP’ye katıldığından beri büyük katkılar sağladıklarını ve dört milletvekilinin yaptıkları çalışmalarla Türkiye genelindeki parti teşkilatlarının "sevgilileri" olduğunu söyledi. Kongre sürecinde de yaklaşık 50 ilin kongresine katıldığını anlatan Kandoğan, "Çoluk çocuğumuzla bir cumartesi, pazar kahvaltı dahi yapamadık. Bir iktidar partisinden ve bağımsız gelerek başka bir partiye katılmak da kolay değildir. Biz DYP’nin bir iktidar alternatifi olduğunu ve olacağını düşünüyorduk, ancak bütün teşkilatların beklentilerine rağmen bugün ortaya çıkan tablo DYP’nin beklentileri karşılamayacağını gösterdi" dedi. 
     
     "BİZ İSTEMİYORUZ TABAN İSTİYOR" 

     Kandoğan, kendilerinin GİK’e girmek gibi bir arzuları olmadığını, ancak bunun teşkilatların, tabanın ve üyelerin talebi olduğunu öne sürdü. Teşkilatların kendilerinin GİK’e girmelerini istediklerini ifade eden Kandoğan, bu yeni yapılanmayla DYP’nin hiçbir yere varamayacağını söyledi. Kandoğan, "DYP’nin yeri geçmişte olduğu gibi yine baraj altı ve Meclis dışı olacaktır" dedi. Kandoğan, bundan sonra da dört millevtekili olarak gelecekte birlikte hareket edeceklerini açıkladı. 
     
     "İKTİDAR ALTERNATİFİ DEĞİL" 

     Iğdır Milletvekili Dursun Akdemir de DYP’ye geçtikten sonra yaptıkları çalışmalar nedeniyle teşkilatlarla neredeyse akraba olduklarını ve bu nedenle kendilerinin GİK’e alınmamalarına tepki gösterdiklerini söyledi. Akdemir, bugün kongreden çıkan listenin DYP’nin iktidar alternatifi olmadığını gösterdiğini de vurguladı. 
     Afyon Milletvekili Reyhan Balandı ise DYP’nin geçmişteki vizyonunun ve misyonunun değişeceğinin söylendiğini, ancak böyle olmadığını belirterek, "Kadın hakları, kadınların kucaklanması ve kadın politikaları konusunda söylenenler gerçekleştirilmedi. DYP’nin GİK listesinde 1 yada 2 kadın var. Buna DYP teşkilatlarının da tepki gösterdiğini söylemek isterim" dedi. 
     
     "DYP SİYASİ MEVTA" 

     Erzurum Milletvekili İbrahim Özdoğan ise TBMM’de temsil edilmeyen bir partinin siyasette bir yere varamayacağını ifade ederek, "Biz bu partiye katılarak adeta siyasi bir mevtayı dirilttik ve ivme kazandırdık. Biz seçmenlerimizle birlikte gelmiştik. DYP şimdi yüzbinlerce seçmen kaybetti. Bundan sonra da DYP asla Meclis’e giremez yeniden siyasi mevta oldu" şeklinde konuştu. 
     
     AĞAR'DAN YAZILI AÇIKLAMA 

     DYP Genel Başkanı Mehmet Ağar, yaptığı yazılı açıklamayla, partisinden bugün istifa eden milletvekillerinin, DYP’ye geçerken "Biz, koltuk için gitmiyoruz" dediklerini hatırlattı. 
     Bu milletvekillerinin DYP’ye geçerken Türk kamuoyuna bir mesaj verdiklerini ifade eden Ağar, " Biz DYP’ye, makam, mevki, koltuk için gitmiyoruz, hizmet ve halkla buluşmak için gidiyoruz. Bizim gözümüz menfaatte, koltukta olsa iktidar partisinden bir yere ayrılmayız 
     dediler. Böylesine bir hizmet erbabı olan insanların, böyle bir makam aramalarının söz konusu olmadığını hissettim" dedi. 
     Ağar, DYP teşkilatının sayıca az olmasından dolayı milletvekillerine, Genel İdare Kurulu’nun önünde bir statüsü sağladığını kaydetti. 

ANKA 

     
</TEXT>
</DOC>
