<DOC>
<DOCNO> 324988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/spor/ydilmen.html </URL>
<DATE> 2005/03/19/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Futbolun doğrusu 
</HEADLINE>
<TEXT>



Malatya'da temposuz, kötü oyun... 80'de Anelka'nın şahsi becerisiyle üç puan... Bir hafta sonra Gençlerbirliği maçı. Yine kötü oyun... Ama Alex farkıyla gelen üç puan... Fenerbahçe bunlardan hiç ders çıkaramamış ki, ligin iyi takımlarından Denizli'ye karşı "yine kazanırım" düşüncesiyle ne kafa ne de fizik olarak iyi hazırlanmıştı. Açıkcası beklenen bir skordu bence. 
1-0'dan sonra klasik Daum değişiklikleri zayıf takımlara karşı belki tutuyordu ama Denizli gibi çabuk hücuma çıkan bir takıma karşı futbolun doğruları içinde bu mümkün değildi ve nitekim olmadı. İlk yarıda Luciano'nun pozisyonu dışında maç boyunca pozisyona girmekte zorlandığı gibi, top rakibe geçtiği anda Nobre, Pierre, Serhat, Mehmet Yozgatlı, Anelka, Alex gibi özellik olarak hiç defans yapmayı bilmeyen oyuncularla da üst üste fırsatlar verdi. Bu oyuncu kadrosuyla, bu yapı futbolun doğrularında yok. Real Madrid gibi üst düzey oyunculardan kurulu bir takım bile kendi liginde 11 puan geride. 
Fenerbahçe'nin ligimizin ilk altı takımıyla oynadığı maçlarda bu kadar forvetle sahaya çıkması kaybetmeyi kaçınılmaz hale getirir. Malatya'da, Kadıköy'deki Gençlerbirliği maçlarında alınmayan ders, Denizli maçıyla alınacaktır zannediyorum. Mağlubiyetin hayırlısı olmaz ama sanki bu hayırlı olacak gibi. Tabii ki teknik yönetim değerlendirirse. 
Hakem Cem Papila benim en çok beğendiğim hakem. Dün de beş yıldızlık maç yönetti. 
Anelka orta saha gibi oynadı. 70 dakika müthiş işler yaptı. Ama yetmedi. 



</TEXT>
</DOC>
