<DOC>
<DOCNO> 339237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonsiy08.html </URL>
<DATE> 2005/05/03/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Adalet Bakanı Arınç ile Bumin arasındaki tartışmaya nokta koymalı 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Avrupa İnsan Hakları Mahkemesi’nin AİHM terör örgütü elebaşı Abdullah Öcalan ile ilgili 12 Mayıs’ta vereceği karara ilişkin, "Hukukta kararı görmeden bir değerlendirme yapmak çok hukuki olmaz. AİHM kararını görelim, orada yeni unsurlar, yeni açılımlar olabilir" dedi. 
     Çiçek, Türk Sanayicileri ve İşadamları Derneği TÜSİAD tarafından düzenlenen "Ticari Hayat ve Yatırım Ortamının İyileştirilmesinde Tahkimin Rolü" konulu uluslararası seminer sırasında gazetecilerin sorularını yanıtladı. 
     Adalet Bakanı Çiçek, "Abdullah Öcalan ile ilgili kararın 12 Mayıs’ta verilmesi bekleniyor. Eğer AİHM yeniden yargılanması yönünde karar verirse yeni bir düzenleme olacak mı " sorusu üzerine, kararın henüz çıkmadığını, konuyla ilgili olarak herkesin resmi olmayan bilgilere dayanarak bir kısım değerlendirmeler yaptığını söyledi. 
     Böylesine önemli bir davada karar vermeden önce karar metnini görmeleri gerektiğini ifade eden Çiçek, şöyle devam etti 
     "Çünkü hukukta kararı görmeden bir değerlendirme yapmak çok hukuki olmaz. Ben de bu konuda siyasi beyan yerine hukuki değerlendirme yapmak isterim. Onun için AİHM kararını görelim, orada yeni unsurlar, yeni açılımlar olabilir. Bunların hepsini yeni baştan değerlendirmemiz gerekir. Bu konunun siyasi bir yönü de vardır, siyasi spekülasyonlara açık bir konudur. Ama bu konuyu bence hukuki çerçevede tartışmak Türkiye’nin yararınadır." Cemil Çiçek, Türkiye’nin temel probleminin hiçbir konuyu kendi çerçevesinde tartışmamak olduğunu ve konuların siyaset arenasında içinden çıkılmaz hale getirildiğini ifade ederek, şunları kaydetti 
     "Bu hassas bir konudur. Türkiye’de pek çok insan açısından değişik yorumlara imkan verebilecek bir konudur. O nedenle işin hukuki çerçevede tartışılması Türkiye’nin yararınadır ya da bulunacak çözümün hukuk çerçevesinde bulunması önemlidir. Bunun için de kararı görmek gerekir. Kararı görmeden yapılan her türlü değerlendirme bence sorunun çözümünü kolaylaştırmaz, giderek zorlaştırır." 
     
     TBMM BAŞKANI ARINÇ VE BUMİN ARASINDAKİ TARTIŞMA 
     Adalet Bakanı Çiçek, TBMM Başkanı Bülent Arınç ve Anayasa Mahkemesi Başkanı Mustafa Bumin arasındaki tartışmaya ilişkin bir soruyu da şöyle yanıtladı 
     "Bu tartışmaya bence artık noktayı koymak lazım. Türkiye’nin içeride dışarıda çok önemli sorunları var. Her işi tadında bırakmamız lazım. Bu tartışılan konularda kimse yeni bir şey söylemiyor. Bu konularla ilgili kim ne söyleyecekse, geriye dönük olarak baktığımızda herkes aklında, dağarcığında ne varsa bunları söyledi. Yeni bir söz söyledim diyen sözlerinin eskisini de tekrarlamış olur." 
     
     "TÜRKİYE TARİHİNDE HİÇBİR ZAMAN SOYKIRIM YAPMAMIŞTIR" 
     İsviçre’nin Türk Tarih Kurumu Başkanı Prof. Dr. Yusuf Halaçoğlu hakkındaki kararına ilişkin bir soru üzerine de Çiçek, konuyu çok yönlü olarak değerlendirdiklerini söyledi. 
     Çiçek, Türkiye olarak sözde Ermeni soykırımı iddialarını asla kabul etmediklerini dile getirerek, şöyle konuştu 
     "Türkiye tarihinde hiçbir zaman soykırım yapmamıştır. Yapmamış tek ülke, tek millet gösterin derlerse bu Türk milletidir. Türk milletinin eli de temizdir, vicdanı da temizdir. Ama maalesef dışarıda bu neviden gelişmeler var. Yalanlar üzerine hukuk inşa edilmek üzere, işlemler inşa edilmek üzere de Türkiye’ye karşı bir kampanya sürdürülüyor. O halde hepimiz enerjimizi, gücümüzü içe dönük sorunlara değil, dışa dönük bu neviden gelişmelere yoğunlaştıralım." 
     
</TEXT>
</DOC>
