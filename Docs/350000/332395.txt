<DOC>
<DOCNO> 332395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/spor/bbas.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
PAO'dan kaosa davet 
</HEADLINE>
<TEXT>


Efes Pilsen'in Euroleague çeyrek finalinde perşembe günü son kez karşılaşacağı Yunan rakibi Panathinaikos'ta, oyuncuların "sivri" demeçleri atmosferi şimdiden gerdi 

GÖKHAN GERMAN 


Efes Pilsen'in Euroleague çeyrek finalinde perşembe günü "son kozunu" oynayacağı Yunan rakibi Panathinaikos, rövanş gününe "savaş çağrılarıyla" bileniyor... 
Yunan ekibinin Amerikalı forveti Michael Batiste, "Kendi krallığımızda oynayacağız. Beş aydır yenilmiyoruz. İlk maçta sahaya atılan şişelerden sonra hemen soyunma odasına kaçtılar. Erkek olsalardı bizim İstanbul'da yaptığımız gibi sahada kalırlardı. Kazanacağımız için söz verememem ama ölümüne oynayacağımıza söz verebilirim" dedi. 
Alvertis ise "Bizim taraftarımız Türkler gibi değil" derken, İbrahim ise, "Olay basketboldan çıkıp Türk - Yunan gerginliğine geldiği için Abdi İpekçi'de protesto edildim" yorumunu yaptı. Bu arada, 18 bin seyirci kapasiteli OAKA Salonu'nda oynanacak maç için piyasaya sürülen tüm biletlerin de tükendiği belirtildi. 

Şampiyon döndü 

Dünya Liselerarası Basketbol Şampiyonası'nda zirveye çıkan Şehremini Lisesi dün döndü. Ülkerspor genç takımı coachu Aziz Bekir'in çalıştırdığı, yine Turuncu - Yeşilli kulübün genç ve yıldız takımlarında oynayan oyuncuların oluşturduğu Şehremini Lisesi takımına görkemli bir karşılama töreni düzenlendi. Törene İstanbul Valiliği, Milli Eğitim Müdürlüğü ve Ülkerspor yöneticileri ve öğrencilerin velileri katıldılar. 

Hüseyin'den double double 

Fransa'da, coachluğunu Erman Kunter'in yaptığı ASVEL'de forma giyen milli pivot Hüseyin Beşok, takımının Le Havre'ı deplasmanda 79 - 74 yendiği maçta yıldızlaştı. Hüseyin, 30 dakika oyunda kaldığı maçta 14 sayı, 12 ribaund, 1 asist, 4 top çalma ve 2 blokla oynadı, double double yaptı. 


</TEXT>
</DOC>
