<DOC>
<DOCNO> 320744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo18.html </URL>
<DATE> 2005/03/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Galatasaray ile Beşiktaş arasındaki 81 yıllık rekabetten ilginç notlar 
</HEADLINE>
<TEXT>

     Galatasaray ile Beşiktaş futbol takımları arasındaki 81 yıllık rekabette ilk golü Beşiktaşlı Refik Osman Top attı. 
     Ezeli rakiplerin ilk randevusu olan 22 Ağustos 1924 tarihinde Taksim Stadı'nda yapılan İstanbul Ligi maçını Beşiktaş 2-0 kazandı. Siyah-beyazlı takım adına ilk golü atan Refik Osman Top, derbi tarihine geçti. Galatasaray adına ezeli rekabette ilk golü ise 31 Temmuz 1925'de Taksim Stadı'nda yapılan ve sarı-kırmızılı takımın 6-2 kazandığı rekabetin 2. maçında Mehmet Leblebi kaydetti. 
     Beşiktaş ile Galatasaray arasında son golü ise, geçen sezon 4 Nisan 2004 tarihinde Atatürk Olimpiyat Stadı'nda yapılan ve Beşiktaş'ın 2-1 kazandığı maçta penaltıdan siyah-beyazlı takımda bu sezon yer almayan Rumen Adrian Ilie filelere gönderdi. 
     
     EZELİ REKABETİN GOLCÜLERİ 
     2 takım arasındaki 81 yıllık rekabette, Beşiktaş'ın efsane kaptanı ''Baba'' lakaplı Hakkı Yeten, 61 maçta 29 golle en golcü futbolcu unvanını elinde bulundururken, yine Beşiktaşlı Şeref Görkey, 63 maçta 26 golle 2. sırada yer alıyor. 
     ''Kara Kartallar''da ayrıca Feyyaz Uçar'ın 18 golü bulunuyor. 
     Galatasaray'da ise Gündüz Kılıç, 31 maçta 21 golle Beşiktaş'a en fazla gol atan sarı-kırmızılı futbolcu. 
     ''Cim Bom'da ayrıca Metin Oktay'ın 40 maçta 15 golü bulunuyor. 
     
     BİR MAÇTA EN ÇOK GOL ATANLAR 
     Galatasaray-Beşiktaş rekabetinde geride kalan 310 maçta bir maçta en çok gol atan futbolcu, sarı-kırmızılıların efsanevi futbolcu Gündüz Kılıç. 
     Galatasaraylı futbolcu, 30 Haziran 1940'da Şeref Stadı'nda yapılan ve Galatasaray'ın 9-2 kazandığı tarihi maçta 5 gol birden atarak, rekabetin bir maçta en çok gol atan ismi unvanını yıllardır kimseye bırakmadı. 
     Ayrıca Beşiktaşlı Hakkı Yeten, Şükrü Gülesin, Recep Adanır ve Feyyaz Uçar ile, Galatasaraylı Mehmet Leblebi, Gündüz Kılıç, Eşref Aykaç, Süleyman Tekil, Saffet Sancaklı ve geçen sezon Beşiktaş forması da giyen Adrian Ilie, bir maçta 3'er gol atma başarısını gösterdi. 
     
     EN FARKLI SKORLU GALİBİYETLER 
     Beşiktaş ile Galatasaray arasındaki en farklı skor, 30 Haziran 1940 tarihinde yapılan Milli Küme maçında elde edildi. Bu karşılaşmada Galatasaray, Beşiktaş'ı 9-2 yenme başarısını gösterdi. 
     Sarı-kırmızılılar ayrıca, 18 Temmuz 1997'de TSYD Kupası'nda 6-0, 31 Temmuz 1925'te 6-2, 10 Kasım 1943 ve 6 Ağustos 1975'te aynı sonuçlarla 5-1, 10 Ağustos 1977'de 4-0'lık skorlarla sahadan galip ayrıldı. 
     Beşiktaş ise ezeli rakibi karşısındaki en farklı skorlu galibiyetlerini 18 Mart 1933 ve 29 Aralık 1940'da 5-0'lık skorlarla elde etti. 
     Siyah-beyazlılar ayrıca, 14 Kasım 1945'te ve 28 Mart 1948'de de aynı skorlarla 5-1 galip geldi. 
     Lig maçlarında ise en farklı skorlu galibiyetleri Beşiktaş 4-1, Galatasaray ise 3-0'lık sonuçlarla aldı. 
     
     EN ÇOK OYNAYANLAR 
     Beşiktaş ile Galatasaray arasındaki ezeli rekabette en çok forma giyen oyuncuların başında Beşiktaşlı Şeref Görkey geliyor. 
     Şeref Görkey, siyah-beyazlı forma altında 63 kez Galatasaray'a karşı forma giyerken, 2. sırayı 61 maçla yine Beşiktaşlı Hakkı Yeten alıyor. 
     Faal futbolcular içinde ise Galatasaray'ın kaptanı Bülent Korkmaz, derbi heyecanını en çok yaşayan futbolcu. 
     
     EN GOLLÜ MAÇLAR 
     2 takım arasında şimdiye dek yapılan en gollü maçta sporseverler toplam 11 gol izledi. 
     Galatasaray'ın 30 Haziran 1940'da 9-2 kazandığı maçta filelere giden toplam 11 gol, geride kalan 310 maç içinde, penaltılar dışında bir maçta filelere giden en çok gol olarak tarihe geçti. 
     Ezeli rakipler arasında ayrıca, 30 Nisan 1949'daki Basın Kupası maçını 5-4 Galatasaray, 6 Kasım 1955'deki İstanbul Ligi maçını da 5-4 Beşiktaş kazanırken, filelere toplam 9'ar gol gitti. 
     
     4-4'LÜK MAÇLAR 
     Ezeli rakipler arasındaki en gollü beraberlikler 4-4'lük skorlarla alındı. 
     2 takım arasında 4 Ocak 1935'te Şeref Stadı'nda yapılan özel maç, 21 Kasım 1937'de Fenerbahçe Stadı'ndaki İstanbul Ligi maçı, 11 Mayıs 1940'da Taksim Stadı'nda yapılan Bahar Kupası maçı, 16 Haziran 1940'da Şeref Stadı'ndaki milli küme maçı, 26 Mayıs 1968'de Ali Sami Yen Stadı'nda yapılan Birinci Lig maçı aynı skorlarla 4-4 berabere sonuçlandı. 
     
     GALİBİYET HASRETİ ÇEKİLEN YILLAR 
     Ezeli rakipler, 310 maçın sığdığı 81 yıllık rekabette bazı dönemlerde birbirlerine karşı üstünlük kurmakta zorlandı. 
     Beşiktaş, 30 Mart 1975 ile 16 Eylül 1979 tarihleri arasında Galatasaray ile yaptığı üstüste 17 maçta da galibiyet yüzü göremedi. 
     Galatasaray ise, 20 Kasım 1931 ile 21 Haziran 1936 arasında geçen 15 maçta da ezeli rakibini yenemedi. 
     
     2 TAKIMDA DA OYNAYANLAR 
     Ezeli rekabetin 81 yıllık geçmişinde birçok futbolcu her 2 takım formasını da giydi. 
     Son dönemde hem Beşiktaş, hem de Galatasaray'da forma giyen oyuncular arasında Ali Çoban, Mirsad Kovaçeviç Mirsad Güneş , Saffet Sancaklı, Sergen Yalçın, Ahmet Yıldırım, Mehmet Aksu, Ayhan Akman, Emre Aşık, Adrian Ilie, Berkant Göktan ve Okan Buruk bulunuyor. 
     
</TEXT>
</DOC>
