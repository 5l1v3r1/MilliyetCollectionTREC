<DOC>
<DOCNO> 335639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur27.html </URL>
<DATE> 2005/04/21/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Trenlerin hızı Alman demiryolculara emanet... 
</HEADLINE>
<TEXT>

     Demiryollarındaki hız limitleri, Alman demiryolcuların yaptığı teknik çalışmayla belirlenecek. Ankara-İstanbul ve Bandırma-İzmir hattındaki tren işletmeciliğinde, teknik ekibin ortaya koyacağı maksimum hızlar uygulanacak. 
     AA muhabirinin TCDD Genel Müdürlüğü yetkililerinden aldığı bilgiye göre, Pamukova'daki tren kazasının ardından oluşturulan Bağımsız Bilim Kurulu, demiryolları için Bağımsız Sertifikasyon Kurulu oluşturulmasını ve bu kurulun incelemeleri doğrultusunda işletmecilik yapılmasını önermişti. 
     TCDD Genel Müdürlüğü, bu tavsiye doğrultusunda, demiryollarını bağımsız bir otoriteye inceletmek üzere hizmet alımına gitti. Alman Demiryolları'na ihale yöntemiyle verilen iş kapsamında, demiryolu uzmanları Türkiye'ye geldi. 
     
     ''MAKSİMUM HIZLARI NOKTA NOKTA BELİRLEYECEKLER'' 
     TCDD'nin istediği hatlarda Türk mühendislerle birlikte çalışma yapmaya başlayan teknik ekipler, hatlarda geometrik ve fiziksel ölçüm yapıyor. 
     Teknik ekipler, geçen yıl bakım ve onarımdan geçirilen ve ardından Yakup Kadri Karaosmanoğlu, Gazi Ekspresi ve Yahya Kemal Beyatlı adlı ''hızlandırılmış'' ekspreslerin sefere konulduğu Ankara-İstanbul hattında ve Bandırma-İzmir hatlarında çalışıyor. Teknik incelemelerin Haziran ayı başında tamamlanması bekleniyor. 
     Teknik ekipler demiryollarını tren işletmeciliği açısından sertifikalandıracak ve özellikle hatlarda yapılacak maksimum hızları nokta nokta belirleyecekler. 
     TCDD Genel Müdürlüğü'nün, teknik çalışmaların sonrasında ortaya konulacak sonuçları uygulamaya geçireceği belirtildi. Genel Müdürlüğün, bu inceleme sonrasında seferden kaldırılan hızlandırılmış ekspresleri yeniden sefere koyması da bekleniyor. 
     Pamukova'da 22 Temmuz 2004 tarihinde meydana gelen ''Hızlandırılmış Tren'' kazasının ardından Bakanlar Kurulu Kararı ile Prof. Dr. Sıddık Yarman'ın başkanlığında, Prof. Dr. İnal Seçkin, Prof. Dr. Aydın Erel, Prof. Dr. Mustafa Karaşahin ve Doç. Dr. Metin Başaran'dan oluşan Bağımsız Bilim Kurulu oluşturulmuştu. Kurul, hazırladığı raporu, Ulaştırma Bakanlığı'na sunmuş ve demiryollarının bağımsız otoritelerce denetlenmesi tavsiyesinde bulunmuştu. 
     
</TEXT>
</DOC>
