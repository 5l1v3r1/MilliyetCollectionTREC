<DOC>
<DOCNO> 336380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/yazar/temelkuran.html </URL>
<DATE> 2005/04/24/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Yanımda dur Ölünceye kadar... 
</HEADLINE>
<TEXT>

Kars'ta bir kız öğrenci yurdu için her şeyini verecek onlarca kızdan ikisi Asuman ve Solmaz... Onları iyi tanıyın istedim. Çünkü onlar kocaman insanlar, kocaman... 

Bu hikaye çok farklı biçimlerde anlatılabilir. Sizi ağlatabilirim, güldürebilirim de... Çok şaşırtabilirim mesela ya da öyle şeyler söylerim ki çok acıyabilirsiniz onlara, diğer yandan hayran olmanızı sağlayabilirim bu iki genç kıza... Ben, şimdi, hikayeyi onlara zarar vermeyecek şekilde anlatmayı seçiyorum. Üzgünüm, bana anlattıkları bazı şeyleri yazmıyorum. Çünkü bizim şaşırmamızdan, ağlamamızdan ve gülmemizden daha önemli onların yaşaması. Başarması... 
Bacaklarını öyle sıkı bitiştirerek oturuyor ki Asuman, ağzını öyle bitiştirerek, ellerini, ayaklarını... Bu yüzden hep başkaları söylüyor onun Kars Endüstri Meslek Lisesi'nde tek kız öğrenci olduğunu, "aslanlar gibi" okul birincisi olduğunu, geçen hafta "birlik ve beraberlik" konulu kompozisyon yarışmasında da okul birincisi olduğunu, hep birinci olduğunu... Hep başkaları söylüyor, o susuyor hep. Herkes söylüyor da, bunu söylerken onun omuzlarına elini atan, gerçekten bu başarıya mutlu olan tek kişi Solmaz. Alparslan Lisesi'nde, son sınıf. Geçen yıl, Valilik ve İl Sosyal Hizmetler Müdürlüğü'nün birlikte açtıkları, Milli Eğitim İl Müdürlüğü'nün destek verdiği kız yurdunda kalıp orada tanışmışlar. Bu yıl o çok sevdikleri, hayatlarını kurtaran yurdu devlet "yeterince kitabına uygun" değil diyerek kapatmış. Asuman şimdi, geceleri vahşi köpeklerin arasından geçerek, iki ayaklı ve dört ayaklıların arasından, evine yürüyor. Trafik kazası geçirmiş karanlık yüzünden. Saat altıda çıkınca sabahları, zaten yine gece oluyormuş. Solmaz onu her şeyden korur aslında ama her şeyden kurtaramıyormuş. 
Gülüyor Solmaz her zamanki gibi, "Saçlarımı toplarım, şapkayı takarım, erkeklerle kavgaya giderim ben. Altı erkek dövdüm şimdiye kadar" diyor, hep elini Asuman'ın ürkek omuzlarında tutuyor. Çok gülüyor kendine, sınıf başkanı, okul temsilcisi, okul disiplin kurulu başkanı olduğunu anlatırken de gülüyor. Bu konuşmanın sonlarına doğru "Benim ağladığımı bir tek Asuman gördü. Çünkü çok güçlü görünmem lazım insanlara karşı" diyeceğini, gözlerinin dolacağını, "Bazen niye diğer kızlar gibi değilim diye ağlarım ben. Dünyanın çilesini çekmiş gibiyim" dediğinde kabuklarının parça parça düşeceğini... Daha bilmiyor. Onlar benimle, eski yurtları yeniden açılsın, bu şehirde biraz daha kız yurdu açılsın diye konuşuyor. 

Okumak için ne yaparsınız 
Asuman'ın ablaları 14 ve 16 yaşlarında evlendirilmiş. Evlendirilmemek için şimdi o kusursuz olmak zorunda. Derslerini çok çalışıp, okuldan doğru eve gelip, çarşıdan geçerken başını kaldırmadan yürüyüp, hiçbir erkekle konuşmamak zorunda... Üç yıldır, laf olmasın diye, teneffüslerde bile yerinden kalkmıyor. Hiç kalkmıyor. İki ablası da çok okumak istemiş, "Ablam kadar zekisini hiç görmedim ben" diyor. Ama şimdi okutulmadığı için Kuran okumaya başlamış, durmadan, hiç durmadan... Bu yüzden, başka çocuklar tatili beklerken, Asuman tatil olunca ağlıyor. Hep ders çalıştığı için tek arkadaşı Solmaz. Kızlar çünkü, hep erkekler yüzünden acı çekiyor, oğlanlar onlar için kavga ediyor. Onun için peki, kimse kavga etmiş mi 
"Bizim için kim kavga eder ki " 
Çocukluktan kalma küçük bir iz var yüzünde Asuman'ın, "Gözlerin o kadar güzel ki, o görünmüyor" dediğimde şaşkınlıktan teşekkür edemiyor, kekeliyor. Solmaz gülümseyerek ona bakıyor, biri daha Asuman'ın kıymetini anlıyor diye seviniyor belki. Asuman gülemiyor, gülemiyormuş, öyle diyor. Foto muhabirimiz Yurttaş, ne kadar komiklik yapsa, dişleri görünmüyor. Oysa Solmaz, ikide bir kahkahayı basıyor. En çok da kötü yurt maceralarını anlatırken, niyeyse, gülüyor. 


Tarikat yurdundan kaçış 
Solmaz, Digor'un Derinöz köyünden. Bu yüzden ilkokuldan beri yurtta kalıyor. "Ezile ezile ezmeyi de öğreniyor insan" diyor ama önemle belirtiyor 
"Ama ben garibana vurmam " 
İyi vurmayı öğrenmek için boksör olmaya kalkmış, iki yıl çalışmış, ama sonunda tabii ailesi... Bir kız için yeterince hoş bulunmamış. Gerçi böyle "delikanlı" olmasından ailesi memnun ama, bir yere kadar. Çalışmasına da izin vermiyorlarmış, gizli gizli çalışmış, ama hep yakalanmış. Gizli gizli yaptığı iyi şeyler hep. Hep ama öyle. Tarikat yurdundan kaçmış, yine gizlice. 
"Okumak için yapmak zorundaydım. Girdim tarikat yurduna. Tarikat yurdu ne demek Atatürk resimlerini, kitaplarını kaldırırlar işte. Tabii kapanmak zorunlu. İçeride örtüyorum başımı, dışarıda açıyorum. Ne yapayım Zorla namaz, beş vakit. Kılmayan gider Akşam yediden ona kadar ilmihal ve Kuran çalışılacak. Ancak ondan sonra ders çalışmaya izin var. Yurttan çıkmak yasak. On beş tatilde bir hafta, üç aylık tatilde bir buçuk ay yurtta kalmak zorundasın. Yoksa gidersin Böyle işte. Kaçtım ben de. Gittim anneme, anlattım. 'İyi yapmışsın' dedi." 
Şimdi özel yurtta kalıyor Solmaz, ama parası... Felaket. 150 milyon Yemiyor içmiyor bu yüzden.. 


Hayal edebilir misin 
Çok uğraşıyorum bir hayal kursunlar diye, kırılmasına öyle alışmışlar ki... Asuman "Ağaçları olan bir bahçenin içinde bir ev olsa" diyor, "Mesleğim elimde olsa..." Sadece insanlara yardım etmek istiyor Asuman, başka bir hayal alınamıyor ağzından. Ya Solmaz "Kara Harp Okulu Kesinlikle " Ama işte, boyu 1.59 diye ya almazlarsa Kara Harp Okulu bu kızı bir santimle kaçırmayı göze alır mı acaba 
Ya evlilik, çocuklar, sevmek Olmayacak. Neden Çünkü erkekler kadınları dövüyorlar. Bu iki kız, kadın dövmeyen bir adamı hayal bile edemiyor Tek bir şey var istedikleri, 2013 Temmuz'unda eski yurtlarının önünde buluşmak. Ben biliyorum, buluşacaklar. Birbirlerine, ölünceye kadar arkadaş olmak için yemin ediyorlar. Sözün kıymetli olduğu topraklarda yaşıyorlar... 
Kol kola girip parkın kenarından yürüyorlar. Hayata karşı iki kişiler Bu hayatta sadece ders çalışabilecekleri bir kız yurdu hayal ediyorlar. Başka bir şey değil... Ne komik değil mi Ne küçük Ama onlar, kocaman, çok kocaman insanlar. Parkın kenarından yürüyüp giderken iki kız çocuğu gibi görünüyorlar... 



</TEXT>
</DOC>
