<DOC>
<DOCNO> 302403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sondun07.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da 11 kişi daha enkazdan sağ çıkarıldı 
</HEADLINE>
<TEXT>

     İran'ın güneydoğusunda depremin harabeye çevirdiği Bem kentinde, 11 kişi daha enkazdan sağ çıkarıldı. 
     Tahran Radyosu, kentte çalışmalarını sürdüren arama-kurtarma ekiplerinin dün enkazdan 11 kişiyi kartardığını duyurdu. 
     Radyo, önceki gün de biri 80 yaşında bir kadın ve biri 4 aylık bebek üzere 5 kişinin enkazdan sağ çıkarıldığını duyurmuştu. 
     İranlı arama-kurtarma görevlilerine göre, dün kurtarılan 11 kişi arasında, üzerine düşen gardrop sayesinde kurtulan 27 yaşındaki bir kişi de bulunuyor. Yadullah Saadet adlı bu kişinin gardrobun altında sıkıştığı, kalça kemiğinin kırıldığı ve komada bulunmasına rağmen kendisine yöneltilen soruları yanıtladığı belirtildi. 
     Bem'de geçen hafta Cuma günü meydana gelen depremin ilk günlerinde 2 bin civarında kişi enkazdan sağ çıkarılmıştı. 
     Kentin içinde yer aldığı Kerman eyaleti yetkilisi Essadullah İranmaneş, 20 bin kişinin Bem'de ve 6 bin 500 kişinin civar köylerde defnedildiğini, ölü sayısının daha fazla olmasının beklenmediğini söylerken, bazı tahminlere göre halen 30 bin olan ölü sayısı 50 bini bulabilecek. 
     BM yetkililerine göre 103 bin nüfuslu kentten 40 bin kişi ayrılırken, nüfusun eksik bölümü ölü, yaralı ya da kayıplardan oluşuyor. 
     
</TEXT>
</DOC>
