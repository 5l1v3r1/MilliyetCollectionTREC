<DOC>
<DOCNO> 332066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/spor/aspo.html </URL>
<DATE> 2005/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
100'ünden düşen bin parça 0-2 
</HEADLINE>
<TEXT>


Galatasaray, Trabzon önünde ağır darbe aldı, lider Fenerbahçe ile arasındaki puan farkı 7'ye çıktı. Szymkowiak ile Gökdeniz'in gollerine engel olamayan Aslan ikinciliği de tehlikeye attı 


90 dakika 

HALİL ÖZER 

Kafa olarak yarıştan kopmuş 
Bir haftada bu kadar demoralize olmuş bir takımın, Trabzonspor gibi dişli rakibin önünde galip gelip, zirve yarışına devam etmesi çok zordu. Kayseri ve Sakarya'da gelen 90 3 golleri belli ki, Galatasaray'ı kafa olarak yarıştan koparmış. Futbolcular dün sahada şampiyonluğu kovalayan bir ekip görüntüsünden o kadar çok uzaktı ki, bu durum insanın ağzını bir karış açacak cinstendi. 
Aslında sahaya çıkan kadro Galatasaray'ın en iyi kadrosuydu. Ancak bu kadronun iyi olması maçı kazanacağı anlamına asla gelmiyor. Futbol adına belki de sezonun en kötüsünü ortaya koydular. İstedikleri hiçbir şeyi yapamadılar. 
Hakan - Necati ikilisi maçın olmayan adamlarıydı. Ribery etkisizdi. İlk günden havalara çıkarıldı, ancak zaman geçtikçe sıkıntıya gelemeyen bir oyuncu portresi çizmeye başladı. Orta alan yetersiz. Savunma hata doluydu. Ve o takımda sadece Ergün bir şeyler yapma çabası içindeydi. Sadece o ayakta kalmaya çalıştı. Sadece o inat etti. Onun dışında inadına oynayan, takımı için mücadele eden, şampiyonluğu düşünen tek oyuncu yoktu. Ancak Galatasaray gibi bir takımın bu kadar moralsiz oluşu da şaşılacak dereceydi. Bu kadronun yarısı bunun gibi birçok fırtınadan çıkmasını bilmişti. Demekki artık hem kafalar, hem de adaleler de isyan edebiliyor. 
Trabzonspor ise sadece kontrollüydü. Fatih ve Gökdeniz maç boyunca 90 1'de gözüktüler. O ana kadar hiç etkili olamadılar. Ancak Trabzonspor defansı maçın yıldızıydı. Tek bir kademe hatası yapmadılar. Şenol Güneş akıllı ve mantıklı bir oyun sistemi ve buna uygun silahları ile maçı alıp götürdü. 
Sonuç olarak hiçbir şey bitmedi. Ancak herşey mucizelere ve Fenerbahçe'nin saflığına kaldı. Ancak dün Galatasaray bu görüntüsü ile hiç de şampiyonluğu hak eden bir görüntü çizmedi. 

'Galatasaray için kara bir geceydi' 

Hagi, "Sahada iki takım göremedim. Bu sonuçta hepimiz suçluyuz, ancak hatalardan ilk ders alacak kişi benim. Kendimden memnun değilim" dedi 

ERHAN TELLİ 

Galatasaray galibiyet parolasıyla çıktığı maçtan puansız ayrılarak şampiyonluk yarışında ağır yara alırken, Teknik Direktör Gheorghe Hagi mücadele sonrası çarpıcı itiraflarda bulundu. Rumen hoca yenilgide herkesin şuçlu olduğunu belirterek faturayı bütün takıma kesti. 
Sözlerine Trabzonspor'u tebrik ederek başlayan Hagi, "Kazanmayı hak ettiler. Bizim hakkımızda söylenecek bir şey yok. Sahada iki takım göremedim. Maçtan önce konuşulanları sahaya yansıtamadık. Şimdi herkes oturup, düşünsün. Ancak futbolda böyle şeyler yaşanabilir. Rakibimiz bizden üstündü ve kazandı. Bu sonuçta hepimiz suçluyuz. Başarıda herkesin payı olduğuna göre, başarısızlıkta da hepimizin payı vardır. Hatalardan ilk ders alacak kişi benim. Kendimden memnun değilim. Bizim için kara bir geceydi" ifadesini kullandı. 

'Şansımız devam ediyor' 
Teorik olarak şampiyonluk şanslarının sürdüğünü de kaydeden Rumen hoca, "Önümüzde 7 lig, 1 de kupa maçı var. Artık onları düşünmeliyiz" dedi. 
İlk yarıda Ribery'nin yaptığı bir ortanın hedefi bulmaması üzerine ayağa fırlayan yedek oyuncuları, "Oturun yerinize" diyerek fırçalayan Hagi, taktik almadan oyuna girmeye hazırlandığı için de Sabri'ye sert çıktı. 

371 gün sonra hüsran 

Galatasaray, Süper Lig'de tam 371 gün aradan sonra Ali Sami Yen Stadı'ndan puansız ayrıldı. Son iç saha yenilgisini geçen sezon 4 Nisan 2004 tarihinde Beşiktaş'a karşı 2-1'lik skorla alan Sarı - Kırmızılı takım, daha sonra oynadığı 15 sınavda mağlubiyet yüzü görmezken, 16. karşılaşmada ezeli rakibi Trabzonspor'a yenilmekten kurtulamadı. 

Ergün'e dikiş 

Karşılaşmanın ikinci yarısında rakibiyle girdiği hava topu mücadelesinde sağ kaşı açılan Ergün Penbe'ye hemen dikiş atıldı. Sarı - Kırmızılı futbolcunun bir an önce ayağa kalkmasını isteyen Teknik Direktör Gheorghe Hagi, bu sırada kulüp doktoruna acele etmesi için çıkıştı. 

Donat korkuttu 

Galatasaray'ın, sahasında Trabzonspor karşısında aldığı şok yenilgi Sarı - Kırmızılı kulübün eski İkinci Başkanı Atilla Donat'ı hastanelik etti. Karşılaşmayı tribünden izleyen Donat, Bordo - Mavili takımın ikinci golünden sonra aniden fenalaştı. Apar topar hastaneye götürülen Atilla Donat tedavi altına alındı. 

GÜNÜN ADAMI 
Bir-iki hata yaptı 
Cem Papila kontrolü kaçırmamaya çalıştı. Ancak üstelik tribün baskısı üstündeyken, maçın sonucunu etkileyecek önemli bir hata yapmadı. İkinci yarıda Ribery'in ceza alanının önünde düşürülmesini iyi süzemedi. Ayrıca Song'un geri pasında Mondragon'un eliyle müdahale etmesini gözden kaçırdı. Bu kaleciye pastı. Sarı kartlarda ise haklıydı. 

GÜNÜN AYIBI 
Galatasaray seyircisi 
Maç boyunca takımına destek değil köstek oldu. Takımlarını destekleyeceklerine hakemlere ve federasyona tepki gösterdiler. Futbolcusuna sanki her şey bitmiş gibi bir hava verdiler. Üstelik böylesine bir maçta 16 bin kişilik tribünlerde büyük boşluklar bıraktılar. Takımlarının kötü gününde yanlarında olmadılar. Necati'ye yapılan sataşmalar da dikkati çekti. Kısacası takımlarına her türlü negatif enerjiyi verdiler. 

GÜNÜN KADER ANI 
Sonun başlangıcı Necati 
Maçın kader anı hiç şüphesiz ilk yarıda Necati'nin kaçırdığı goldü. Sol kanattan yapılan ortada Hakan Şükür'ün müthiş göğüs ile asisti Necati için bulunmaz bir nimetti. Kontrol edip istediği köşeye bırakabilirdi. Ancak o topu tavana dikti. O pozisyon gol olsa, Galatasaray için dün her şey çok farklı olabilirdi. 

MAÇIN DAKİKALARI 
Szymkowiak'ın süper füzesi 

5 Lee Young soldan hızla sarktı. Ceza alanının dışında herkes orta yapmasını beklerken topa çok sert vurdu. Mondragon son anda önledi. 
21 Ergün sol kanattan sıfıra kadar indi. Ortaladı. Necati'nin kafası yandan auta gitti. 
23 Lee Young sol kanattan yine sarktı. Uzun ve kavisli bir orta yaptı. Fatih göğsüyle Gökdeniz'e çıkardı. Gökdeniz topu kalecinin üstünden aşırttı. Tomas çizgi üzerinden topu taca attı. Taç atışını Yattara hemen kullandı. Szymkowiak topu düzeltip, çok sert vurdu. Mondi, kapadığı köşeden gelen topa çaresizdi. Yan direğe çarpan top filelerle kucaklaştı 1-0. 
45 Ayhan soldan güzel ortaladı. Hakan, Necati'nin önüne kafayla indirdi. Necati bomboş durumda topu havaya dikti. 
48 Ayhan ceza alanının hemen önünde düşürüldü. Kazanılan serbest atışı Ergün kullandı. Sert ve kavisli vuruşu üst direkten geri geldi. 
58 Cihan sağdan ortaladı. Hasan Şaş'ın kötü vuruşu kalecinin elinde kaldı. 
90 1 Sol kanattan kazanılan köşe atışında Galatasaray savunması adeta uyudu. Fatih, Gökdeniz'in önüne bıraktı. Gökdeniz çok sert vurdu ve durumu 2-0 yaptı. 

Ribery yetişti 

Sarı-Kırmızılı takımın genç yıldızı Franck Ribery, ayak bileğindeki sakatlığına rağmen kendi isteğiyle Trabzonspor'a karşı ilk on birde oynadı. Maç öncesinde Teknik Direktör Hagi ile görüşen Fransız yıldız, kendini iyi hissettiğini ve takımı yalnız bırakmak istemediğini belirtip, takımdaki yerini aldı. 

'İyi oynadık' 

Trabzonspor Başkanı Atay Aktuğ, Galatasaray karşısında sergilenen futbolu övdü. Atay Aktuğ, "Temiz bir maçtı. Yarıştaki rakiplerimizden birini yendiğimiz için mutluyuz. Fenerbahçe'nin, Galatasaray, Beşiktaş ve bizimle maçları var. Yarış bence bitmedi. Asıl zor haftalar şimdi başlıyor" dedi. 

'Hesabımız yok' 

Trabzonsporlu yöneticiler, Gökdeniz'in "Galatasaray ile hesabımız var" sözlerinin aksine açıklamalar yaptı. Basın Sözcüsü İbrahim Şahin, iki kulübün yıllardır dostluk içinde mücadele ettiğini dile getirerek, "Galatasaray ile hiçbir hesabımız yok. Olaylara böyle bakmamak gerekiyor" yorumunu yaptı. 

Polise kutlama 

Polis teşkilatının 160. kuruluş yıldönümü nedeniyle Ali Sami Yen Stadı'nda çeşitli etkinlikler düzenlendi. Taraftarlara karanfil atan polisler, maç öncesinde hakemler ve futbolculara çicek verdi. Galatasaray ve Trabzonsporlu taraftarlar da tribünlere kutlama mesajları içeren özel pankartlar astı. 

Aslan kazandı 

PAF Ligi maçında Galatasaray, güçlü rakibi Trabzonspor'u 2 - 0 yenerek, üç puanı aldı. İkinci Başkan Ergun Gürsoy ve Futbol Şube Sorumlusu Fatih Gökşen'in de izlediği maçta Sarı - Kırmızılı takımı galibiyete taşıyan golleri Özgürcan attı. Genç futbolcu, doğumgününü galibiyet ve gollerle kutladı. 



</TEXT>
</DOC>
