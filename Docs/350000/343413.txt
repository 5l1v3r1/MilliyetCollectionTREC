<DOC>
<DOCNO> 343413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sontur18.html </URL>
<DATE> 2005/05/17/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Polis direnen bir saldırgana kafa attı 
</HEADLINE>
<TEXT>

     Muhammet KAÇAR DHA 

      RİZE'de kavga eden grubu ayırmak isteyen 2 polis memuru saldırıya uğradı. Tekme tokat dayak yiyen polisler, polis otosuna binerek canlarını zor kurtardı. Dayak yiyen polislerin telsizle yardım istemesi üzerine olay yerine gelen takviye ekipler, saldırganlardan üçünü gözaltına almak istedi. Saldırganlardan 24 yaşındaki Mehmet Öztürk'e kafa atarak etkisiz hale getiren polis, yanındaki 20 yaşındaki Cihan Sarı'yla birlikte gözaltına aldı. Gözaltına alınan üçüncü kişinin olayla ilgisinin olmadığı anlaşılınca serbest bırakıldı. 
     Olay dün saat 23.30 sıralarında Müftü Mahallesi Çay- Kur Lojmanları arkasında meydana geldi. Çevrede devriye gezen Rize Emniyet Müdürlüğü Önleyici Hizmetler Şube Müdürlüğü ekipleri, birbirleriyle kavga eden grubu ayırmak istedi. 
     Ancak olaya müdahale eden 2 polis memuru kavga eden gruptan 2 kişinin saldırısına uğradı. Tekme tokat dayak yiyen polisler, polis otosuna sığınarak canlarını kurtarabildi. Ancak saldırganlar, bu kez de polis otosunu tekmelemeye başladı. Polislerin telsizle yardım çağrısı üzerine bölgeye çok sayıda takviye ekip gitti. 
     Polise saldıran 3 kişiyi gözaltına almak isteyen polis direnişle karşılaştı. Direnenlerden Mehmet Öztürk'e polislerden biri kafa atarak etkisiz hale getirdi. Kelepçe vurulan Mehmet Öztürk ile Cihan Sarı gözaltına alındı. Gözaltına alınan üçüncü kişinin olayla ilgisinin olmadığı anlaşılınca serbest bırakıldı. Kafa darbesiyle etkisiz hale getirilen Öztürk ve arkadaşı Sarı'yla dayak yiyen polisler karşılıklı olarak birbirlerinden şikayetçi oldu. Olayla ilgili soruşturmanın sürdürüldüğü bildirildi. 
     
</TEXT>
</DOC>
