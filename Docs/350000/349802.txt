<DOC>
<DOCNO> 349802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonyas23.html </URL>
<DATE> 2005/06/07/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Verem öldürmeye devam ediyor... 
</HEADLINE>
<TEXT>

     Veremin, dünyayı kasıp kavurmaya devam ettiği ve yılda 2 milyon kişiyi öldürdüğü bildirildi. 
     Amerikan Tıp Derneği yayın kurulundan Dr. Catherine DeAngelis, Washington’da düzenlediği basın toplantısında, "Kökü 3 bin yıl gerilere giden verem, bütün dünyada can almaya devam ediyor" dedi. Dr DeAngelis, veremin özellikle gelişme yolundaki ülkelerde ölümcül hal geldiğini belirterek, "Oysa çoğu vak’ada hastalık tedavi edilebilir" diye konuştu. 
     Başta yoksul ülkeler olmak üzere dünyada yılda 9 milyon yeni verem vakası görüldüğünü belirten uzman, bu rakamın 1991 yılında ise 8 milyon civarında olduğunu ve Dünya Sağlık Örgütü’nün DSÖ , 2015 yılına gelindiğinde veremi 1990’a göre yarı yarıya azaltmayı hedeflemiş olduğunu hatırlattı. 
     Amerikan Tıp Derneği dergisinde çıkan bir makaleye göre de, dünyadaki yeni verem vakalarının yaklaşık yüzde 80’i 23 ülkede görülüyor. Vakaların yarıdan fazlası ise sadece Bangladeş, Çin, Hindistan, Endonezya ve Nijerya’da ortaya çıkıyor. Uzmanlar, bu ülkelerde hastalığın bulaşmasının bir nebze önlenmesi halinde bile, dünyadaki vakaların ciddi oranda azalacağını belirttiler. 
     
</TEXT>
</DOC>
