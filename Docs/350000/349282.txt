<DOC>
<DOCNO> 349282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun12.html </URL>
<DATE> 2005/06/06/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Yuşçenko bugün Ankara'da 
</HEADLINE>
<TEXT>

     Ukrayna'da geçen Kasım ayında Turuncu Devrim'' adı verilen halk ayaklanmasıyla iktidara gelen Cumhurbaşkanı Viktor Yuşçenko, bugün Türkiye’yi ziyaret ediyor. 
     Cumhurbaşkanı Ahmet Necdet Sezer'in resmi konuğu olan Yuşçenko, başkent Ankara'da, Başbakan Recep Tayyip Erdoğan'la da biraraya gelecek. 
     Yuşçenko, ziyaretinin İstanbul kısımında da, işadamlarıyla görüşecek. 
     Dışişleri Bakanı Abdullah Gül, geçen ay Ukrayna’yı ziyaret etmişti. 
     Ankara, Avrupa Birliği üyeliği için olası aday ülkeler arasında gösterilen Ukrayna ile ilişkilerini her zeminde geliştirme isteğinde. Ukrayna da, benzer bir yaklaşımda. 
     Ukrayna’nın bağımsızlığını kazanmasından sonra, 1992 yılında resmen diplomatik ilişki kuran iki ülke arasındaki ticaret hacmi, son yıllarda 2 milyar doları buldu. 
     Türkiye, Ukrayna’nın beşinci büyük ticaret ortağı ve üçüncü büyük ihracat pazarı. 
     Yuşçenko’nun Türkiye ziyareti sırasında, enerji, demiryolu taşımacılığı, bilimsel ve teknik destek ve suça karşı işbirliği alanlarında anlaşmalar imzalanması bekleniyor. 
     Ankara, NATO’nun stratejik ortak'' olarak gördüğü Ukrayna’nın, Kuzey Atlantik Patkı’na yakınlaşma politikasına da destek veriyor. 
     Ukrayna, Avrupa Birliği ile 3 Ekim’de üyelik müzakerelerine başlaması beklenen Türkiye’nin Batı’yla yakınlaşma deneyimlerinden de yararlanmak isteğinde. 
     Karadeniz Ekonomik İşbirliği Örgütü, iki ülkenin diğer ortak zeminlerinden biri. Ukrayna, Türkiye’nin öncülüğünde kurulan örgütün kurucu üyeleri arasında. 
     İki ülke arasındaki önemli sorun olarak ise, Hazar denizi petrollerini, Rusya’nın Batı Avrupa’ya petrol taşıyan Dostluk Hattı’na bağlamak amacıyla inşa etmiş olduğu Odessa-Brody petrol boru hattı görülüyor. 
     Bu hattın inşası, 2001 yılında tamamlanmış, ancak, kullanıma açılmamıştı. Ukrayna, geçen Temmuz ayında hattın İstanbul ve Çanakkale boğazlarından geçecek tankerlere yüklenmek üzere petrol taşıması için açılması kararını aldı. 
     Boğazların petrol taşımacılığında daha fazla kullanılmasını istemeyen Ankara, Ukrayna’nın kararından memnun değil. 
     
</TEXT>
</DOC>
