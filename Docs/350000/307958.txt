<DOC>
<DOCNO> 307958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/siyaset/siy01.html </URL>
<DATE> 2005/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet, CHP'lilerin en önemli gazetesi 
</HEADLINE>
<TEXT>


Deniz Baykal'ın kendi başarısızlıklarının suçunu basına yüklediğini söyleyen Ertuğrul Günay, CHP liderini basınla savaşan Tansu Çiller'e benzetti 

Ezelhan Üstünkaya - Ankara 


Kurultay sürecinde CHP Genel Başkanı Deniz Baykal'a karşı CHP İstanbul Milletvekili Hasan Fehmi Güneş'in adaylığını destekleyen eski Genel Sekreter Ertuğrul Günay, Baykal'ın kendi başarısızlıklarının suçunu basına yüklediğini belirterek, "Milliyet bizim dünyamızda en önemli gazete" dedi. 
Baykal'ı, Milliyet'e yönelik tepkisinden dolayı eski DYP Genel Başkanı Tansu Çiller'e benzeten Günay, "Çiller de bir ara 'bir kısım medya' diye savaşa girmişti. Siyaset adamı basınla kavga etmez. Milliyet, anafikri temsil eder. Milliyet'le köprüleri atmak olmaz" diye konuştu. 
Parti içindeki, "Tüm akçalı tartışmalardan" genel merkezi suçlu bulduğunu söyleyen Günay, "Baykal, 3 Kasım'dan bu yana rüşvet söylentilerini dikkate alsaydı, o zaman kulaklarını tıkamasaydı şimdi ciddiye alırdık. 2002 kurultayına gidilirken de İstanbul'dan rüşvet söylentileri geldi. Baykal'ın duyarsızlığı bu noktaya getirdi. Şimdi söylediklerine kimse inanmıyor. Suçu basına atıyor" şeklinde konuştu. 
Kurultaydaki tavrına ilişkin olarak teşkilattan gelen soruları, "Baykal'a oy vermeyeceğim" diye yanıtlayan Günay, CHP'nin Merkez Yönetim Kurulu ve genel başkanının değişmesinin zorunluluk olduğunu söyledi. 
Günay, yazılı açıklamasında da, CHP'nin toplumda etkisizleşmesinin ve siyasal saygınlığıyla bağdaşmayan tartışmaların içine itilmesinin birinci sorumlusunun Baykal yönetimi olduğunu belirterek "CHP, bugün sadece bir genel başkan değişikliğiyle aşılamayacak kadar önemli sorunlarla karşı karşıyadır" dedi. 



</TEXT>
</DOC>
