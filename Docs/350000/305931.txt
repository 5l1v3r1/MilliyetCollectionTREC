<DOC>
<DOCNO> 305931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonyas04.html </URL>
<DATE> 2005/01/12/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Cep telefonunda altın kapak devri 
</HEADLINE>
<TEXT>

     Mustafa ERCAN DHA 

      ABD'nin New York kentinde 1995- 2002 yılları arasında kuyumculuk eğitimi alan Mersinli 37 yaşındaki Ahmet Yağmur, Belçika'dan altın cep telefonu kapağı siparişi aldı. 
     Bu ülkeye 2 altın cep telefonu kapağı imal edip gönderen Yağmur, müşterisinin adını açıklamadı. Yağmur, müşterisinin aynı siparişi İstanbul, İzmir ve Antalya'da yaptırmak istemesine rağmen, kimsenin buna yanaşmadığını söyledi. Nokia marka cep telefonunun 7610 ile 6230 modellerine 15 günde el işçiliğiyle yaklaşık 150 gram 14 ayar altın kapak yapan Yağmur, bir cep telefonu kapağının 3 bin dolar olduğunu açıkladı. 
     Yağmur, "Kendi atölyemizde değişik modeller, stiller ortaya çıkarıyoruz. Belçika'dan bir arkadaşımız bizi müşterimizle tanıştırdı. Bizden altından telefon kapağı yapıp yapamayacağımızı ve ustalığımızın bu konuda yeterli olup olmadığını sordu. Biz de yapabileceğimizi söyledik. Tamamı el işçiliği olması nedeniyle çalışmayı 15 günde bitirdik. Telefonun arka kapağının bir kısmı özel istek üzerine orijinali gibi siyah bırakıldı. Ön tarafı da tamamen 14 ayar altınla yapıldı'' dedi. 
     
     PIRLANTA DA DÖŞENECEK 
     Yağmur, müşterisinin taleplerine harfiyen uyduklarını ifade ederek, şunları söyledi 
     ''Yaptığımız araştırmada ünlü popçu Madonna ve dünyanın en zengin adamı olarak bilinen Microsoft'un kurucusu Bill Gates'in de altın kapaklı cep telefonu kullandığını öğrendik. Biz de müşterimize cep telefonları için altın kapak yaptık. Müşterimiz 7610 model telefonun ön sağ tarafından sola doğru boydan boya pırlanta çakılmasını da istedi. Bu özel isteğini vereceği yeni siparişlerde gerçekleştireceğiz. Talep gelmesi halinde piyasadaki bütün telefon modellerine altın kaplama yapabiliriz. Bu konuda kendimize güveniyoruz. Tamamen marjinal fikirler üzerine yoğunlaşmak istiyoruz. Çünkü, artık günümüzde 22 ve 14 ayar takıda insanlar değişik modeller aramaktadır. Bu da bizi meslek sektöründe yeniliğe ve araştırmaya itiyor. Bizim altın kapak yapmaktaki çıkış noktamız budur.'' 
     
</TEXT>
</DOC>
