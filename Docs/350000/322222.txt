<DOC>
<DOCNO> 322222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonsiy13.html </URL>
<DATE> 2005/03/09/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Milletvekilinden profesörlere 'entel devşirme' sözü davalık etti 
</HEADLINE>
<TEXT>

     İnsan Hakları Danışma Kurulu tarafından hazırlanan ve canlı yayında Kamu-Sen Genel Sekreteri Fahrettin Yokuş tarafından yırtılan azınlık raporu hakkında eski AKP'li Malatya Bağımsız Milletvekili Süleyman Sarıbaş'ın söylediği "Kapezelik raporu, entel milliyetsiz devşirmeler, eski finoş şimdi liboş" sözleri tazminat davasına konu oldu. 
     Ankara 3'üncü Asliye Hukuk Mahkemesi'nde görülen davanın ilk duruşmasında İnsan Hakları Danışma Kurulu eski Başkanı İbrahim Kaboğlu ve Kurul Üyelerinden Baskın Oran hazır bulundu. Profesör Kaboğlu kendisinin Anayasa profesörü olduğunu hatırlatarak "Yasal dokunulmazlık konusunu işlerken öğrencilerim 'Hocam milletvekillerinin küfretme hakkı var mıdır Bu milletvekiline karşı Türkiye'nin uygulayacağı yaptırım yok mu' sorusunu soruyorlar. Verceğiniz karar dokunulmazlık kararına sığınılarak hakaret edilmesini engelleyecektir" diye konuştu. 
     
     VEKALETSİZ AVUKAT SAVUNDU 
     Milletvekili Süleyman Sarıbaş'ın ardından davaya katılan Aydın Akpınar'ın vekaletinin olmaması avukatla hakim arasında usul tartışmasına neden oldu. Akpınar savunma yapmak için ısrar etti, vekaletin bulunmadığını hatırlatan hakime Akpınar savunmasının ardından vekalet hazırlayıp göndereceği açıklamasında bulundu. 
     Hakimin bunun usule uygun olmadığı vurgusu yapması üzerine Akpınar "Sinirlenecekseniz savunmamı yapmayayım" dedi. Hakimin savunma izni vermesinin ardından Akpınar özetle "Ülke bütünlüğüyle ilgili bir şey bulunduğu zaman bunların meclis kürsüsünden ifade edilmesi doğaldır" savunmasında bulundu. 
     Mahkeme manevi tazminat talebi içerdiği için milletvekili Sarıbaş'ın sosyal ve ekonomik durumunun araştırılması kararı ile ertelendi. 
     
</TEXT>
</DOC>
