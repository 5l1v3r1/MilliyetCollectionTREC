<DOC>
<DOCNO> 311713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonsiy24.html </URL>
<DATE> 2005/02/02/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Erdoğan Güneydoğu Asya'ya Türk askeri göndermek gündemde yok 
</HEADLINE>
<TEXT>

     Başbakan Recep Tayyip Erdoğan, deprem ve tsunami felaketinden zarar gören Güneydoğu Asya ülkelerine Türk askeri gönderilmesinin gündemlerinde olmadığını bildirdi. 
     Erdoğan, Yargıtay Başkanı Osman Arslan'ı ziyaretinin ardından Yargıtay binasından ayrılırken, gazetecilerin sorularını yanıtladı. 
     Tsunami ve depremden zarar gören Güneydoğu Asya ülkelerine yardımların dağıtılması için Türk askerinin gönderilip gönderilmeyeceğine ilişkin soru üzerine Erdoğan, yerinde tespitte bulunmak için bölgeyi ziyaret edeceğini anımsattı. 
     Bölgeyi ziyaretinin ardından Bakanlar Kurulu'nda konuyu değerlendireceklerini ifade eden Erdoğan, şöyle konuştu 
     ''Bakanlar Kurulu'nda görüşmeyi yaptıktan sonra ayni ve nakdi yardımlar, bunun dışında orada ne gibi hizmetler sürdürülebilir, sivil savunma ve güvenlik açısından talepler bize gelirse, bunun değerlendirmesini yapacağız. Bu değerlendirmelerden sonra gerekli adımları atacağız. Belki bunu Milli Güvenlik Kurulu MGK gündemine de getirebiliriz. Gidip gelelim, durumu yerinde görelim ona göre bu kararı daha sonra veririz. Ama şu anda gündemimizde böyle bir şey yok.'' Başbakan Erdoğan, milli atlet Süreyya Ayhan'ın iki yıl pistlerden uzaklaştırılması konusundaki kararı nasıl değerlendirdiğini soran gazeteciye, ''Benim o konuyla ilgili bir değerlendirmem yok. Tabii böyle bir netice doğsun istemezdim. Onu ayrıca söylemek isterim'' karşılığını verdi. 
     
</TEXT>
</DOC>
