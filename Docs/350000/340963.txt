<DOC>
<DOCNO> 340963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonspo17.html </URL>
<DATE> 2005/05/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Denizlispor'da Bulak, tek yıllık imzadan yana... 
</HEADLINE>
<TEXT>

     Denizlispor’da yönetimin "Biz görevde olduğumuz sürece kendisiyle çalışırız" dediği teknik direktör Giray Bulak, tek yıllık imzadan yana olduğunu açıkladı. 
     Bulak, gazetecilere yaptığı açıklamada, bu hafta Denizlispor yönetimiyle görüşeceğini, gönlünün huzur ve rahat bir çalışma ortamı bulduğu kentin takımı Denizlispor’da olduğunu söyledi. 
     Bulak, sözleşme süresiyle ilgili soruya, "Şunu samimiyetle söyleyeyim. Türkiye’de 3 aylık, 3 yıllık, 5 yıllık diye bir garanti yok. İşler kötüye gitmeye başladı mı, mutlaka bir taraf ayrılacaktır. 
     Bunlar çok önemli şeyler değil. Önemli olan gönülden bağlı olmaktır. 
     Tek olsun, sağlam olsun" yanıtını verdi. 
     Transfer çalışmalarıyla ilgili soruları da yanıtlayan Bulak, öncelikle kadroyu korumak istediklerini, onun dışında eksik olan yerlere takviyeler yapılacağını, görüştükleri ve bırakacakları oyuncular bulunduğunu, dolayısıyla 5-6 oyuncu sirkülasyonu olacağını ve şu anda çok aceleci davranmayacaklarını ifade etti. 
     Halen Akçaabat Sebatspor’da forma giyen Denizlispor’un eski futbolcularından Yusuf Şimşek ile ilgili soru üzerine de Bulak, şöyle konuştu 
     "Bu şehrin ve Denizlispor’un Yusuf’a teşekkür borcu var. 
     Bonservisi boşa çıktığı halde, bedelsiz gitmeyip imza atmış ve bu kulübe 5,5 milyon dolar kazandırmıştır. Bu tip oyuncular unutulacak oyuncular değil. Yusuf iyi oyuncu. Ama çalışırsa, mücadele ederse iyi oyuncu. Yusuf gibi bir oyuncuyla çalışmak isterim. Ama Yusuf’un da benimle çalışması için, benim sistemime uyması gerekiyor. Uyarsa, çalışmak isterim." 
     
</TEXT>
</DOC>
