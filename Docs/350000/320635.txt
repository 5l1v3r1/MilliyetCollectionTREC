<DOC>
<DOCNO> 320635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun18.html </URL>
<DATE> 2005/03/04/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Denktaş, hükümeti kurma görevini Talat'a verdi 
</HEADLINE>
<TEXT>

     KKTC Cumhurbaşkanı Rauf Denktaş, hükümeti kurma görevini, 20 Şubat seçimlerinden birinci parti olarak çıkan Cumhuriyetçi Türk Partisi'nin CTP Genel Başkanı Mehmet Ali Talat'a verdi. 
     Denktaş, meclisteki yemin töreninin ardından Talat ile meclis şeref salonunda bir araya gelerek, hükümeti kurma görevini Talat'a verdi. 
     Denktaş, burada yaptığı açıklamada, halkın yıl içinde demokratik imtihanını başarıyla verdiğini, bunda partilerin de gayreti olduğunu belirterek, CTP'yi ve diğer partileri kutladı. 
     CTP Genel Başkanı Talat'ın seçim gecesi yaptığı açıklamada, tüm halkı kucaklayacağını ve şımarmayacağını söylediğini anımsatan Denktaş, ''Biz de kendisine güveniyoruz'' dedi. 
     Toplumun zor süreçlerden geçtiğini ifade eden Denktaş, hep birlikte bu zor günlerin atlatılacağını söyledi. 
     Görev dışında olsa da kendisinin görevde olanlara her zaman yardımcı olacağını ifade eden Denktaş, Talat'a hitaben, ''Başarılarınızı izlemek istiyorum. Yüzümüzü ak çıkartacaksınız'' dedi. 
     CTP Genel Başkanı Talat da görevi aldıktan sonra yaptığı açıklamada, kendilerini önemli günler beklediğini, bu şartlar altında görev yapmanın kolay olmadığını belirtti. 
     Kıbrıs Türk halkının tümünü kucaklayacaklarını, halk arasında ayırım yapmayacaklarını vurgulayan Talat, Kıbrıs Türk toplumunun kendilerine önemli bir destek verdiğini, bu desteğe layık olmaya çalışacaklarını söyledi. 
     Talat, ''Kıbrıs Türk halkının haklarını teslim etmek gibi bir niyetlerinin olmadığını'' söyledi. 
     Bugün hükümeti kurma çalışmaları çerçevesinde parti yetkilileriyle bir araya geleceklerini belirten Talat, bakanlar kurulu listesini en kısa sürede hazırlayacağını bildirdi. 
     
     DENKTAŞ BAŞARILARINI İZLEMEK İSTİYORUM 

     KKTC Cumhurbaşkanı Rauf Denktaş, Cumhuriyetçi Türk Partisi CTP Genel Başkanı ve Başbakan Mehmet Ali Talat'a güvendiğini ve başarılarını izlemek istediğini söyledi. 
     Başbakan Talat da, ''Biliniz ve inanınız ki, Kıbrıs Türkünün hiçbir hakkını, Kıbrıs Türkünün zararına olacak şekilde teslim etme gibi bir niyetimiz asla yoktur ve olmayacaktır'' dedi. 
     Yeni hükümeti kurma görevini Başbakan ve CTP Genel Başkanı Mehmet Ali Talat'a veren Denktaş, görevi verirken yaptığı açıklamada, toplumun zor günlerden geçeceğini, bunun, meclisin ve halkın birlik ve beraberliğini gerektiren bir durum olduğunu kaydetti. 
     Halkın sene içerisinde birkaç kez demokratik sınavlarını başarıyla verdiğini, bunda siyasi partilerin katkısı olduğunu ifade eden Denktaş, seçimlerde ''efendice, demokratik bir kampanya yaptıkları için'' tüm partileri kutladı. 
     Milletvekillerinin yemin ettiğine işaret ederek, yemin metnine atıf yapan Denktaş, ''Yemin merasiminde söylenen sözlere sadık kalan kişiler kuşkusuz hepimizin temsilcileridir. Sayın Talat da seçimleri kazandığı gece, 'bütün halkı kucaklayacağını, bütün halkın temsilcisi ve başbakanı olduğunu' ifade ederek, 'zafer bizi şımartmayacak, memleketin dertleriyle ilgileneceğiz' demiştir. Kendisine inanıyoruz ve başarıların devamını diliyoruz'' dedi. 
     Bağımsızlığın korunması ve 1963 öncesine dönüşü engellemek ve kağıt üzerinde hakları kabul etmemek için büyük bir mücadele verildiğini kaydeden Denktaş, halkının uyanık olduğunu, Türk hükümetinin uğraş içinde olduğunu ve Türk milletinin de ''Kıbrıs'' deyince ayağa kalktığını, oyunlara gelinmeyeceğini belirtti. 
     
     ''PİŞMANLIK İÇİNDEDİRLER'' 

     Hep birlikte zor günlerin atlatılacağına inandığını dile getiren Denktaş, şöyle konuştu 
     ''Rumların sahtekarlığı, Kıbrıs'ı istedikleri, başka bir dertleri olmadığı, bizi azınlıktan öte bir şey olarak görmedikleri, her gün teyit edilmektedir. Zannedersem, bunları en baştan 'meşru hükümet' olarak addedenler pişmanlık içindedirler. Bunları, AB'ye 'bütün Kıbrıs'ın temsilcisi' olarak alanlar pişmanlık içindedirler. Yaptıkları hatayı görüyorlar, uzlaşmaya yardımcı olmamışlardır. Uzlaşma olanağını daha da zorlaştırmışlardır.'' Başbakan ve CTP Genel Başkanı Talat'ı kutlayan Denktaş, ''Başarılarınızı izlemek istiyoruz, inşallah yüzümüzü aka çıkaracaksınız'' dedi. 
     
     TALAT HALKIN TÜMÜNÜ KUCAKLAYACAĞIZ 

     Başbakan ve CTP Genel Başkanı Mehmet Ali Talat da, önemli günlerin kendilerini beklediğini ifade ederek, şunları söyledi 
     ''Kıbrıs sorunu, diğer uluslararası ilişkilerimiz son derece önemli dönemeçlere doğru hızla ilerliyoruz. Bu şartlar altında görev yapmak tabii ki kolay değil, halkımızın gösterdiği teveccüh, bizi, kesinlikle Kıbrıs Türk halkının bütününü kucaklamaya yöneltecektir.'' Halk arasında ayrım yapmayacaklarını, Kıbrıs Türk halkından oldukça önemli bir destek aldıklarını ve bu desteğe layık olacaklarını kaydeden Talat, gösterdiği güven ve hükümeti kurma görevini verdiği için Cumhurbaşkanı Denktaş'a teşekkür etti. Talat, şöyle konuştu 
     ''Biliniz ve inanınız ki, Kıbrıs Türkünün hiçbir hakkını, Kıbrıs Türkünün zararına olacak şekilde teslim etme gibi bir niyetimiz asla yoktur ve olmayacaktır. Kıbrıs Türk halkı bize güvenini gösterirken bundan emin olarak güven göstermiştir. Kıbrıs Türklerinin haklarını, eşitliğini, dünyayla bütünleşme hakkını, insanca yaşama hakkını ve güvenli barışa ulaşarak AB'de bütünleşme hakkını sonuna kadar koruyacağız. Bu uğraşta herkesin, tabii ki sizlerin de katkısını her zaman isteyeceğiz. Gösterdiğiniz güven için tekrar teşekkür ediyorum.'' Başbakan Talat, bakanlar kurulu listesini en kısa sürede hazırlayıp cumhurbaşkanın onayına sunacağını belirtti. Cumhurbaşkanı Denktaş, bunun üzerine, ''Pazardan evvel yapma, çünkü ben burada yokum'' karşılığını verdi. 
     Talat, partisinde bir değerlendirme yaptıktan sonra mecliste temsil edilen partilerle görüşeceğini söyledi. 
     
     AKINCI'YA ELEŞTİRİ 

     Cumhurbaşkanı Denktaş, Barış ve Demokrasi Hareketi BDH Başkanı Mustafa Akıncı'nın, bir toplantıda, ''Denktaş'ın korumaya çalıştığı devleti Galatasaray bile tanımıyor'' dediğini ve yabancı diplomatlarla bazı köşe yazarlarının bu sözü kullandığını belirterek, ''bugün Akıncı'nın da yemin ettiğini bundan çok memnun olduğunu'' kaydetti. 
     Denktaş, ''Bugün yapmış olduğu yemine inşallah sadık kalır ve bundan sonra ulu orta 'devlet yoktur, bağımsızlık yoktur, kimse bizi tanımıyor ne yapalım' diye halkı ve dünyayı şaşırtmazlar. Tanımayan dünyanın karşısında tanınmak için gereğini yapmak lazımdır'' diye konuştu. 
     Denktaş, futbol takımlarının devlet tanımadığını, Türkiye'nin tanıdığı KKTC'yi, dünyaya, ''kimsenin tanımadığı bir devlet'' olarak takdim etmenin akıllılık olmadığını ifade ederek, ''Bugün baktım, yemin ederken samimi bir şekilde yemin ediyor, inşallah bozmaz'' dedi. 
     Başbakan Talat da, ''Akıncı'yı savunmak durumunda olmadığını'' ifade ederek, şunları söyledi 
     ''Sayın Akıncı bir hususa dikkati çekiyor, Türkiye'nin de diğer kuruluşların da Kıbrıs Türkünü tanıma konusunda adım atması gerektiğine işaret ediyor. Ancak bunu birileri alıyor ve istismar ediyor. İstismar eden başkalarıdır, bizi küçük görenlerdir, bu devleti yüceltiyoruz diye bütün dünyada büyük propaganda yapmaya çalışan Rum tarafı ve onun destekçileridir, onu öyle algılamak lazım, kötü niyetle yapmış değildir.'' Denktaş ise sözlerin istismar edileceğini bilerek konuşmak gerektiğini belirterek, ''Biz kendi kendi kendimizi küçük görürsek, devlet olarak görmezsek bağımsızlığımıza inanmazsak başkalarından bunları kabul etmesini nasıl bekleyebiliriz, mesele budur. Sorumlu insanlar sorumlu beyanat yaparlar'' dedi. 
     
     ''İZLESE ÇATLAYACAK...'' 

     Cumhurbaşkanı Denktaş, gazetecilerin sorusu üzerine, dün gece yayımlanan ve kendisinin de yer aldığı ''Kurtlar Vadisi'' dizisini izlediğini söyledi. 
     ''Kendinizi nasıl buldunuz '' sorusuna Denktaş, ''Bütün söylediklerimi kesintisiz ve ilavesiz yaptılar. Nasıl montaj yapacaklar diye ödüm kopuyordu. Ödümü koparacak bir şey yapmadılar, kendilerine teşekkür ettim'' dedi. 
     Başbakan Talat da, diziyi izleyemediğini söyleyince, Denktaş, gülerek, ''İzlese çatlayacak da ondan'' karşılığını verdi. 
     
</TEXT>
</DOC>
