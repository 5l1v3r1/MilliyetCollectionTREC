<DOC>
<DOCNO> 329750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonyas02.html </URL>
<DATE> 2005/04/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Mozart dinleyen çocuğun IQ'su 5 puan fazla... 
</HEADLINE>
<TEXT>

     Hacettepe Üniversitesi Rektör Yardımcısı Odyoloji Profesörü Erol Belgin, klasik müzik dinleyen çocukların zeka düzeyinin daha yüksek olduğunu bildirdi. 
     Prof. Dr. Erol Belgin, müziğin estetik uyarıları beyne gönderdiğini, müziksiz beynin gelişemeyeceğini belirtti. 
     "Müzik ruhun gıdası" sözünün çok doğru ve bilimsel bir ifade olduğunu söyleyen Belgin, "Kulaktan beyne giden sesler, beyinde olağanüstü elektriksel ve metabolik hareketlilik sağlar. Beyin birtakım hormonlar salgılar. Damarlar genişler, tansiyon düşer, tüm vücuda canlılık ve zindelik gelir" dedi. 
     
     KLASİK TÜRK VE BATI MÜZİĞİ UYGUN SEÇİM 
     Bebeklere doğar doğmaz ölçülü ve kaliteli müzik dinletilmesi gerektiğini kaydeden Belgin, klasik müzik dinleyen çocukların zeka düzeyinin yüksek olduğunun araştırmalarla tespit edildiğini söyledi. Belgin, "Bebeklerde yedinci ayda kulak embriyoda tamamlanmış oluyor. 
     Hamile kadınlar, ölçülü, kaliteli müzik dinlesinler. Klasik Türk ve Batı müziğe bu konu için ideal bir seçimdir. Bebeğin işitme ve lisanla ilgili kabiliyetleri 0-4 yaş arasında tamamlanıyor. Lisan konuşma gelişmeyince, zeka da donuk kalır. Mozart dinleyerek büyümüş bir çocuğun IQ'su 5 puan fazla oluyor" dedi. Belgin, müzik dinlemeyen kişinin gelişmesinin zor olduğunu vurgulayarak, bir enstrüman çalan insanla çalmayan arasında fark olduğunu söyledi. 
     
     TÜRK MÜZİĞİ BEYNİ UYARIYOR 
     Belgin, Türk müziğinin çok "itilip kakıldığını", ancak çok zengin ve içerikli bir yapıya sahip olduğunu ifade ederek, "Bizim müziğimizin ses yapısı diğer müziklerin ses yapısından çok farklı ve daha zengin. Daha aralıklı ve beyni daha fazla uyarıyor. Bu özelliğinden dolayı insanı çok rahatlatan bir yapıya sahip" dedi. 
     Belgin, birtakım yarışmalara katılıp da kısa yoldan köşeyi dönmek için şarkı söyleyenleri ahlaki bulmadığını da ifade ederken, "Müziğin rant veya geçim kaynağı olarak görüldüğü veya gösterildiği kimi yarışmaların toplumumuza hiçbir yarar getirmeyeceğini düşünüyorum. Sanat öncelikle sanat için yapılmalıdır" dedi. 
     
</TEXT>
</DOC>
