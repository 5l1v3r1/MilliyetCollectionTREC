<DOC>
<DOCNO> 335287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur38.html </URL>
<DATE> 2005/04/20/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Araplar şahini, Avrupalı yumurtasını kaçırıyor... 
</HEADLINE>
<TEXT>

     Şahinin etini Arapların yediği, yumurtasını ise Avrupalıların ülkelerine kaçırdığı iddia edildi. 
     Orman Mühendisleri Odası Doğu Akdeniz Şube Sekreteri Ayhan Küyük, sonbaharda Afrika'ya göç edip, ilkbaharda tekrar Türkiye'ye dönen şahinlerin yumurtlama, çiftleşme ve kuluçka döneminde olduğunu belirtti. 
     Küyük, tarla faresi ve köstebek gibi tarıma zararlı kemiricilerle beslenen, bu sayede doğadaki zararlıların bekçisi konumundaki şahinlerin, ilkbahar ve yaz aylarını geçirdikleri Türkiye'de üç yönlü tehdit altında bulunduğunu vurguladı. 
     Küyük, şahini Suriye uyruklu Arapların, yumurtasının ise Belçika, Avusturya ve Almanlar tarafından ülkelerine kaçırdığını, Hatay'ın Reyhanlı ve Samandağ ilçelerinde ise Arap asıllıların avlayarak etini yediğini vurguladı. Küyük, şunları kaydetti 
     ''Her yıl Arap asıllı Türk vatandaşları 2 bin civarında şahini avlayarak yeme suretiyle doğadan yok ediyorlar. Yumurtaları çalan Avrupalılar ise çok özel teknikler kullanıyor. Şahinler genelde insanların erişemeyeceği yerlerde konaklarlar ancak, bu işi yıllardır yaptıkları için uzmanlaşan Avrupalılar, gerek balonla, gerekse iple bu yuvalara inip yumurtaları çalıyorlar. Kuluçkada gibi uygun hava sıcaklığı ortamında itinayla saklanan bu yumurtalar kaçak yollarla Avrupa ülkelerine kaçırılıp, orada üretiliyor.'' 
     
     HALEP'TE EĞİTİLİYORLAR 
     Küyük, zengin Arapların ise şahinleri ya zevkleri uğruna ya da evcilleştirip eğiterek kaçakçılıkta kullanmak için Türkiye'den çaldıklarının bilindiğini anlattı. 
     Ülkemizden son 30 yılda yüzde 80'i şahin olmak üzere 30 bin yırtıcı kuşun kaçırıldığını öne süren Küyük, şöyle konuştu 
     ''Özellikle Halep'te eğitilen bu kuşlar daha sonra çeşitli Arap ülkelerinde Emir ve Şeyhlere yüksek fiyattan satılıyor. Suriye'den gelen Araplar, Hatay'ın Reyhanlı İlçesi'ndeki bazı vatandaşlarla yaptıkları işbirliği ile yırtıcı kuşların oldukça yoğun bulunduğu Kayseri'nin Pınarbaşı ilçesi Uzunyayla mevkii, Bolkar dağlarının Ulukışla ve Aslan köy mevkileri, Konya Cihanbeyli ve Eskişehir civarında şahinlerimizi yurt dışına kaçırmak için av yapıyorlar.'' Küyük, yumurta peşinde olan Avrupalıların ise son dönemlerde faaliyetlerini artırdıkları duyumlarını aldıklarını, bu nedenle çiftleşme, yumurtlama ve kuluçka dönemi olan Nisan-Mayıs-Haziran aylarında yuvalardaki yumurtaların çok iyi koruma altına alınması gerektiğini kaydetti. 
     Çok sayıda ülkede olduğu gibi Türkiye'de de yırtıcı kuşların korunması ile ilgili ciddi yasal önlemler bulunduğunu vurgulayan Küyük, ancak bu yasaların uygulanmasında yeterli azim ve kararlılığın gösterilemediğini savundu. 
     Küyük, doğal zenginlik olan yırtıcı kuşların ve yumurtalarının korunması için toplumun her kesime görev düştüğünü sözlerine ekledi. 
     İl Çevre ve Orman Bakanlığı, Doğa Koruma ve Milli Parklar Şube Müdürü İbrahim Kesler de, şahin kaçakçılığının genellikle Bolkarlar ve Kayseri Uzunyayla bölgesinde Araplar tarafından güvercinler kullanılmak suretiyle yapıldığına işaret ederek, yakalanan şahinlerin Arap ülkelerinde esrar ve eroin kaçakçılığında kullanıldığının bilindiğini kaydetti. 
     Kesler, Hatay yöresinde ise şahinlerle birlikte diğer yırtıcı kuşların Akdeniz'den esen rüzgarın etkisiyle ormanlık alana doğru süzülürken avcılar tarafından vurulduğunu, bu kuşların genellikle rakı mezesi olarak yenildiğini söyledi. 
     
</TEXT>
</DOC>
