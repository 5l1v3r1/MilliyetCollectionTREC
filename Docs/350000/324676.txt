<DOC>
<DOCNO> 324676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sondun02.html </URL>
<DATE> 2005/03/18/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
General Richard Myers "Irak'ta direniş zayıfladı" 
</HEADLINE>
<TEXT>

     ABD Genelkurmay Başkanı General Richard Myers, Irak'taki direnişin zayıflamakta olduğunu söyledi. 
     Myers, gazetecilere yaptığı açıklamada, ocak ayında yapılan seçimlerden sonra ülkede Amerikan güçlerine karşı düzenlenen saldırıların önemli ölçüde düştüğünü söyledi. 
     Myers, ''direnişe karşı giderek mevziimizi sağlamlaştırıyoruz. Direnişçiler de güçlerini giderek kaybediyor. Benim ölçüm, bir gün içerisinde düzenlenen saldırıların sayısı. Bir yıl öncekine göre en düşük seviyesine indi'' dedi. 
     Günde 40-50 olayın yaşandığını, bunların yarısının etkisiz kaldığını ifade eden Myers, yıl sonunda yapılacak anayasal referandum ve yeni tur parlamento seçimlerinde saldırıların artmasının beklenebileceğini kaydetti. 
     Myers, saldırıların azalmasında, Irak güvenlik kuvvetlerinin daha güçlü hale getirilmesinin de etkisinin olduğunu, bu güçlerin sayısının 145 bine ulaştığını belirtti. 
     
</TEXT>
</DOC>
