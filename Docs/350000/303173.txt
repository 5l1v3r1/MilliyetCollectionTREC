<DOC>
<DOCNO> 303173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sontur41.html </URL>
<DATE> 2005/01/03/ </DATE>
<TIME> 19.58 </TIME>
<AUTHOR>  </AUTHOR>
<HEADLINE>
Batman'da taşımalı eğitim çilesi... 
</HEADLINE>
<TEXT>

     Batman'ın Kozluk İlçesi'nde, taşımalı eğitim ihalesinin iptal edilmesi nedeniyle bazı öğrencilerin okula gitmediği, bazılarının da kilometrelerce yol yürümek zorunda kaldığı bildirildi. 
     Alınan bilgiye göre, Kozluk İlçesi'nde 29 Aralık 2004 tarihinde yapılan taşımalı eğitim ihalesinin iptal edilmesi ve İlçe Milli Eğitim Müdürlüğü'nün yeni bir ihale yapılıncaya kadar öğrencilerin taşıma sorumluluğunu üstlenmemesi nedeniyle taşımacılar iş bıraktı. 
     Yeni ihalenin bir hafta sonra yapılacağı şeklinde bilgi aldıklarını belirten taşımacılar, bu süre zarfında öğrenci taşımayacaklarını, bu yıl sadece bir aylık ücretlerinin ödendiğini ve mazot alacak parayı dahi bulamadıklarını söylediler. 
     Veliler ise Milli Eğitim Müdürlüğü ile taşımacılar arasındaki anlaşmazlığın çocuklarının eğitimini olumsuz etkilediğini ve çocukların kış günü derslerden geri kalmamak için kilometrelerce yol yürüdüklerini kaydettiler. 
     Kozluk'ta yaklaşık 3 bin öğrencinin taşımalı eğitimden yararlandığını ifade eden veliler, bazı yerlerde öğrencilerin 2 saat yürüyerek okula gidebildiklerini, kurt saldırıları endişesiyle kendilerinin de çocuklarına refakat etmek zorunda kaldıklarını söylediler. 
     Milli Eğitim Müdürlüğü yetkilileri ise konuyla ilgili bir açıklama yapmadı. 
     
</TEXT>
</DOC>
