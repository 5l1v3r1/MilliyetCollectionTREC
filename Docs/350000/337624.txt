<DOC>
<DOCNO> 337624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/spor/spo03.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yüzden Kral 
</HEADLINE>
<TEXT>


Galatasaray'ın unutulmaz ismi Metin Oktay'ın orjinal forması rekor bir rakamla 25 bin YTL'ye alıcı buldu. Taçsız Kral, hayatta olmadığı günlerde bile her şeyden çok sevdiği kulübüne para kazandırmayı başardı 

Erol DEMİRKOL 


Türk Futbolu ve Galatasaray'ın efsane ismi Metin Oktay, yaşamını 13 Eylül 1991 yılında yitirmiş olmasına rağmen, kulübe hizmetlerini sürdürüyor. Taçsız Kral'ın, 1959 - 60 sezonunda giydiği orjinal forması 25 bin YTL'ye alıcı bulurken, para Sarı - Kırmızılı kulübün altyapısına bağışlandı. Metin Oktay'a krallık unvanını getiren büyük değer bir kez daha canlandı ve orjinal forma ait olduğu yere, Galatasaray Müzesi'ne ulaştırıldı. İşte ilk olarak bir Fenerbahçeli kongre üyesinin elinde olan ve daha sonra Galatasaray'a geri dönen formanın ilginç hikayesi 
Metin Oktay'ın forması Fenerbahçe'nin önde gelen isimlerinden Semih Bayülken'e aitti. Bayülken'in vefatının ardından 1990 yılında düzenlenen açık artırmada formayı Galatasaray Kongre Üyesi Muhittin Merter aldı. Merter'in oğlu Ender Merter, 15 yıl boyunca sakladığı formayı kulübün 100. yılı nedeniyle 1905 GSYİAD'ın gecesinde açık artırmaya sundu. Formayı üyelerden Mürsel Meral ile Ümit Özdemir toplam 25 bin YTL ödeyerek aldı. İkili, formayı Galatasaray Müzesi'ne hediye etti. 1905 Derneği de elde edilen 25 milyarı Galatasaray alt yapı inşaatına bağışladı. 

Metin Oktay kİmdİr 
2 Şubat 1936'da İzmir'de doğdu. Futbola 15 yaşında Damlacık Kulübü'nde başladı. Daha sonra Yün Mensucat'a transfer oldu ve Genç Milli Takım kadrosuna alındı. İlk maçında Belçika'ya 2 gol attı. Aynı yıl İzmirspor'a transfer oldu, 17 gol atarak krallığını ilan etti. 1955'te Galatasaray'a geldi. Galatasaray formasıyla ilk golünü Beyoğluspor'a attı. 1959'da Fenerbahçe'ye tarihe altın harflerle yazılan fileleri yırtan golünü attı. 1961'de İtalya'nın Palermo Kulübü'ne transfer oldu. Haziran 1962'de yeniden Galatasaray'a döndü. 1969'da futbola nokta koydu. 13 Eylül 1991'de trafik kazası sonucu yaşamını yitirdi. 

Golleri 1956-57 İstanbul Ligi 17 gol 1957-58 İstanbul Ligi 19 gol 1958-59 İstanbul Ligi 22 gol 1959 Türkiye Ligi 11 gol 1959-60 Türkiye Ligi 33 gol 1960-61 Türkiye Ligi 36 gol 1962-63 Türkiye Ligi 38 gol 1964-65 Türkiye Ligi 17 gol 1968-69 Türkiye Ligi 17 gol 
608 gol attı, 10 kez gol kralı oldu 

'Türkiye'de çok mutluyum' 

Sarı-Kırmızılılar'ın genç yıldızı Ribery, Le Monde Gazetesi'ne Türkiye'deki günleriyle ilgili açıklamalar yaptı. Başarılı oyuncu, "Galatasaray geçen yüzyılda kurulmuş bir kulüp ve Fransız kültürü hakim. Çok sayıda kişi Fransızca konuşuyor. Türkiye çok mutluyum" dedi. 

Aslan'dan prova 

Sarı-Kırmızılılar, Malatya sınavı öncesindeki antrenman maçında Beylerbeyi'ni Cihancan, Arif ve Hakan Yakın'ın golleriyle devirdi 

Galatasaray, Malatyaspor maçının hazırlıklarını dün Beylerbeyi ile oynadığı antrenman maçıyla sürdürdü. Yarımşar saatlik iki devre halinde yapılan maçta Aykut Fevzi , Uğur, Bülent, Cihancan, Anıl, Ribery, Sabri, Volkan, Hasan Şaş, Hakan Yakın ve Arif'ten oluşan kadroyla mücadele eden Galatasaray, Cihancan, Arif ve Hakan Yakın'ın attığı iki golle maçı 4-0 kazandı. 

Devlere davet 

Galatasaray Başkanı Canaydın ve yönetimi, 100. yıl etkinlikleri çerçevesinde organize edilecek olan özel turnuva için kolları sıvadı. Sarı-Kırmızılılar, turnuva için R.Plate, R. Madrid ve B.Münih ile temasa geçti. Galatasaray, 100. Yıl Turnuvası'nı Almanya'da organize etmek istiyor. 

Mardin turu 

Galatasaray eski Teknik Direktörü Feldkamp, Mardin'in tarihi ve turistik yerlerini gezdi. Ahmet Akçan'ın davetlisi olarak Mardin'e giden Alman teknik adam, Vali Temel Koçaklar'ı makamında ziyaret etti. Mardinsporlu futbolcularla Şehir Stadı'nda görüşen Feldkamp, teknik ekibe taktikler verdi. 


</TEXT>
</DOC>
