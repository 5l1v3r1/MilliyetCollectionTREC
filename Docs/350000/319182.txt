<DOC>
<DOCNO> 319182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/yazar/temelkuran.html </URL>
<DATE> 2005/02/28/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Dünyada hızla yayılan akım 
</HEADLINE>
<TEXT>
Amerikan karşıtı ırkçılık 
Bush ve kabinesi yüzünden bütün dünyada "Amerikan karşıtı ırkçılık" yaşanıyor. Amerikan halkı, Bush'tan kendilerine yaptığı bu kötülüğün hesabını sormalı 

'Rus Salatası'nın, Amerikan filolarının kıyılarımıza yanaşıp askerlerin sokaklarımıza girişiyle, bir heves "Amerikan Salatası" olarak yeniden adlandırılmasından sonra epey sular akmış olmalı köprülerin altından. "Yankee go home "dan bugünlere bir şey kalmış olmalı. Olmalı ki, bu ülkenin yüzde 72'si, Bush'un yeniden seçilmesinden sonra Amerikalılara karşı "daha kötü" hisler besliyor artık. Dünyanın Amerikalılara karşı en yoğun "negatif elektrik" ile dolu ülkesi Türkiye. Amerikalılardan değil, Amerikalıların dünyada temsil ettiklerinden en çok nefret eden ülkeyiz biz. 

Türkiye birinci 
Yöntem Araştırma'nın, GlobeScan yönetiminde, BBC World Service Poll işbirliğiyle 22 ülkede, 23 bine yakın kişiyle görüşerek gerçekleştirdiği küresel kamuoyu araştırmasına göre Türkiye, yüzde 82'lik bir oranla Bush'un yeniden seçilmesinin dünyayı mahvedeceğini düşünüyor. Bu durumun dünya için o kadar kötü olmayacağını düşünenler ise sadece yüzde 6. Bu kadar az olduklarına göre herhalde birbirlerini biliyorlardır. Doğrusu ben bir tanesini bile tanımıyorum ama böyle bir yüzde 6 da var memleketimizde Türkiye, bu bakımdan 22 ülke arasında birinci. 

Tanrı'ya uzak ama... 
Tuhaf olan, bütün Latin Amerika ülkelerinin bile bizden birazcık daha da olsa iyimser görünmesi. Kadersizliklerini "Tanrı'ya çok uzak, Amerika'ya çok yakın" diyerek dile getiren, artık bu sözü Latin Amerika için bir atasözü olarak kabul eden ülkelerden Arjantin, Brezilya ve Meksika bile Türkiye kadar umutsuz değil araştırmaya göre. Dünya'daki "Amerikanlaştırma" operasyonuna karşı "Bırakınız yapsınlar, bırakınız geçsinler" demeyen, bilhassa ABD'nin kültürel emperyalizmine yürekten öfkelenen bir ülke olarak Fransa bile Türkiye'nin epey gerisinde araştırmaya göre. Enteresan yani. 
Araştırmanın önemli sonuçlarından bir başkası da yine Türkiye'nin ilk sırayı aldığı "Bush'tan sonra Amerikalılara karşı beslenen olumsuz hissiyat" konusu. Türkiye'de sadece yüzde 9'luk bir kesim daha iyi şeyler hissediyor Amerikalılara karşı. Yüzde 72 ile Türkiye, Bush'un yeniden seçilmesiyle Amerikalılara karşı daha bir olumsuz hisler içerisinde. Amerikalıları en çok seven ülke Polonya olmasına karşın, orada da olumlu hisler besleyenlerin oranı sadece yüzde 22. Yani araştırmaya göre dünyada Amerikalıları en çok seven ülkenin bile sadece 5'te 1'i seviyor Amerikalıları. 

Amerikalı gelin 
Zaten dünyada Amerika'nın ve Bush'un vaziyetiyle ilgili olumlu hisler besleyen topu topu üç ülke var Hindistan, Filipinler ve Polonya. Fakat yine de sonuç olarak 22 ülkenin tamamı, ABD'nin Irak'ta başlattığı operasyona katılma konusunda olumsuz düşünüyor. 
Dün sabah, bizim ailenin Amerikalı gelini Kristen, ki kendisi de gazetecidir, sabah kahvaltıya gittiğimiz kafede yüzü asık oturdu biraz. Ne olduğunu sorunca, 2 kızın kendisini taklit ettiğini, çıkarlarken de kadınca bir gizlilikle omuz attıklarını söyledi. "Kişisel bir şey değil" dedim, "Ülkenin yüzde 72'si Bush yüzünden Amerika'dan ve Amerikalılardan nefret ediyor." Üzüldü. Fransa'da bir Cezayirli, Türkiye'de bir Afrikalı, Amerika'da bir Asyalı, Almanya'da bir Türk, İngiltere'de bir Ruandalı kadar ve tıpkı onlar gibi üzüldü. Onun suçu değildi. O da Bush'tan kafedeki diğer Türkler kadar ve belki kendisini bu duruma düşürdüğü için daha fazla nefret ediyordu. Ama Amerikan aksanıyla İngilizce konuştuğu için Amerikalılara karşı bizim memlekette ve dünyanın geri kalanında yaşanmaya başlayan "ırkçılık"tan nasibini almıştı artık. Üzgün üzgün "İyi geceler" deyip gitti. Henüz Türkçeyi yeni öğreniyor da... 
Bush ve kabinesi, bir gün, Irak'ta, Afganistan'da işlediği insanlık suçlarının hesabını verir belki bir insanlık mahkemesinde. Ama bütün dünyaya yaptığı haksızlıklar yüzünden yerkürenin tamamında başlayan "Amerikan karşıtı ırkçılığın" hesabını... Verse bile mağdur Amerikan halkı daha yıllarca bu "aşağılanmaya" maruz kalacak. Amerikalılar bence Bush'u en çok bu sebeple, bir gün, mutlaka, yargılamalılar. 



</TEXT>
</DOC>
