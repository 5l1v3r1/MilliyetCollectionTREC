<DOC>
<DOCNO> 346052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonsiy05.html </URL>
<DATE> 2005/05/26/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Erbakan'ın prensi AKP'de nabız tutuyor... 
</HEADLINE>
<TEXT>

     Kapatılan FP ve SP’de İstanbul il başkanlığı yaptığı dönemde "Erbakan’ın prensi" olarak nitelendirilen ve SP Genel Başkan adayları arasında adı geçen Numan Kurtulmuş, AKP içinde Milli Görüş kökenli milletvekilleriyle gizli görüşmeler yürütmeye başladı. 
     RP’nin kayıp trilyonları davasından aldığı mahkumiyet kararıyla ömür boyu siyaset yasaklısı olan Necmettin Erbakan sonrası SP’nin geleceğiyle ilgili tartışmalar AKP içine de yansıdı. Kapatılan FP’de ve SP’de İstanbul il başkanlığı yapan ve Tayyip Erdoğan’ın ayrışmasından sonra "Erbakan’ın prensi" olarak anılan Numan Kurtulmuş’un AKP’lilere yönelik temasları arttı. Kurtulmuş, AKP’de Erkan mumcu ile başlayan istifalar sürecinin ardından sık sık Ankara’ya gelerek özellikle AKP’nin Milli Görüş kökenli milletvekilleriyle tek tek ve zaman zaman da gruplar halinde görüşmeler yapmaya başladı. AKP’nin gidişatı ve SP’nin geleceğiyle Milli Görüş siyasetinin geldiği noktaların değerlendirildiği görüşmeler çok gizli tutuluyor. Kurtulmuş’un görüşmelerinin dışarı sızmaması için katılanlara yemin ettirildiği de iddia ediliyor. 
     İstanbul teşkilatının önde gelen isimlerinden olması nedeniyle AKP tabanı ve milletvekilleri arasında da belli bir desteği olan Kurtulmuş’un SP’nin başına geçip geçmeyeceğinin, AKP’liler açısından büyük önem taşıdığı belitiliyor. AKP milletvekilleri arasında özellikle Kurtulmuş’a SP liderliği için Erbakan’ın vize verip vermeyeceği merak ediliyor. Erbakan’ın Kurtulmuş’un liderliğini onaylaması durumunda AKP’den SP’ye geçişlerin başlayabileceği değerlendirmeleri yapılıyor. AKP’de Kurtulmuş, "Erdoğan’ın rakibi olabilecek tek isim" olarak da görülüyor. 
     Bu arada Kurtulmuş’un da suzun bir süreden bu yana AB ve ABD’ye bakış, türban gibi kritik konularda yeni yaklaşımlar getirmek amacıyla uzmanlarla çalıştığı öğrenildi. 
     
</TEXT>
</DOC>
