<DOC>
<DOCNO> 321217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sondun05.html </URL>
<DATE> 2005/03/06/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Lübnan'da halk sokaklara döküldü... 
</HEADLINE>
<TEXT>

     Öte yandan Lübnan'da binlerce kişi, Suriye Devlet Başkanı Beşşar Esad'ın açıklamasını kutlamak üzere sokaklara döküldü. 
     Lübnan'ın Beyrut, Trablus, Nebatiye ve Hutura kentlerinin sokaklarında toplanan halk, ellerinde Lübnan bayraklarıyla Esad ve Lübnan Devlet Başkanı Emil Lahud lehine sloganlar attı. 
     Esad'ın Suriye parlamentosundaki konuşmasını başkent Beyrut'un merkezindeki Şehitler Meydanı'na kurulan dev ekranlardan canlı izleyen Lübnanlılar, sevinç gösterilerinin yanı sıra bazı şikayetlerini dile getirdi. 
     ''Artık söz duymak değil eylem görmek istediklerini'' söyleyen Lübnanlılar, Suriye'nin ülkelerinin güvenlik yapılanmasındaki rolünü eleştirerek, istihbarat biriminin başındaki kişilerin istifa etmesini istediler. 
     Göstericilerden bazıları ise Esad'ın Suriye birliklerini Lübnan'dan çekmek için bir takvim açıklamamış olmasından şikayet ederek, ''bütünüyle çekilme'' istediklerini söylediler. 
     Bazı göstericilerse pazartesi günü genel grev yapılması ve daha büyük bir gösteri düzenlenmesi çağrısında bulundu. 
     
     ESAD, ''LÜBNAN'DAN ÇEKİLME TEHLİKESİNE'' İŞARET ETTİ 

     Suriye Devlet Başkanı Beşşar Esad, Lübnan'dan 14 bin Suriye askerinin çekilmesi durumunda ''bu boşluğun yaratabileceği tehlikeye'' işaret etti. 
     Esad, meclisteki konuşmasında, İsrail'le yapılan 17 Mayıs 1983 anlaşmasının 22. yıldönümünü yaklaşırken Lübnanlıları uyardı. Esad, 1967 savaşında İsrail'in işgal ettiği Golan Tepeleri'ne işaret ederek, ''İsrail ile barış antlaşması yapılacaksa mutlaka içinde Suriye bulunmalı'' dedi. 
     Lübnan, İsrail ordusu işgali altındayken Beyrut hükümetinin İsrail hükümetiyle yaptığı anlaşmayı hatırlatan Esad, 1975-1990'da cereyan eden 15 yıllık Lübnan iç savaşından sonra silahlarını koruma hakkını resmen muhafaza eden tek büyük örgüt olan Hizbullah'ın varlığına da işaret etti. Esad, Hizbullah'ın silahsızlandırılmasını isteyen BM Güvenlik Konseyi'nin 1559 sayılı kararının yerine getirilmesinin, Lübnan'dan Suriye askerinin çekilmesinden sonra ''zor iş olacağını'' da savundu. 
     Esad, Lübnan'da 350 bin Filistinli mültecinin yurttaşlığa kabul edilmesinin de uygulanacak önemli bir plan olduğunu söyledi. 
     Suriye, Lübnan'daki 40 bin askerini son yıllarda 14 bine askere düşürdü. 
     
</TEXT>
</DOC>
