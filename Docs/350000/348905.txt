<DOC>
<DOCNO> 348905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonsiy06.html </URL>
<DATE> 2005/06/04/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Teröre 20 yılda 100 milyar dolar 
</HEADLINE>
<TEXT>

     Türk Silahlı Kuvvetleri, terörle mücadelenin Türk ekonomisine 20 yıllık maliyetinin 100 milyar dolar olduğunu açıkladı. Kuzey Irak'tan Türkiye'ye yasadışı silah ticaretinin devam ettiği de vurgulandı. 
     Kara Kuvvetleri Komutanlığı'na bağlı Lojistik Komutanlığı, Avrupa Güvenlik ve İşbirliği Teşkilatı Anlaşması AGİT kapsamında imha edilen hafif silahları basına gösterdi. 
     Yabancı gözlemcilerin de katıldığı imha işlemi sırasında terörle mücadele konusunda çarpıcı rakamlar da açıklandı. 
     
     18 bin 475 şehit 
     1984 yılından bu yana devam eden terör olaylarında, 12 bin 485 sivilin öldüğü, 18 bin 475 güvenlik görevlisinin şehit olduğu belirtildi. 
     Törende verilen bilgiye göre, terörle mücadele sırasında Türk ekonomisi de 100 milyar dolar zarara uğradı. 
     
     Ana kapı Kuzey Irak 
     1984 yılından beri yaşanan 20 yıllık süreçte, güvenlik birimleri ürkütücü boyutta silah ve patlayıcı da ele geçirdi. 
     TSK'nın verileri o yıldan bu yana 86 bin 344 silah, 75 bin adet el bombası ve 4.5 milyon adet mühimmatın ele geçirildiğini gösteriyor. Türkiye'ye silah girişinde Kuzey Irak birinci kapı olmaya devam ediyor. 
     Lojistik Komutanlığı'ndaki tanıtımda ele geçirilen silahların nasıl imha edildiği de gösterildi. 2005 yılının ilk üç ayı içersinde, 4 bin 730 tabanca ve 450 tüfeğin imha edildiği açıklandı. 
     
</TEXT>
</DOC>
