<DOC>
<DOCNO> 330456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonspo20.html </URL>
<DATE> 2005/04/05/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Ribery antrenmanda sakatlandı... 
</HEADLINE>
<TEXT>

     Galatasaray, Trabzonspor ile hafta sonunda oynayacağı lig maçının hazırlıklarını bugün yaptığı idmanla sürdürürken, Fransız futbolcu Ribery sakatlandı. 
     Antrenmanın sonuna doğru bir pozisyonda ayağını yere ters basan Ribery, sakatlık geçirdi. 
     Takım arkadaşları, bir anda acı içinde yerde kalan Fransız futbolcunun başına toplandı. İlk tedavisi saha içinde yapılan Ribery, daha sonra malzeme taşınan araçla tesislere götürüldü. 
     
     RIBERY'NİN MR'I ÇEKİLECEK 

     Antrenmanda sakatlanan Frank Ribery'nin, ilk muayenesinde sol ayak bileğinde burkulmaya bağlı esneme belirlendi. 
     Kulüp doktoru Murat Çevik, Frank Ribery'nin ilk tedavisini yaptıklarını ifade ederek, ''Ribery'nin durumu için şu an kesin konuşamıyoruz. Bileğinde yırtık olup olmadığını, bugün çekilecek MR'dan sonra göreceğiz'' dedi. 
     Ribery'nin Trabzonspor maçında oynayıp oynamayacağını şu anda söyleyemeyeceklerini anlatan Dr.Çevik, bu fubolcuyu yarınki antrenmandan önce kontrole tabii tutacaklarını ve çekilen MR sonuçlarıyla birlikte yapılacak değerlendirmeden sonra Ribery'nin durumunun kesinlik kazanacağını kaydetti. 
     
     ANTRENMAN 

     Teknik Direktör Gheorghe Hagi yönetiminde, Florya Metin Oktay Tesisleri'nde gerçekleştirilen ve yaklaşık 1,5 saat süren antrenmanda futbolcular, koşu ve istasyon hareketlerinin ardından yarı sahada taktik çalıştılar. 
     Hagi, antrenmanda isteğini yapamayan futbolcularına sert tepki gösterirken, Rumen çalıştırıcının uyarıları oyuncuların hırslanmalarına neden oldu. 
     Bu arada Hagi, antrenman öncesinde Bülent, çalışma sırasında ise kaleci Mondragon ile bir süre görüştü. 
     
     RIBERY'E OTOMOBİL 

     Galatasaray Kulübü, Fransız futbolcusu Ribery'e otomobil tahsis etti. 
     Takımda kaldığı sürece kullanılacak otomobili Ribery'e, Futbol Şubesi Sorumlusu Fatih Gökşen verdi. 
     
     ANTRENMANLAR MEDYAYA KAPANDI 

     Gheorghe Hagi, zorlu Trabzonspor maçı öncesinde sarı-kırmızılı takımın antrenmanlarını medyaya kapattı. 
     Galatasaray, yarından itibaren hazırlıklarını basına kapalı gerçekleştirecek. 

     
</TEXT>
</DOC>
