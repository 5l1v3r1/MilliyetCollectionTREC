<DOC>
<DOCNO> 322308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur49.html </URL>
<DATE> 2005/03/09/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Hizb-ut Tahrir Üyesi, savunmasına tekbir getirerek başlayınca... 
</HEADLINE>
<TEXT>

     Başbakan Recep Tayyip Erdoğan'a katıldığı bir programda mektup vermek isterken korumalar tarafından etkisiz hale getirilen tutuklu sanık Serdar Kaya hakkında, terör örgütü Hizb-ut Tahrir üyesi olma suçundan açılan dava olaylı başladı. 
     Ankara 11. Ağır Ceza Mahkemesi'ndeki davanın bugünkü ilk duruşmasına, Kaya ile avukatı Samir Altunkaynak katıldı. 
     Kaya, kimlik tespitinin yapılması ve iddianamenin hatırlatılmasının ardından, Mahkeme Başkanı Mehmet Orhan Karadeniz'in örgüt üyesi olup olmadığına ilişkin sorularını yanıtladı. 
     ''Hizb-ut Tahrir örgütü üyesiyim. İnsanlarla sohbet ediyorum, bildiri dağıtıyorum'' diyen Kaya, yaptığı işlerin suç olduğunu bildiğini de söyledi. 
     Soruları yanıtladıktan sonra, savunmasına, tekbir getirerek başlayan Kaya'yı, Mahkeme Başkanı Karadeniz, suçlamaya ilişkin savunma yapması konusunda uyardı. Kaya, ''Mevcut sisteme bakış açımızı ortaya koymayalım mı Ben Müslümanım, tabii ki besmele çekerek savunma başlayacağım'' diyerek, tekbir getirdi. 
     Başkan Karadeniz, Kaya'yı jandarma aracılığıyla salondan çıkarttı. Bunun üzerine salonda bulunan izleyiciler, tekbir getirmeye başladı. Salondaki izleyiciler, polisin müdahalesi ile sustu. 
     Başkan Karadeniz, salonda bulunan kadınları ve yaşlıları dışarı çıkarttırırken, diğer 42 kişinin kimlik tespitini yaptırdı. 
     Duruşmaya verilen kısa bir aradan sonra savunma yapan avukat Altunkaynak, müvekkilinin savunma hakkının kısıtlandığını, duruşma salonundan çıkarılmasının hukuka aykırı olduğunu kaydetti. Hizb-ut Tahrir'in terör örgütü olmadığını ileri süren Altunkaynak, tahliye isteminde bulundu. 
     Başkan Karadeniz, Kaya ile birlikte tekbir getiren dinleyicilerin Hizb-ut Tahrir örgütü adına faaliyette bulunduklarının anlaşıldığını, bu yönde Cumhuriyet Savcılığı'na suç duyurusunda bulunulmasına, bu kişilerin gelecek duruşmaya alınmamalarına karar verildiğini bildirdi. Karadeniz, Kaya'nın avukatının tahliye isteminin reddine karar verildiğini açıkladı. 
     
     SAVCI'DAN GÖZALTI TALİMATI 

     Kararın açıklanmasının ardından Duruşma Savcısı Salim Demirci, salonda tutulan 42 kişinin gözaltına alınması için polise talimat verdi. Dinleyiciler, kapatılan Ankara 2 No'lu DGM'nin boş salonuna alındı. 
     İddianamede, Kaya hakkında, Terörle Mücadele Kanunu'nun ''terör örgütleri'' başlıklı 7 1. maddesinin 2. cümlesi uyarınca 3 yıldan 5 yıla kadar hapis isteniyor. Kaya, Sanayi ve Ticaret Bakanlığı'nın, Bilkent Oteli'nde gerçekleştirdiği ''Tüketicinin Bilinçlendirilmesi Kampanyası''nın tanıtım galasında, Başbakan Erdoğan'a mektup vermek isterken korumalar tarafından etkisiz hale getirilerek, gözaltına alınmıştı. 
     
</TEXT>
</DOC>
