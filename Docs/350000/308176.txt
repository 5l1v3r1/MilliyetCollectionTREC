<DOC>
<DOCNO> 308176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/yasam/yas03.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller'in hırsızı kendini yakalattı 
</HEADLINE>
<TEXT>


Yavuz Kutlay, Yeniköy'de soyduğu yalının Çillerler'e ait olduğunu gazetelerde okudu 'beni öldürürler' korkusuna kapılıp hapse girmek için kapkaç yaptı 

ELVAN EZBER İstanbul 

Eski Başbakan Tansu Çiller'in Yeniköy'deki yalısını soyan Yavuz Kutlay'ın, 'Öldürüleceğim' diye paniğe kapılıp kendisini yakalattığı ortaya çıktı. 
Asayiş Şube Müdürlüğü ekipleri, Çiller çiftinin çalınan telefonlarından birinin izini sürerek, yaptığı baskınlarda biri kadın 5 kişiyi gözaltına aldı. Zanlılardan Canan ve Tahsin Kutlay'ın evinde, yalıdan çalınan 2 altın inci kaplamalı gerdanlık, 1 tek taş pırlanta yüzük, 1 Bvlgari saat, 4 çift altın küpe, 3 çift altın kol düğmesi, 1 cep telefonu ele geçirildi. 2 telefonla 1 saat ise bulunamadı. Yalıyı cezaevinde yatan kardeşi Yavuz Kutlay'ın soyduğunu söyleyen Canan ve Tahsin Kutlay, yardım ve yataklık suçundan tutuklandı. 

'Kapkaççı yakaladım' 
Polis, peşine düştüğü Yavuz Kutlay'ı ise önceki gün cezaevinde buldu. Ancak Kutlay'ın, kendini 'korkudan' bilerek yakalattığı anlaşıldı. 
Polis araştırmasına göre Kutlay, soygunu yaptıktan sonra yalının Çiller'e ait olduğunu gazetelerden öğrendi. Eski başbakanın evini soyduğu için korkuya kapılan ve Kasımpaşa'daki ablasına giderek çaldığı değerli eşyaları veren Kutlay, ardından kendisini yakalatmak için bir plan yaptı. 
12 Ocak 2004'te saat 09.00 sıralarında bir kadın çantası alıp Beşiktaş Polis Merkezi'ne giden Kutlay, "Adnan Saygın Caddesi'nde bir kapkaççıyı yakaladım. Uzun süre boğuştum. Kadını bulamayınca çantayı size getirdim" dedi ve cep telefonu numarasından otomobil plakasına kadar bütün bilgilerini polise verdi. 
Kutlay, bundan 2 saat sonra Beşiktaş Akatlar Tepecik Yolu'nda 34 UM 2487 plakalı otomobiliyle bilerek bir kapkaç yaptı ve şik yetçi çıkmaması ihtimaline karşı, 155 Polis İmdat'ı da arayarak kendisini ihbar etti. 

'Hemen geliyorum ' 
Plakadan yola çıkan polis, saldırganın sabah çantayı getiren kişi olduğunu belirledi. Telefonla Kutlay'ı arayan polis, teslim olmasını istedi. 
Kutlay da 'Tamam geliyorum' diyerek doğruca karakola gitti. Mağdur kadının teşhis ettiği ve o anda yalı soygunu bağlantısı bilinmeyen Kutlay, tutuklanarak Bayrampaşa Cezaevi'ne gönderildi. Kutlay'ın daha önce hırsızlık, adam öldürme, uyuşturucu madde bulundurma, polise mukavemet ve yaralamadan kaydı bulunduğu belirlendi. 




</TEXT>
</DOC>
