<DOC>
<DOCNO> 316325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/yasam/yas04.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Vadide 'Kıbrıs kurdu' 
</HEADLINE>
<TEXT>


SEFA KARAHASAN Lefkoşa 

KKTC Cumhurbaşkanı Rauf Denktaş, 'Kurtlar Vadisi' dizisinde konuk oyuncu olarak rol alarak Kıbrıs davasını 'her eve taşıma'ya karar verdi. KKTC'de bulunan dizi ekibinin ricasını geri çevirmeyen Denktaş'ın oynayacağı bölümde, Kıbrıs davasına atıf yapılacak. Bu bölümde Denktaş politik anılarını anlatacak, deneyimleriyle ilgili mesajlar verecek. Denktaş'ın yer aldığı bölümün çekimlerine Cumhurbaşkanlığı Sarayı, Kıbrıs Türk liderlerinden Dr. Fazıl Küçük'ün mezarı ve Girne Boğaz Şehitliği'nde başlandı. Denktaş, Türkiye'deki büyük gazetelerin Kıbrısla ilgili uyarılarına yer vermediğine dikkat çekti. Denktaş, "Kıbrıs meselesinin esaslarını istediler. 'Bir oyuncu olarak değil, Cumhurbaşkanı olarak bu yazdıklarını dizide söyler misin ' dediler. Ben de kabul ettim" dedi. 




</TEXT>
</DOC>
