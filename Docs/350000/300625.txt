<DOC>
<DOCNO> 300625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonspo17.html </URL>
<DATE> 2004/12/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Onlar, milli maçları sabırsızlıkla bekliyor... 
</HEADLINE>
<TEXT>

     Fenerbahçe'de, mevkilerindeki tecrübeli oyuncular nedeniyle forma şansı bulamayan Ümit Milli Takım futbolcuları Semih Şentürk ile Mahmut Hanefi Erdoğdu, sezonun ilk yarısında maç heyecanını genellikle milli karşılaşmalarda yaşadı. 
     Sezonun ilk yarısında lig maçlarında sarı-lacivertli formayı toplam 6 dakika giyen iki futbolcu, Ümit Milli Takım'ın maçlarında ise toplam 762 dakika sahada kaldılar. 
     Sarı-lacivertli takımda 2 lig maçında toplam 5 dakika sahada kalan Semih, Ümit Milli Takım'ın, sezonun başlamasından buyana oynadığı resmi ve özel 6 maçın hepsinde, ilk yarıda sadece 1 maçta son dakikada forma giyen Mahmut Hanefi ise 6 milli maçın 5'inde oynadı. 
     6 yıldır Fenerbahçe'de bulunan, ilk yıllarında daha çok PAF takım forması giyen Semih, bugüne kadar A takımda çeşitli sürelerde toplam 28 lig maçına çıktı. 
     Geçen sezon Sakaryaspor'dan Fenerbahçe'ye transfer olan Mahmut Hanefi ise, ilk yılını 12 maçla tamamlamıştı. 
     
</TEXT>
</DOC>
