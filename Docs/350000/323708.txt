<DOC>
<DOCNO> 323708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonsiy19.html </URL>
<DATE> 2005/03/14/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Edelman Türkiye Suriye konusunda uluslararası camianın içinde olmalı 
</HEADLINE>
<TEXT>

     ABD'nin Ankara Büyükelçisi Eric Edelman, ''Suriye konusunda söylenecek şey, uluslararası camianın, BM'nin 1559. kararı gereği tamamen fikir birliğinde olmalarıdır'' dedi. 
     Eric Edelman, Bursa Valisi Oğuz Kağan Köksal'ı ziyaretinde, gazetecilerin sorularını yanıtladı. 
     Bir gazetecinin, ''Bugünkü gazetelerde, ABD'nin, Cumhurbaşkanı Sezer'in Suriye'ye yapacağı ziyareti ertelemesi yönündeki beklentisine rağmen, Sezer'in bu ziyareti ertelemeyeceği yer alıyor. Bu konudaki değerlendirmeniz nedir '' yönündeki sorusu üzerine Edelman, şöyle konuştu 
     ''Suriye konusunda söylenecek şey, uluslararası camianın, BM'nin 1559. kararı gereği, tamamen fikir birliğinde olmalarıdır. Bu karar gereğince, Suriye'nin Lübnan'dan askerlerini derhal çekmesi gerektiğidir. Başkan Bush da, Avrupa'yı ziyaretinde bu konuda tamamen fikir birliği olduğunu gördü. Fransa Cumhurbaşkanı Jacque Chirac, Almanya Başbakanı Schröder, Rus ve Mısır liderleriyle yaptığı görüşmelerde, görüşbirliği içinde olduklarını gördü. Umarız, Türkiye de uluslararası camianın içinde yer alacaktır. Tabiki bu uluslararası camiaya uyup uymamak konusu, Türkiye'nin kendi kararıdır.'' 
     
     ''ABD ALEYHTARI HABERLER''- 

     Edelman, ''Türkiye basınında ABD aleyhtarı yayın yapıldığı yönündeki iddiaları nasıl değerlendiriyorsunuz Göreve geldiğinizden beri bu haberlere onlarca tekzip yayınlattınız'' yönündeki soruya da, herkesin haberler tarafından çevrilen bir dünyada yaşadığını söyledi. 
     Bu haberlerin bazılarının doğru, bazılarının yanlış olabileceğini ifade eden Edelman, şunları kaydetti 
     ''Haberlerin yanlış olduğu zaman bunun belirtilmesi gerektiği inancındayım. Antiamerikanizm konusuna gelince de, Irak'ta askeri olarak bulunmamızdan dolayı tabiki Türkiye'de bazı endişelerin olduğunu biliyoruz. Bu da çok doğal. Bunu anlıyoruz. Çeşitli tartışmaların, diyalogların olması gerektiğine inanıyoruz. Fakat, bunların doğru temeller üzerine oturtulması gerektiğine inanıyoruz. Bizim için endişe verici olan, çoğu zaman haberlerin komplo teorileri üzerine dayandırılması.'' Eric Edelman, ''Metal Fırtına'' kitabına ilişkin soruya ise, ''Kitabı biliyorum, ama henüz okuma fırsatı bulamadım'' yanıtını verdi. 
     ABD Büyükelçisi Edelman, daha sonra Büyükşehir Belediye Başkanı Hikmet Şahin'i ziyaret etti. 
     Edelman ile bir süre sohbet eden Şahin, Türkiye'nin Kafkaslar, Akdeniz ülkeleri ve Ortadoğu'nun ortasında stratejik öneme sahip bir ülke olduğunu vurguladı. 
     ''Güçlü bir Türkiye'nin varlığının, bölgede ne kadar önemli olduğu bir gerçektir'' diyen Şahin, şunları söyledi 
     ''Biz inanıyoruz ki, Türkiye'nin hem bölge barışına hem de dünya barışına önemli katkısı olacaktır. Yıllardan beri ABD ile olan ekonomik, siyasi, kültürel işbirliğinden oldukça mutluyuz. ABD'nin dünya barışına ve ekonomisine katkılarını takdirle takip ediyoruz. Türkiye ile ABD arasındaki dostluğun uzun yıllar sürmesini diliyoruz.'' Edelman da Bursa'ya gelmekten duyduğu mutluluğu dile getirirken, misafirperverliklerinden dolayı Vali Köksal ve Şahin'e teşekkür etti. 
     
     ''GÜÇLÜ BİR TÜRKİYE AVRUPA VE ABD İÇİN ÖNEMLİ'' 

     Güçlü bir Türkiye'nin Avrupa ve ABD için önemli olduğuna işaret eden Edelman, şöyle konuştu 
     ''Türkiye ve ABD arasındaki dostluğun uzun süreli olması, bizim de temennimizdir. Bursa'nın da bu dostluğun kurulması ve gelişmesinde katkısı vardır. Aldığım bilgilere göre, Organize Sanayi Bölgesi'nde bir ABD merkezi var. Bu, Bursalıların ABD'yle ilgili direkt bilgi almaları için önemli. ABD, Bursa ve Türkiye arasındaki dostluk, ekonomik ve siyasi alanlardaki ilişkilerin devam etmesini istiyoruz.'' 

     
</TEXT>
</DOC>
