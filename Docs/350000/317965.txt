<DOC>
<DOCNO> 317965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonspo22.html </URL>
<DATE> 2005/02/23/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Beşiktaş Teknik Direktörü Buraya kadar geldik, artık dönüş yok 
</HEADLINE>
<TEXT>

     Basketbolda FIBA Erkekler Avrupa Ligi 2. tur ilk maçında Fransa'nın Strasbourg takımını İstanbul'da 89-71 yenerek seride 1-0 öne geçen Beşiktaş, gözünü çeyrek finale dikti. 
     Siyah-beyazlı takımın antrenörü İhsan Bayülken, ''Buraya kadar geldikten sonra geriye dönüş yok'' dedi. 
     Saha avantajını kullanarak iyi bir maç çıkarttıklarını belirten İhsan Bayülken, oyuncularını gösterdikleri performans nedeniyle kutlayarak, ''Buraya kadar geldikten sonra geriye dönüş yok diye düşünüyoruz. Kendi evimizde saha avantajımızı kullanarak galip gelmek istedik ve bunu da başardık. İnşallah rakibimizi orada da yenerek bu seriyi bitireceğiz'' diye konuştu. 
     Öte yandan Beşiktaş, 25 Şubat Cuma günü oynayacağı serideki 2. maç için Fransa'ya gitti. 
     Beşiktaş'ta, dünkü maçta daha önce sakat olan koluna darbe alan Ratko Varda'nın durumunun sanıldığı kadar ciddi olmadığı ve cuma günkü maçta büyük olasılıkla forma giyeceği bildirildi. Nedim Yücel'in ise sakatlığı sürüyor. 
     Beşiktaş, Fransa'daki maçı kaybetmesi durumunda, çeyrek finale yükselecek takım, 2 Mart Çarşamba günü İstanbul'da yapılacak 3. ve son maçta belli olacak. 
     
</TEXT>
</DOC>
