<DOC>
<DOCNO> 342763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonsiy05.html </URL>
<DATE> 2005/05/15/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Karayalçın Öcalan hakkındaki kararı yargı vermeli, siyasetçiler değil 
</HEADLINE>
<TEXT>

     SHP Genel Başkanı Murat Karayalçın, "AİHM’in verdiği kararın teknik yorumunu yapmak istemiyorum" dedi. 
     Murat Karayalçın, SHP Batman İl Kongresi’nin düzenlendiği Otel Asko’daki yemekten sonra gazetecilerin sorularını yanıtladı. 
     Gazetecilerin, Avrupa İnsan Hakları Mahkemesi’nin AİHM terör örgütü elebaşı Abdullah Öcalan ile ilgili aldığı karara ilişkin görüşlerini sorması üzerine Karayalçın, "2 kanal görüyorum. 2 kulvarda değerlendirme yapıldığına tanık oluyorum. Kimileri konuyu siyasi olarak alıyor, kimileri ise konunun hukuki boyutunun altını çiziyor. Ben konunun hukuki çerçevede değerlendirilmesi gerektiği düşüncesindeyim" diye konuştu. 
     Karayalçın, şöyle devam etti 
     "AİHM’nin verdiği kararın teknik yorumunu yapmak istemiyorum. 
     Basında yer alan bilgilere göre, AİHM işi esastan değil, usulden gerekçelerle konunun yeniden görüşülmesini, sürecin yeniden başlatılmasını önermiş. Bu konuda kararın yargı birimleri tarafından verilmesi gerektiğini düşünüyorum. Konuyu siyasi platforma çekmek yerine yargının kararını beklemek daha doğru olur. Konu hukuki bir konudur, bir sorundur. Bu kararı yargı vermeli, siyasetçiler değil." 
     
</TEXT>
</DOC>
