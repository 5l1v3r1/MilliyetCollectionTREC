<DOC>
<DOCNO> 347636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonyas25.html </URL>
<DATE> 2005/05/31/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Balıklıgöl'e oksijen pompaları yerleştirildi.... 
</HEADLINE>
<TEXT>

     Şanlıurfa'daki tarihi Balıklıgöl'de balık ölümlerini önlemek için göl içine oksijen pompalayacak aparatlar yerleştirildi. 
     Bursa'daki özel bir firmadan gelen ekiplerin 2 günlük çalışması sonucu Hz. İbrahim'in ateşe atıldığı yer olarak rivayet edilen Balıklıgöl'e belli aralıklarla ''Play Difizör'' sistemi yerleştirildi. 
     Sistem sayesinde göl suyundaki oksijen oranının sürekli olarak kontrol altında tutulması ve bu sayede balıkların vücutlarının üst kısmında mantar oluşumunun önlenmesi amaçlanıyor. 
     Harran Üniversitesi Ata Su Ürünleri Araştırma Enstitüsü Müdürü Doç. Dr. Nuri Başusta, yaptığı açıklamada, Balıklıgöl'de üreme dönemine giren balıkların sürtünme etkisiyle vücutlarının üst kısmında mantar oluşumu gözlendiğini söyledi. 
     Gerekli incelemeler sonunda hazırlanan raporu Şanlıurfa Valiliği'ne sunduklarını anlatan Doç. Dr. Başusta, ''Göl suyunun temizlenmesi için çalışma başlatılmasını talep ettik. Balık ölümlerini önlemek için göl içine oksijen pompalayacak aparatlar yerleştirildi. Bundan sonra belirli aralıklarla göle oksijen takviyesi yapılacak. Bu sayede üreme dönemindeki balıklarda mantar oluşumunun önüne geçmeyi amaçlıyoruz'' dedi. 
     Daha sonra Şanlıurfa Valisi Şemsettin Uzun'un da katılımıyla göle yerleştirilen ''Play Difizör'' sisteminin ilk denemesi yapıldı. 
     Balıklıgöl'de geçtiğimiz ay kanalizasyon sisteminin göl yüzeyine karışması nedeniyle oluşan kirlilikten dolayı 300-500 dolayında balık telef olmuştu. Çukurova Üniversitesi ve Harran Üniversitesi Su Ürünleri fakültelerinden uzmanların incelemelerinin ardından yem yasağı uygulanan gölde, balıklara 10 günlük antibiyotikli yem tedavisi uygulanmış ve olumlu sonuç alınmıştı. 
     Geçen hafta toplanan İl Hıfzısıhha Kurulu, Balıklıgöl yakınlarındaki 3 lokanta ve umumi tuvaletlerin kapatılması yönünde karar almıştı. 
     
</TEXT>
</DOC>
