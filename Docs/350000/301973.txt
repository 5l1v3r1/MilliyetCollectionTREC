<DOC>
<DOCNO> 301973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sontur12.html </URL>
<DATE> 2004/12/29/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Fıstık parası kavgasında kurşun, olay yerinden geçen genci öldürdü 
</HEADLINE>
<TEXT>

     Gaziantep'in Nizip İlçesi'nde alacak meselesi yüzünden çıkan kavga nedeniyle 1 kişi öldü, 3 kişi yaralandı. 
     AA muhabirinin aldığı bilgiye göre, Namık Kemal Mahallesi'nde, Akif, Fatih ve Eyüp Kaya kardeşler ile Mehmet E. arasında alacak meselesi yüzünden kavga çıktı. Kavga sırasında, Mehmet E, üzerinde bulunan tabanca ile ateş ederek, Akif, Fatih ve Eyüp Kaya'yı yaraladı. Bu sırada, yoldan geçmekte olan İdris Budak 19 ise seken bir kurşunun isabet etmesi sonucu hayatını kaybetti. 
     Gaziantep'te fıstık ticareti yapan Akif Kaya'nın, Mehmet E'ye bir süre önce antepfıstığı satışı yaptığı, parasını alamayınca da tahsil etmek için yanına kardeşlerini de alarak Nizip'e gittiği öğrenildi. 
     Yetkililer, kavga sırasında yaralanıp Gaziantep Konukoğlu Tıp Merkezi'nde tedavi altına alınan Kaya kardeşlerin hayati tehlikelerinin bulunduğunu, olaydan sonra kaçan Mehmet E'nin yakalanmasına çalışıldığını belirttiler. 
     Soruşturmanın sürdürüldüğü bildirildi. 
     
</TEXT>
</DOC>
