<DOC>
<DOCNO> 330062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun22.html </URL>
<DATE> 2005/04/04/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Prens Charles'ın düğünü ile Papanın cenazesi çakıştı 
</HEADLINE>
<TEXT>

     Papa İkinci Jean Paul'ün cenaze töreninin 8 Nisan Cuma günü yapılacağı bildirildi. 
     Papa İkinci Jean Paul'ün vefatı sonrasında, cenaze merasiminin ne gün yapılacağı, nereye defnedileceği gibi konuları belirlemesi gereken Kardinaller Kurulu, Vatikan'da bugün ilk kez bir araya geldi. 
     Kurul toplantısı sonrasında, İtalyan haber ajansı ANSA'nın güvenilir kaynaklara dayanarak verdiği habere göre, kardinaller, ''Papa'nın cenaze töreninin Cuma günü yerel saatle 10 00'da TSİ 11 00 yapılmasını'' kararlaştırdı. 
     Papa'nın naaşı bugün TSİ 18 00'de Aziz Petrus Bazilikası'na götürülerek, halkın ziyaretine de açılacak. Naaş, üç gün boyunca ziyarete açık kalacak. 
     
     DÜĞÜN CENAZE NEDENİYLE ERTELENEBİLİR 

     Prens Charles'ın, Papa 2. Jean Paul'ün cenaze töreniyle çakışan düğün merasiminin daha sonraya alınabileceği belirtildi. 
     AP'nin haberine göre, Prens Charles'ın makamından bir sözcü, dünyanın başka yerlerindeki olaylara karşı hassasiyetlerinin sürdüğünü, bu çerçevede durum değerlendirmesi yaptıklarını söyledi. 
     Prens Charles'ın, ayrıca Papa için bugün öğleden sonra Londra'da Westminster Katedrali'nde yapılacak törene katılmak üzere İsviçre'deki tatilini yarıda kestiği belirtildi. Charles'ın müstakbel işi Camilla Parker Bowles'ın da bu törene katılacağı belirtildi. 
     Vatikan, Papa'nın cenaze töreninin cuma günü yapılacağını resmen açıkladı. İtalyan haber ajansları da törenin 08 00 GMT'de TSİ 11 00 başlayacağını duyurdular. 
     Cenaze töreninin günü ve saati açıklanmadan önce de, Prens Charles'ın makamından yapılan açıklamada, düğünün planlandığı gibi cuma günü yapılacağı ilan edilmişti. 
     
     
     YÜZBİNLER ROMA'YA AKIYOR 

     Halkın ziyaretine açılan Papa'nın naaşını ise yüzbinlerce insanın ziyaret etmesi bekleniyor. Önümüzdeki günlerde ise Vatikan'ı bir milyondan fazla kişinin ziyaret edeceği sanılıyor. Cenaze töreninin ise perşembe gününden önce yapılması planlanmıyor. 
     Öte yandan Corriera della Sera gazetesi, Papa İkinci Jean Paul'ün Roma Saint Pierre Kilisesi'nin altındaki Vatikan Mağarası'na defnedileceğini yazdı. Gazete, güvenilir kaynaklara dayanarak verdiği haberinde, Papa'nın bu yeraltı mezarlığına defnedilmesi kararının henüz resmen açıklanmadığını bildirdi. 
     Kardinaller Kurulu, toplantılarında cenaze töreninin ne zaman yapılacağını da belirleyecek. Törene, İtalya ve dünyanın çeşitli ülkelerinden gelecek yaklaşık 2 milyon kişinin katılması bekleniyor.. 
     1.1 milyar Katolik'in dini lideri Papa'nın cenaze töreni için çarşamba ve cuma arasında bir gün belirlenmesi beklenirken, İtalyan demiryolu yetkilileri, Roma'ya gelenlerin sayısının dünden bu yana yüzde 30 arttığını ve bugünden itibaren büyük bir ziyaretçi dalgası beklediklerini söylediler. 
     Roma'ya akın edeceklerin ağırlanması için Olimpiyat Stadı gibi spor tesislerine 'çadır kentler' kurulmasına başlandı. Kentin önemlinoktalarına da cenaze törenini göstermek üzere dev televizyon ekranları yerleştirilecek. 
     
     Törene kimler katılacak 

     Aralarında ABD Başkanı George W. Bush'un da bulunduğu cenaze törenine katılacak dünya liderlerinin isimleri yavaş yavaş belli oluyor. 
     Şu ana kadar katılacağı açıklanan liderler arasında, Avusturya Cumhurbaşkanı Heinz Fischer, Belçika Kralı İkinci Albert ve Kraliçe Paola, İspanya Başbakanı Jose Luis Rodriguez Zapatero, Lüksemburg Başbakanı Jean Claude Juncker, Grandük Henri ve Grandüşes Maria Teresa, Portekiz Cumhurbaşkanı Jorge Sampaio, Dışişleri Bakanı Diogo Freitas do Amaral, AB Komisyonu Başkanı Jose Manuel Durao Barroso, Suriye Devlet Başkanı Beşşar Esad, Kanada Başbakanı Paul Martin, Arjantin Devlet Başkan Yardımcısı Daniel Scioli, Dışişleri Bakanı Rafael Bielsa, Bolivya Dışişleri Bakanı Juan Ignacio Siles, Brezilya Devlet Başkanı Luiz Inacio Lula da Silva, Kolombiya Devlet Başkan Yardımcısı Francisco Santos, Kostarika Devlet Başkanı Abel Pacheco ileDışişleri Bakanı Roberto Tovar, Guatemala Devlet Başkan Yardımcısı Eduardo Stein ile Dışişleri Bakanı Jorge Briz, Meksika Devlet Başkanı Vicente Fox, Venezüella Dışişleri Bakanı Ali Rodriguez, Endonezya Sosyal İşler Bakanı Alvi Şihab ile Din İşleri Bakanı Meftuh Basyuni veBalıkçılık ve Deniz İşleri Bakanı Freddy Numberi, Rus Ortodoks kilisesi yetkilileri bulunuyor. 
     
     Bartholomeos da törene katılıyor 

     İstanbul Fener Rum Patriği Bartholomeos da Katolik aleminin ruhani lideri Papa 2'inci Jean Paul'ün cenaze törenine katılacak. Papa için bir taziye mesajı yayımlayan İstanbul Rum Patrikliği, "Papa Hazretlerinin en büyük vizyonu, dünya barışı ve Hristiyanların birliğiydi" ifadesi kullanıldı. 
     Açıklamada, Papa'nın seçildikten bir yıl sonra İstanbul'a gelerek dönemin İstanbul Patriği 1'inci Dimitros'u ziyaret ettiği ve Ortodoks-Katolik Teolojik Diyalogu için çalışmalar yaptığı hatırlatıldı. 
     Açıklamada, Papa'nın 27 yıllık hizmet dönemi süresince barış ve adalet konusunda hassas çalışmalar yürüttüğü ifade edilerek, "bu nedenlerden dolayı, vefatıyla oluşan boşluk yalnız Katolik Kilisesi için değil, tüm Hristiyanlık ve tüm insanlık için çok büyüktür" dendi. 
     
     Ölüm sebebi septik şok 

     Dün akşam açıklanan ölüm raporuna göre Papa İkinci John Paul'ün ölümü septik şoktan kaynaklandı. Vatikan Basın Merkezi'nden yapılan yazılı açıklamada, Papa'nın vefatı sırasında odada toplam 13 kişinin bulunduğu belirtildi. 
     Odada bulunan kişiler ise Papa'nın özel sekreterlerinden Başpispokos Stanislaw Dziwisz ve Piskopos Mieczyslaw Mokrzycki, Kardinal Marian Yaworski, Başpiskopos Stanislaw Rylko, Peder Tadeusz Styczen, Polonyalı üç rahibe, Papa'nın özel doktoru Prof. Renato Buzzonetti, nöbetçi doktorlardan Alessandro Barelli ve Ciro D'Allo ve iki nöbetçi hemşire olarak duyuruldu. 
     Raporda, Papa'nın rahatsızlığıyla ilgili olarak ''Parkinson hastalığı, traketomi ameliyatı sonrasında akut solunum yetersizliği, üriner enfeksiyon, yüksek tansiyon ve oksijen yetersizliğine bağlı kalp yetersizliği'' bulgularına rastlandığına da dikkat çekildi. 
     Raporda ayrıca, kalbin EKG monitöründe 20 dakika izlenmesine rağmen hiçbir hayat belirtisi görülmemesinin ardından Papa'nın öldüğüne hükmedildiği de vurgulandı. 
     
     Seçim süreci başladı 

     Papa İkinci John Paul'ün vefatından sonra, Roma Katolik Kilisesi'nin yeni ruhani liderinin kim olacağına ilişkin tahminler yapılmaya başladı. Seçmen kardinallerin yaşlı ve İtalyan milliyetinden bir papayı tercih etme ihtimali yüksek görülüyor. 
     Vatikan geleneğinde, uzun süren bir papalıktan sonra, benzer bir gelişmeyi yinelememe eğilimi baskın çıkıyor. Bu durumda, seçmen kardinaller tahta, yaşı ilerlemiş bir adayı oturtma eğilimine girebiliyor. 
     Bu da, Katolik Kilisesi'nin bir tür 'geçiş dönemi' yaşamasını kolaylaştırıyor. Papa seçilen kişi, fazla yaşayamayacağı için Kilise'de köklü değişiklikler yapamıyor. Bu sayede, Vatikan'ın ana politikalarını yeniden irdeleme ve bu doğrultuda stratejiler belirleme konusunda da zaman kazanılmış oluyor. 
     Yeni papayı seçmek üzere 100'ü aşkın Kardinal 18-19 nisanda Vatikan'da toplanacak. Yeni papanın kim olacağı 15-20 gün içinde belli olacak. Yeni papanın seçimini kardinaller yapıyor. Adaylar arasında Nijeryalı siyah bir kardinalle, annesi Yahudi olan Fransız bir psikopos da bulunuyor. 
     Papanın yerine seçilecek olan kardinali, Papalığın senatosu olarak kabul edilen ve 110 ile 120 üyeden oluşan Kardinaller Koleji’ belirliyor. Yeni Papa’yı belirlemek için Sistin Şapel denilen küçük kiliseye kapanan kardinaller, seçimi yapıncaya kadar dış dünyayla görüştürülmüyor. Seçim günlerce hatta bazen aylarca da sürebiliyor. 
     
</TEXT>
</DOC>
