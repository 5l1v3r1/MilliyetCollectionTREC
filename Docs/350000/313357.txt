<DOC>
<DOCNO> 313357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/yasam/yas02.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenin '90 gün' dramı 
</HEADLINE>
<TEXT>


Burdur'da 90 iş gününü tamamlamadığı için bir türlü sevk alamayan sözleşmeli öğretmen Sevim Bakır, zatürree sonucu hayatını kaybetti 


Altınyayla İlçesi İlköğretim Okulu'nda 10 Ekim 2004'te sözleşmeli öğretmen olarak göreve başlayan 2 çocuk annesi Sevim Bakır 40 , 7 Ocak'ta rahatsızlanarak, sevk için okul yönetimine başvurdu. Bakır'a, 90 iş gününü tamamlamadığı için sevk verilmedi. Yarıyıl tatili sırasında rahatsızlanan ve zatürree teşhisi konulan Bakır, Burdur Devlet Hastanesi Dahiliye Servisi'nde tedaviye alındı. Hastanede 2 gün kaldıktan sonra Isparta Süleyman Demirel Üniversitesi Hastanesi'ne, buradan da Isparta Devlet Hastanesi'ne sevk edilen Bakır, kurtarılamadı. 

Bağ-Kur'u bırakmıştı 
Bakır'ın kız kardeşi Şefika Kabay, kardeşinin babalarından kalan Bağ-Kur karnesiyle tedavi olup ilaçlarını alabildiğini, ancak sözleşmeli öğretmen olabilmek için bu kurumla ilişiğini kesmek zorunda kaldığını söyledi. Kabay, kardeşinin 90 iş gününü doldurmadığı için sevk alamadığını belirtti. 
Burdur Eğitim-Sen Şube Başkanı Celal Çiçek de, "Sevim Öğretmen'in yaşadığı dramı bir daha yaşamak istemiyoruz. Konunun takipçisi olacağız" dedi. 

İnceleme başlatıldı 
Burdur Milli Eğitim Müdürü Recep Yiğit, Bakır'ın, okulda kadrosuz usta öğretici olarak görevlendirildiğini bildirdi. Sevk verilmesinin Sağlık Bakanlığı'nın inisiyatifinde olmadığını vurgulayan Yiğit, "Bu konu, sigorta mevzuatıyla ilgili bir durum. 90 iş gününü doldurmayanların sağlık giderleri karşılanmıyor. Konu ile ilgili olarak inceleme başlattık. Eğer ihmal görünüyorsa, gereği yapılacaktır" diye konuştu." dedi. 




</TEXT>
</DOC>
