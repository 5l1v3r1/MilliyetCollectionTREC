<DOC>
<DOCNO> 307011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sontur31.html </URL>
<DATE> 2005/01/16/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Son Türk hacı adayı kafilesi Mekke'ye ulaştı 
</HEADLINE>
<TEXT>

     Hac farizası için Türkiye'den kutsal topraklara gelen son Türk hacı adayı kafilesi Mekke'ye ulaştı. 
     Son Türk hacı kafilesini Cidde Kral Abdulaziz Havaalanı'nda Diyanet İşleri Başkanlığı görevlileri karşıladı. Havaalanından alınan kafile, daha sonra otobüslerle Mekke'ye taşındı. Mekke'ye getirilen son kafileyle Türkiye'deki hacı adaylarının taşınması tamamlandı. 
     100 bini aşkın hacı adayının Mekke'ye taşındığını belirten Diyanet İşleri Başkanlığı yetkilileri, hacı adaylarına kutsal görevlerini yerine getirirlerken her konuda yardımcı olduklarını belirttiler. 
     Bu arada, halen 2 milyonu aşkın hacı adayının bulunduğu Suudi Arabistan'da, hacı adaylarının yoğun olarak bulunduğu kentlerde alınan güvenlik önlemleri artırıldı. 
     Suud polisi, hacı adaylarının girişinin sona ermesi sonrasında özel izni olmayanların Mekke'ye girişine izin vermiyor. Hacı adaylarının yoğun olarak bulunduğu alanları hırsızlık ve yankesicilik olaylarına vakit geçirmeden müdahale edebilmek için kamera sistemiyle izleyen Suud polisi, şüphelendiği kişilerin pasaportunu kontrol ediyor, üzerlerini arıyor. 
     
</TEXT>
</DOC>
