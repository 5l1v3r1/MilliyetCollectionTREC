<DOC>
<DOCNO> 301910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonsiy16.html </URL>
<DATE> 2004/12/29/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Denktaş 3 Ekim 2005'e kadar çözüm olamaz 
</HEADLINE>
<TEXT>

     KKTC Cumhurbaşkanı Rauf Denktaş, 3 Ekim 2005'e kadar Kıbrıs sorununda çözüm olamayacağını ifade ederek, ''bunun nedeninin Rumun kendi meselesini çözmesi olduğunu'' belirtti. 
     Denktaş, ''bütün meselenin, Kıbrıs Türklerinin haklarının kağıt üzerinde değil, toprak ve egemenlik üzerinde olması'' olduğunu söyledi. 
     İstanbul dönüşünde Ercan Havaalanı'nda açıklama yapan Denktaş, temaslarında ağırlıklı olarak, ''3 Ekim geldiğinde ne olacağı '' konusunun konuşulduğunu ifade ederek, şunları söyledi 
     ''Türkiye bize söz vermiştir KKTC'yi tanımaya devam edecektir. Dolayısıyla Rum tarafıyla ilişkileri ne olacaktır, Türkiye bunun üzerinde çalışmaya devam etmektedir. Birçok ülke gümrük birliği anlaşmasının genişletilmesinin tanınma anlamına gelmeyeceği konusunda Türkiye'ye taahhütte bulunmaktadır, bunun üzerinde çalışılmaktadır. Türkiye bunu müzakere etme hakkını elde etmiştir, edecektir. Bizim için önemli olan KKTC'yi tanımaya devam edecek mi '' Türkiye'nin yıllardır KKTC'yi tanımaya devam ettiğini, bağımsız ve egemen bir devlet olduklarını kaydeden Denktaş, ''Türkiye bunu tanımaktadır. Dolayısıyla 'egemen bir devlet yoktur ve olamaz' diye bizim zemini kendiliğinden altımızdan kaydırmamız hiç doğru değildir'' dedi. 
     ''3 Ekim'e kadar çözüm olamayacağını, Rumların kendileri açısından meseleyi çözdüğünü ve Kıbrıs sorununun halledilememesinin nedeninin de bu olduğunu'' dile getiren Denktaş, ''bunu Türkiye'nin de dünyanın da böyle değerlendirmesi gerektiğini'' kaydetti. Denktaş, ''Rumlara meşru hükümet muamelesi yapmaya devam edenlerin Kıbrıs'ın birleşmesini engellediklerini artık bilmeleri gerektiğini'' belirterek, ''bu nedenle yıllardır, 'geliniz bu meseleye teşhis koyunuz' dediğini'' anlattı. 
     Denktaş, ''Bütün mesele nedir, Kıbrıs Türklerinin haklarının kağıt üzerinde değil, toprak üzerinde ve egemenlik üzerinde olmasıdır. Yeniden bizi kağıt üzerinde bir anlaşmayla bir yere götürürlerse biliniz ki sonumuz azınlıktır ve adadan yok olmaktır'' dedi. 
     
</TEXT>
</DOC>
