<DOC>
<DOCNO> 318880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonspo30.html </URL>
<DATE> 2005/02/26/ </DATE>
<TIME> 21.54 </TIME>
<AUTHOR>  </AUTHOR>
<HEADLINE>
Samsunspor, Galatasaray maçı sonrası notlar... 
</HEADLINE>
<TEXT>

     Galatasaray'ı 2-1 yenen Samsunspor'un teknik sorumlusu Ertuğrul Sağlam, rakiplerinden daha iyi mücadele ederek kazanmayı bildiklerini söyledi. 
     Sağlam, karşılaşma sonrası yaptığı açıklamada, Galatasaray'ın gerek kadro, gerekse futboluyla ligin en iyi takımlarından olduğunu belirterek, maç öncesi yaptıkları toplantıda futbolcularına bunu anlattığını ifade etti. 
     Sağlam, oyuncularıyla yaptığı konuşmada, ''Oyuncularıma Galatasaray'ı yenmek istiyorsak daha iyi oynamamız gerektiğini söyledim'' dedi. 
     Her zaman iyi oynamak istediklerini, ama zaman zaman bunu başaramadıklarını da ifade eden Sağlam, kaybedilen 2 haftanın ardından kazanmaktan dolayı çok mutlu olduklarını söyledi. 
     Karşılaşma sonrası çok sinirli olduğu gözlenen Galatasaray Teknik Direktörü Gheorghe Hagi ise isim vermeden hakemden yakındı. 
     ''Oyuncularımın emeğine çok yazık oldu'' diyen Hagi, şunları söyledi 
     ''Deplasmanda rakibe karşı kazanmak zordur. Bugün sahnede tek bir kişi vardı. Bunu da televizyonlardaki yorumculara bırakıyorum. Maçı kaybetmekle herşey sona ermedi. Biz yolumuza, mücadelemize devam edeceğiz. Deplasmanda bir maç kaybettik, ama böyle çok zor olacak.'' 
     
</TEXT>
</DOC>
