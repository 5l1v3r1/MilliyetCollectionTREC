<DOC>
<DOCNO> 344088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonyas19.html </URL>
<DATE> 2005/05/19/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
İskenderunlu genç kıza Oxford'dan ödül 
</HEADLINE>
<TEXT>

     İTÜ İnşaat Fakültesi’nde öğrenciyken kazandığı bursla İngiltere’ye giden ve Oxford Üniversitesi’ni bitiren İskenderunlu Saadet Kimyon, "ileri yaşlarda kişilere verdiği eğitimde" başarılı çalışmaları nedeniyle ödüle layık görüldü. 
     Hatay’ın İskenderun İlçesi’nde doğan ve lise öğreniminin ardından kazandığı İTÜ İnşaat Fakültesi’nde eğitimini sürdüren Saadet Kimyon, çalışkanlığı sayesinde Oxford Üniversitesi’nde burslu olarak okuma hakkı kazandı. 
     Dünyaca ünlü Oxford Üniversitesi’nde mühendislik bölümünü bitiren ve mesleği yerine Witney kentinde ileri yaştaki insanlara bilgisayar, İngilizce ve Matematik öğretmenliği yapan 25 yaşındaki Kimyon, eğitimciliği ile de takdir topladı. 
     National Institute of Adult Continuing Education adlı kuruluş, bir süre önce kendisini arayarak, John Buckingham adlı yaşlı öğrencisini çok kısa sürede yetiştirdiği için bu öğrencisiyle birlikte 25 Mayıs’ta Londra’daki The Queen Elizabeth II Konferans Salonu’nda ödül vereceğini bildirdi. 
     Saadet Kimyon’un İskenderun’da yaşayan ev hanımı annesi Ayşe ile şoförlük yapan babası Seracettin Kimyon, kendi kızlarından çok, bir Türk kızının Avrupa’da başarılı olarak ödüle layık görülmesinin gururunu yaşadıklarını, gençliğin bu başarısıyla Atatürk’ün yolunda olduğunu gösterdiğini söylediler. 
     
</TEXT>
</DOC>
