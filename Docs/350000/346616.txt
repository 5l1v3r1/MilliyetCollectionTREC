<DOC>
<DOCNO> 346616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/spor/ysenay.html </URL>
<DATE> 2005/05/28/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Laubalilik 
</HEADLINE>
<TEXT>



Şampiyon takımın haline bakınız... Güler mi, ağlar mısınız taktiri sizlerin olsun... Bu takım şampiyon olduğu Galatasaray maçı gecesi, Etiler barlarında sabahladı maalesef... Bu takımın yarısı ünlü bir gece barının açılışındaydı çarşamba gecesi sabaha kadar... Ehh böylesine "playboy yaşama" futbol hiç yakışır mı, yakışmaz tabii .. 
Beyler Fenerbahçe gibi saygınlık abidesi bir camia böyle laubalikleri asla kabullenemez haberiniz ola... Sahada şaşkın şaşkın dolaşan bu takımın teknik patronu nedir, bir antrenör mü, yoksa disiplin fakiri bir gece yarısı kovboyu mu .. Tuncay, ilk yarıda Konyaspor'un gollerini seyretmekten başı dönmüş olacak ki, ikinci devrede çıkmadı sahaya... Alex, İstanbul'u sevmiş olabilir... Fenerbahçe'nin şampiyonluğundaki "sihirli kramponlar" sıfatını da hak etmiş olabilir... Ama sahaya çıkıp da oyunu seyretmek angaryacalığını Sarı - Lacivertli formada, özellikle Alex'e hiç yakıştıramadım ben... Kalede Volkan'ın eklem yerleri pas tutmuş gibiydi ilk yarıda... Bu yetenekli ve gepegenç delikanlı her haline rağmen takımını daha ağır bir yenilgiden korudu... Volkan'ı hazır tutmayı, geçmişteki rahat haftalarda neden Rüştü ile değiştirmeyi düşünemedi dersiniz pek sayın bay Daum .. 

Tembel talebeler 
Konyaspor, Fenerbahçe'yi ayıplarcasına disiplinli, tempolu ve de temaşa gösterileri içindeki futbol hareketlerini seyredenlere sunan bir 90 dakika centilmeniydi kendi sahasında... Ceyhun orta alanda oynadığı top kullanma kaliteleriyle Fenrebahçe'deki orta alancılara nanik yapıyordu adeta... Serhat ve attığı şık gole rağmen Anelka "Hababam takımının tembel talebeleri" ni oynarlarken, karşı takımda Zafer Biryol ve Altan ise seyircilere "top kullanma ziyafeti" çekiyorlardı sanki... 
Şampiyon takıma çok yüklenme olarak almayanız lütfen yazdıklarımı... Çünkü 34 haftalık "Evliya Çelebi tarzı" Sarı - Lacivertli takımı kovalama koşturmacasından biz de çok yorulduk inanınız... Sonucu şampiyon olma mutluluğu getirse de, insan aklı hemen birkaç ay sonra kuraları çekilecek olan Şampiyonlar Ligi'ne takılıp, "bu takımın nereleri düzelmeli acaba" suallerine cevap aramaktan alamıyor kendisini doğrusu. 



</TEXT>
</DOC>
