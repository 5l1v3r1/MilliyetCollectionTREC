<DOC>
<DOCNO> 346251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/spor/spo30.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Aday kadro açıklanıyor 

A Milli Takımımız'ın, 2006 Dünya Kupası Eleme Grubu'nda 4 Haziran'da İnönü Stadı'nda Yunanistan ve 8 Haziran'da Kazakistan ile deplasmanda oynayacağı kritik maçların aday kadrosu Teknik Direktör Ersun Yanal tarafından bugün açıklanacak. Polat Otel'de pazartesi günü toplanacak olan milliler, üç gün Florya Metin Oktay, perşembe gününden itibaren Ümraniye Nevzat Demir Tesisleri'nde çalışacak. 

Malatya'ya üç puana gittiler 

Süper Lig'de kalma yolunda son kozunu Malatyaspor deplasmanında oynayacak Sakaryaspor'da tüm hesaplar galibiyet üzerine yapılıyor. Yeşil - Siyahlılar kritik maç için 3 puan parolasıyla Malatya'ya gitti. Futbo Şube Sorumlusu İsmail Yenice, "Herkesin beklediği ve umut ettiği sonucu alıp döneceğiz" diye konuştu. 

Denizli'nin Pas'ı yenilgisiz lider 

Teknik Direktör Mustafa Denizli'nin çalıştırdığı İran temsilcisi Pas, Asya Şampiyonlar Ligi A Grubu'nu yenilgisiz lider olarak tamamladı. Katar'ın güçlü ekibi Al Rayyan'ı 2 hafta önce yenen Denizli'nin takımı, Al Shorta'yı da 1-0 mağlup etti. Grubunu 16 puanla bitiren Pas'ın bir üst turdaki rakibi daha sonra belli olacak. 


</TEXT>
</DOC>
