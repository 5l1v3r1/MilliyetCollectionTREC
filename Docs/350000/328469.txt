<DOC>
<DOCNO> 328469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun42.html </URL>
<DATE> 2005/03/30/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Tsunami boyutu nelere bağlıdır 
</HEADLINE>
<TEXT>

     Endonezya'da Pazartesi gecesi meydana gelen 8.7 büyüklüğündeki depremin tsunamiye yol açmamasının nedeni olarak yer kabuğunun hareketi ve okyanus topoğrafyasındaki farklılık olduğu görüşü ortaya atıldı. 
     Tokyo Üniversitesi Deprem Araştırma Enstitüsü'nden Keiji Doi, tsunaminin boyutunun temel olarak depremin meydana geldiği yer üzerindeki deniz suyunun miktarı ve sarsıntının derecesine bağlı olduğunu savundu. 
     Doi, son depremin olduğu bölgenin Sumatra kara parçasının devamı olduğu için daha sığ sularda meydana geldiğini, bu nedenle daha az suyun yer değiştirdiğini belirtti. Doi, bu depremin meydana geldiği alanda suyun derinliğinin 100 ila 200 metre olduğunu, oysa tsunamiye yol açan Aralık depremindeki derinliğin bunun 10 katı olduğunu kaydetti. 
     Japon Meteoroloji Kurumu Deprem ve Tsunami Gözlem Birimi'nden Hiroshi Ueno da, deprem sırasında yer kabuğundaki haraketin tsunaminin boyutunu etkileyebileceğini söyledi. 
     26 Aralık'ta meydana gelen ve 12 ülkeyi vuran güney Asya depremi, 250-300 bin kişinin ölümüne neden olmuş, 30 metrelik dev deprem dalgası tsunami oluşmuştu. 
     Merkez üssü Nias adalarının kuzeyi ve Sumatra'nın batısındaki Simeuleu adasının 90 kilometre güneyi olan Pazartesi akşamı meydana gelen 8.7 büyüklüğündeki depremde 1000 kadar kişinin öldüğü tahmin ediliyor. Bu depremde oluşan tsunami ise 30 santimetre olarak saptandı. 
     
</TEXT>
</DOC>
