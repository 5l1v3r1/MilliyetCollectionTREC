<DOC>
<DOCNO> 305492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonspo15.html </URL>
<DATE> 2005/01/11/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Konyaspor, seyircisiz oynanacak Beşiktaş maçından dertli... 
</HEADLINE>
<TEXT>

     Türkiye Kupası'nda Beşiktaş ile karşılaşacak Konyaspor, siyah-beyazlı ekibe verilen seyircisiz oynama cezası nedeniyle ortaya çıkacak zararının karşılanmasını istiyor. 
     Konyaspor İkinci Başkanı Hüseyin Çevik, Türkiye Kupası'nda, 23 Ocak'ta Beşiktaş ile karşılaşacaklarını hatırlattı. 
     Bu karşılaşmadaki hasılatın bir bölümünü, galip gelmeleri ya da yenilmelerine göre almaları gerektiğini ifade eden Çevik, ''Ancak, Türkiye Futbol Federasyonu'nun TFF Beşiktaş'a verdiği seyircisiz oynama cezası bu maça rastladı'' dedi. 
     Çevik, bu durumda Konyaspor'un ciddi bir kaybının olacağını vurgulayarak, ''Biz cezanın başka maça verilmesini istedik. En azından maddi sıkıntılarını aşmaya çalışan bir Anadolu kulübü olarak bu zararımızın TFF tarafından giderilmesi için başvuruda bulunduk. Bu konuda bize herhangi bir yanıt gelmedi. Gerekli çalışmaların yapılmasını ve Konyaspor'un mağduriyetinin giderilmesini bekliyoruz'' diye konuştu. 
     
</TEXT>
</DOC>
