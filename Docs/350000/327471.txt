<DOC>
<DOCNO> 327471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/spor/spo00.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'ın çiçeği Nilüferspor 
</HEADLINE>
<TEXT>


Güneydoğu'da "keleş"ler ölüm kusmaya başladığında bir avuç genç kız, ilk kez fileye çıkmıştı. Onlar bu dehşette büyüdü. Saklandılar sakındılar, ama yılmadılar. Herşey geride kaldığında bir avuç kız, binlerce olmuş ve sapasağlam ayaktaydı. Voleybolun zarif elleri, teröre en naif, ama en keskin direnciydi Diyarbakır'ın 

OHAL'den BU hale .. - 4 

ERCAN GÜVEN Yazdı. Cengiz MALGIR Görüntüledi 


Eşofmanla oynarlardı 
- Bir yanda PKK diğer tarafta Hizbullah. On yıl önce sizle ilk karşılaştığımda, eteği kısa diye satırla öldürülen bayanlar vardı Diyarbakır'da. O koşullarda bayan voleybol takımı kuruyorsunuz. Çılgınlığınızı hatırlayınca ürperiyor musunuz 
- Belki şimdi olsa yapamam. Gençlik işte. Aslında bize direkt bir tehdit olmadı, ama kızların yüzüne kezzap falan atılıyordu Diyarbakır'da. Bunlar ürpertiyordu bizi. Yalnız üniversite ortamı tecritliydi. Ayrı bir dünya sağlıyordu. 
- Nasıl başladınız ve nelerle karşılaştınız 
- Diyarbakır'da terör zamanı sosyal etkinlik sıfırdı. Öğretim elemanı olduğum Dicle üniversitesinde bir bayan voleybol takımı kurdum 15 yıl önce. Liglere çıkarmak istiyordum ki konuk takımlar gelsin, insanların perspektifi açılsın, Diyarbakır'da voleybol yayılsın diye. En kestirme yol buydu o zamanlar. Takımı kurduğum tarihte kızların mayoyla değil taytla bile çıkması zordu maçlara. Eşofman giyiyorlardı. Üniversitede voleybolu öğrettiğim çocuklarla o takımı ikinci lige çıkarmayı başardık. Yıl 1989.. Doğu ve güneydoğunun tek bayan voleybol takımıydık. 
- Gelsin madalyalar, şiltler, paralar. Öyle mi 
- Nerede .. Sene 1993'e geldiğimizde artık benim için birinci lig hedefi söz konusuydu. Birinci lige çıkınca üniversite Yapı Kredi'nin de katkısıyla 116 milyarlık bir destek sağladı, bize tarih 1999. Takımlar büyük yatırım yapmış. Biz mağlup oldukça benim yerime gelmek isteyenlerin kulisleri hızlandı. O sırada ENKA gibi bir takımı altıma alarak ligden düşmekten kurtardım takımı. Öylesine zor bir ligdi. Son ay sporcularımın maaşlarını da ödemediklerinde, zarar görmesinler diye istifa ettim. 
- Ne oldu üniversite takımı 
- Yerime gelen şahıs sponsor bulamadı, başarılı olamadı ve küme düştü takım. Kadrom beden eğitiminde olmasına rağmen sonuçta Mimarlık Mühendislik Fakültesi'ne sürüldüm bu arada. Yani beni tecrit ettiler. Ama tam değil. Elimi ayağımı spordan çekmedim. Sporun tek kulvarı yoktur. Diyarbakır'daki çocuklar için bir spor kulübü açayım dedim. Adını Nilüferspor koydum. Kulübü tek başıma kurdum. Önce üç öğrenciyle spor okulu olarak başladım. Ayda 25 milyon aidat ödüyorlardı. Sayı 50 - 60 oldu. Spor salonu kiraladık. Aidatlara, salon kirası ve servis ücretini dahil ettik. Yardımcı antrenör de var. Ayda 1,5 milyarlık ciromuz var. 500 milyon salon kirası ödüyoruz. 800 milyon servis ücreti ödüyoruz. Geri kalan rakamı yardımcı antrenörlerime veriyorum. Servis şöförü, salon, hocalarım memnun. Veliler memnun. 
- Size ne kalıyor. Kar yok mu bu işten 
- Üniversiteden 1 milyar maaş alıyorum. Eşim Bankacı 7 yüz milyon da o alıyor. Kendi evimiz kendi arabamız var yetiyor. Dünyanın en zengin insanıyız. Kızım da oğlum da voleybol oynuyor. Hiçbir şeye ihtiyacım yok ki.. 

Herşeyi yaparım 
- Nilüferspor hangi basamakları aştı 
- İlk yıl sadece okul çalışması yaptık. İkinci yıl öğrencilerimi yaşaltı, yıldız ve gençlerde maçlara sokmaya başladım. Bu yıl da üçüncü ligde bir bayan takımı olarak maçlara çıkmaya karar verdik. Bunun tabi ki ayrı bir masrafı var. Arayışlara girdik. Ben Nilüferspor'u tanıtmak Diyarbakır'ın voleybola ilgisini arttırmak için yerel gazetelerde köşe yazıları yazmaya başladım. Gerçekleri yazdığım için de epey tepki aldım. Hatta yerel televizyonlar için spor programları hazırlamaya başladım. Para almıyordum. Kameremanı bile ben tutuyordum. Buradaki kazancım, toplumu bilinçlendirmek ve aileleri spora teşvik etmekti. 

Dünya modeli 
- Önce talep yaratıp sonra takım kurmak iyi fikir. Çabalar meyva vermiş. Formalarda bir sürü sponsor ismi var. 
- Komatsu'dan sponsorluk aldık . Çok yardımı oldu bu firmanın. Formanın arkası Güllüoğulları, Sembol spor mağazası ve Simge. Bundan sonra sporcularım kendi sponsorlarının reklamını alacaklar. Mesela 5 numaralı oyuncumun sponsoru Güllüoğulları. 650 milyon verecekler. O paranın antrenman gideri olan yıllık 400 milyonunu babası kulübe verecek, geri kalanı çocuğun harçlığı olacak. Ayrıca ana sponsorun verdiğinden pay alacak. Bireysel sponsorluk olayı başlayacak böylece. 

Din adamı gibiyim 
- Genç kızlarla çalışınca bu bölgede dedikodular olmaz mı 
- Bana kızlarını teslim eden ailelerin sınırsız güveni vardır. Zaten ben de bir din adamından farksız yaşıyorum. Bu konuda yanlış yaptığım zaman ilk cezanın yukardan geleceğini bilir ve korkarım. 
- Hangi kesimden çocuklar var 
- Spor okulumuzda Emniyet ve Askeri mensupların çocukları olduğu gibi şu anda Diyarbakır Baro başkanının kızı burada 11 Ümit Kürt olaylarına destek veren Baro başkanı. Birleştirici öge bu takım. Diyarbakır'da her takım kendine göre sempatizanları bir arada barındırır çoğunlukla Oysa Nilüferspor birleşmiş milletler gibidir. İnsanlar bize spor amaçlı geliyor. Başka amaçlı değil. 

VE YARATICISI 
Zafer İpekçi 

"O bir "ilk"ti. Şimdi "tek" 
Çok eskiden, daha beton binaların tarih hazinesi surları gölgelemediği yıllarda, sokakta lahmacun - hamburger değil "ekşili meftune" yenirmiş Diyarbakır'da. Zengin sofralar kurulur adam boyu karpuzlar kesilirmiş. Sinema önlerinden saba makamında şarkılar yükselirmiş. 
Oysa biz on yıl önce geldiğimizde Hizbullah'ın satırı bira içen erkeklerle, masum sekreter kadınları kesiyordu. Diyarbakır terörden, göçten, yanlış yapılanmadan, ekonomik zorluklardan kan ağlıyordu. 
O koşullarda çok şaşırmıştık Dicle Üniversitesi'ndeki "bayan voleybolu" fantezisine. 
Zafer İpekci diye bir öğretim görevlisi , Müslüman mahallesinde salyangoz satıyordu sanki. Güneydoğu'ya voleybolu sevdirecekti. Üstelik bayanlara öğretiyordu voleybolu. 
Allah kolaylık versin demiştik. 
Sonra neler mi oldu. O takım, birinci lige kadar çıktı. Türkiye'nin en büyük bayan voleybol takımlarına rakip oldu. Diyarbakır'ı fileye çekti. Bugün Diyarbakır voleybolda söz ve güç sahibiyse, en çok emek veren Zafer İpekçi. 
Gerçi burası Türkiye idi. Birinci ligle birlikte Zafer İpekçi derhal ekarte edildi. 
Yine yılmadı. Çalıştı, araştırdı, güven sağladı ve sıfırdan bir voleybol yuvası daha kurdu Diyarbakır'da. 
Küllerinden doğan bu adam, o kadar sıra dışıydı ki, "Nerede bu Devlet" diyenleri "dilenci" diye niteleyen belki de tek kişiydi bölgede. Bireysel sponsorların yaratıcısıydı. Bırakın Güneydoğu'yu onun gibisi büyük metropollerimizde bile bulunmazdı. 
Sıra dışı öyküsü, sıra dışı takımı ve yaşamı ile işte Diyarbakır'ın "voleybol çılgını" 

'Böylesi görülmedi ' 
Devletten talebi olmayan tek kişi 

Voleybol çılgını İpekçi'ye göre Diyarbakır'da bir kurumdan destek alanın kaçınılmaz sonu "yağcılık". 

Zafer İpekçi'nin, Diyarbakır'ı bayan voleyboluyla tanıştırıp, birinci lige taşıyarak sahip olduğu "ilk" unvanından çok daha değerlisi "tek" olması. Bölgede sporla ilişkisi olup da Devlet'ten yardım talep etmeyen tek kişi, o olsa gerek. Sözleri çok net 
"Biz ağlamıyoruz. Kimseden yardım istemiyoruz. Bir yerden kurumdan destek alırsanız o kuruma kişilere yaranmak yağ çekmek zorundasınız. Ben bunu ailelerime anlattım. Kimseye çocukları muhtaç etmeyeceğiz dedim. Yardımları yüzünden kimseyi alkışlamak zorunda kalmayacaksınız dedim. Övülmeyecek insanları övmek zorunda kalırsanız, biz bu çocuklara kişiliklerinden ödün vermeyi öğretmiş oluruz dedim." Kafası hesap makinesi gibi çalışıyor İpekçi'nin 
"Bize yardımcı olan sponsorlarımıza da karşılığını veriyoruz. Velilerimize bir kart veriyoruz. Bu mağazalardan indirim yapılıyor. Dolayısıyla sponsorların müşterilerini artırıyoruz. Ayrıca ailelerin voleybola ödemiş olduğu paralar da indirim şeklinde ceplerine dönmüş oluyor buralardan alış veriş ederlerse." 
Kolay mı bu fikirleri Diyarbakır'da anlatmak Değil ama, o kafasına takmasın 
"Aslında Diyarbakır"da her türlü yenilik korkutucudur ve destek yerine engel görür. Sporun aslında para harcatan değil kazandıran sektör olduğu anlayışını yerleştirmek istiyorum burada. Maalesef eğiticilerimiz "wanted" tipi insanlar ve iyi aileler bu insanlara çocuklarını göndermiyorlar doğal olarak. Onlar da ortalıklarda dilenmeye devam ediyorlar ve edecekler. Sürekli isteyen insanlar. Bunlar spor adına çok kötü reklam. Spor bir üründür bunun pazarlanması lazım. Ama yapacak insanımız yok.Hep devlet versin biz yiyelim kafasındalar." 

YARIN 
Diyarbakır'ın havuz problemleri 


</TEXT>
</DOC>
