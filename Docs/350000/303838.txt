<DOC>
<DOCNO> 303838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonyas10.html </URL>
<DATE> 2005/01/05/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Ünlü aktör Jude Law evleniyor... 
</HEADLINE>
<TEXT>

     Hollywood, bir gözde bekarını daha kaybetmeye hazırlanıyor. Ünlü aktör Jude Law, kendisi gibi oyuncu olan Sienna Miller ile nişanlandı. 
     Internetteki ''imdb'' sitesinin haberine göre, iki yıl önce eşi Sadie Frost'tan boşanan 32 yaşındaki Law, 23 yaşındaki genç oyuncu Miller ile evlilik yolunda ilk adımı attı. 
     Düzenlenen pekçok ankette ''gözde bekar'' seçilen aktör Jude Law, Miller'a yılbaşı gecesi evlenme teklif etti. Bu romantik tekliften çok etkilenen Miller gözyaşlarına boğularak teklifi kabul etti ve Law genç yıldızın parmağına nişan yüzüğünü taktı. Nişanın ertesi günü de Law, Frost ile evliliğinden olan üç çocuğu Rafferty, Iris ve Rudy'ye evleneceğini duyurdu. 
     Çift adına açıklama yapan sözcü Caira Parks, Law ile Miller'ın nişanlandığını doğruladı. Parks, düğün tarihinin henüz belirlenmediğini belirterek, ''Jude Law ile Sienna Miller nişanlandı. Jude Law, Miller'a büyük bir elmas yüzükle yılbaşı günü evlenme teklif etti ve teklifi kabul edildi. İngiltere'de geçirdikleri yılbaşı tatilinin ardından tropik bir yerde tatil yapacaklar'' dedi. 
     Çiftin ailelerine de mutlu haberi verdiklerini anlatan Parks, ''Hem aileleri, hem de Jude'un çocukları haberi duyunca çok heyecanlandı. Çünkü çocuklar Sienna'yı çok seviyor ve düğün gününü sabırsızlıkla bekliyor. Düğünün bu yıl olup olmayacağı henüz belli değil. Düğün tarihi çiftin film çalışmalarına göre belirlenecek. İkisinin de çalışma takvimi çok dolu'' açıklamasında bulundu. 
     Jude Law ile Sienna Miller, rol aldıkları ''Alfie'' adlı filmin setinde tanışmıştı. 
     
</TEXT>
</DOC>
