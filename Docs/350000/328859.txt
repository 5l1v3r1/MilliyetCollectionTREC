<DOC>
<DOCNO> 328859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun31.html </URL>
<DATE> 2005/03/31/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
İddia... İran, 3 nükleer başlık içni 2.5 milyar dolar ayırdı... 
</HEADLINE>
<TEXT>

     İran Ulusal Direniş Konseyi adlı muhalif grup, İran dini lideri Ayetullah Ali Hamaney'in ''3 adet nükleer başlık edinmek amacıyla 2.5 milyar dolarlık bir fon ayırdığını'' iddia etti. 
     Konseyin dış ilişkiler komisyonu başkanı Muhammed Muhadesin, Paris'te basına yaptığı açıklamada, ''Hamaney'in geçen yıl aldığı bir kararda, İran'ın yerel üretim füzelerinin donatılmasına yönelik bu başlıkları kendi olanaklarıyla edinmesi veya başka bir ülkeden satın almasının öngörüldüğünü'' öne sürdü. 
     Muhadesin, bu başlıkları İran'a satacak olası ülkeler hakkında ve bu programın uygulama tarihi konusunda bir bilgi vermedi. 
     Muhammed Muhadesin ayrıca, İran parlamentosu nükleer faaliyetler komisyonunun Şubat 2004 tarihli ''gizli raporu''nun fotokopilerini gösterdi. Bu raporda, ''parlamentonun, askeri projelerden haberi olmadığı ve bu konuyla ilgili ödeneğin ülkenin genel bütçesi arasında yer almadığı'' ifade ediliyor. 
     Muhadesin, ''İran'ın, nükleer silah imal etmek amacıyla 2006-2007'ye kadar 10 kilogram plütonyum üretmeye hazırlandığını, plütonyumun Tahran'ın güneybatısındaki Arak fabrikasında üretileceğini, iki ünitesi bulunan bu fabrikanın bir ünitesinde ağır su üretildiğini, diğerininse 40 megavatlık bir nükleer reaktör olduğunu'' söyledi. 
     İran Ulusal Yüksek Güvenlik Konseyi UYGK Genel Sekreteri Hasan Ruhani, bu ay başında Arak reaktörünün ''barışçıl amaçlı araştırmalara yönelik'' olduğunu açıklamıştı. 
     
</TEXT>
</DOC>
