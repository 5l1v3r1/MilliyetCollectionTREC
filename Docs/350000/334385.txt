<DOC>
<DOCNO> 334385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun10.html </URL>
<DATE> 2005/04/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sözde soykırıma karşı Türk tezi ABD basınında 
</HEADLINE>
<TEXT>

     Türkiye'nin, 1910-1922 yılları arasında Ermeniler'in Anadolu'da 523 bin Türk'ü öldürdüğü yönündeki tezi, ABD basınında yer buldu. 
     ABD'de yayınlanan The New York Times gazetesi, Türkiye'nin devlet arşivlerini dayanak olarak gösterdiği 523 bin Türk'ün, 1910-1922 yılları arasında Ermeniler tarafından öldürüldüğüne yönelik Türkiye'nin tezine dikkat çekti. 
     Türkiye'nin bu hamlesinin, uzun süreli Ermeni soykırımı iddialarına yanıt verme niyetini taşıdığına işaret edilen yazıda, Türkiye'nin, Ermeniler'in hazırlık yaptığı sözde soykırımın 90'ıncı yıldönümü etkinliklerinin, geniş ölçekli bir Türk karşıtlığı ortaya çıkarmasından korktuğu ifade edildi. Türkiye'nin ayrıca, bu konunun, Ekim ayında başlaması planlanan AB müzakerelerini etkilemesinden de kaygı duyduğu belirtildi. 
     
     LA TIMES "İLİŞKİLERİN İYİLEŞTİRİLMESİ ÇABASI RİSKLİ" 
     Bir diğer ABD gazetesi Los Angeles Times ise, Fethiye Çetin'in, anneannesinin Ermeni kökenli olduğunu öğrrenmesini konu alan "Anneannem" kitabı üzerinden, konu ile ilgili tartışmalara değindi. Gazetede, batılı diplomatların, "yoksul komşusuyla ticarete başlamasının, Türkiye'nin imajını Avrupa'da ve ABD'de nezdinde parlatacağını" düşündükleri belirtildi. Gazetede, Ermenistan ile bağları iyileştirme yönünde atılacak her adımın, milliyetçiliğin yükseldiği bir ortamda, Başbakan Recep Tayyip Erdoğan için büyük bir risk taşımaya devam ettiği de kaydedildi. 
     
</TEXT>
</DOC>
