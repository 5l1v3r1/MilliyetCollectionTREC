<DOC>
<DOCNO> 329369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonspo15.html </URL>
<DATE> 2005/04/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Diyarbakırspor Beşiktaş'ı eli boş göndermek istiyoruz... 
</HEADLINE>
<TEXT>

     Diyarbakırspor Kulübü Başkanı Ahmet Göksu, Beşiktaş'ı Diyarbakır'dan eli boş göndermek istediklerini söyledi. 
     Diyarbakırspor, 3 Nisan Pazar günü sahasında yapacağı Beşiktaş maçının hazırlıklarını Atatürk Stadı'nda yaptığı teknik ve taktik ağırlıklı idmanla tamamladı. 
     Ahmet Göksu, Beşiktaş'tan transfer ettikleri Yasin, Sinan ve Eser'in maç kadrosunda yer almayacağını belirterek, ''Onların yerine devre arasında transfer ettiğimiz futbolculara şans tanıyacağız. Yeni transferlerimizin diğer arkadaşlarının eksikliğini hissettirmeyeceklerini düşünüyorum'' dedi. 
     Beşiktaş maçına tam kodra hazırlandıklarını ifade eden Göksu, şöyle konuştu 
     ''Beşiktaş'ı Diyarbakır'dan eli boş göndermek istiyoruz. 5 yıl önce Beşiktaş'a karşı başlattığımız bir geleneği bu hafta da sürdürmek istiyoruz. Hedefimiz burada 3 puan almaktır. Futbolcular ve teknik heyet galibiyete şartlandı. Tüm hesaplarımızı bu yönde yapıyoruz. Umarım sonuç bizim istediğimiz gibi olur.'' 
     
</TEXT>
</DOC>
