<DOC>
<DOCNO> 331798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonspo35.html </URL>
<DATE> 2005/04/09/ </DATE>
<TIME> 18.53 </TIME>
<AUTHOR>  </AUTHOR>
<HEADLINE>
Sakaryaspor, Fenerbahçe maçından notlar 
</HEADLINE>
<TEXT>

     Birinci Süper Lig'de Adapazarı'nda lider Fenerbahçe ile Sakaryaspor arasında yapılacak maç için konuk takımın taraftarları 14 otobüsle kente geldi. 
     Alınan bilgiye göre, maçtan önce Sapanca Kırkpınar'daki tesislerde konaklayan Fenerbahçe kafilesiyle birlikte İstanbul'dan gelen 3 otobüs dolusu taraftar beldede taşkınlık yaptı. Maç saatine yaklaşırken, Adapazarı'na gelen ve içinde alkollü taraftarlar bulunduğu belirtilen 3 otobüs, TEM otoyolu turnikelerinde bekletildi. Alkollü olduğu belirlenen taraftarlar indirildikten sonra otobüslerin geçişine izin verildi. 
     Maçın yapılacağı Atatürk Stadı ve çevresinde geniş güvenlik önlemleri uygulandı ve tüm taraftarlar üst araması yapılarak stada alındı. Sakaryasporlu futbolcular, maça 1.5 saat kala sahaya çıkarak seyircileri selamladı. Bunları Fenerbahçeli futbolcular izledi. Sahada 5 dakika kalan her iki takım futbolcuları, daha sonra soyunma odalarına döndü. 
     Sakaryasporlu taraftarlar Fenerbahçe'nin Sakaryaspor'dan transfer ettiği Tuncay Şanlı ve Mahmut Hanefi'ye, ''Sakarya sizinle gurur duyuyor'' biçiminde tezahüratlar yaptı. Bu futbolcular da elele vererek tarafatarları selamladı. 
     13 bin 500 kişilik Atatürk Stadı'nda, Sakaryasporlu taraftarlara ayrılan bölümlerin tamamıyla dolduğu, Fenerbahçe taraftarları için ayrılan bölümlerin ise kısmen boş olduğu görüldü. 
     
</TEXT>
</DOC>
