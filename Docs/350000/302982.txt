<DOC>
<DOCNO> 302982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun26.html </URL>
<DATE> 2005/01/03/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Depremden kurtulan kadınlar tecavüz tehdidi altında 
</HEADLINE>
<TEXT>

     Sri Lanka'da, depremden kurtulanların barındığı geçici kamplarda, güvenlik önlemlerinin yetersizliği nedeniyle tecavüz olaylarının arttığı bildirildi. 
     Kadın ve Medya Topluluğu adlı sivil örgütün yaptığı açıklamada, geçici barınaklarda kalan kadınları ve kız çocuklarını hedef alan tecavüz, toplu tecavüz, sarkıntılık ve fiziksel taciz olayları meydana geldiği belirtildi. 
     Açıklamada, kurtarma operasyonlarının denetlenmemesinin de bu olayları artırdığı kaydedilerek, evsiz kalanların kaldığı kamplarda acil olarak güvenliğin artırılması istendi. 
     Bölgede 26 Aralık'ta meydana gelen deprem ve dev dalgalar, Sri Lanka'da yaklaşık 1 milyon kişinin evsiz kalmasına neden oldu. Evsiz kalan deprem kurbanları, okul, tapınak, kilise, cami gibi mekanlarda ve geçici kamplarda barınıyor. 

     
</TEXT>
</DOC>
