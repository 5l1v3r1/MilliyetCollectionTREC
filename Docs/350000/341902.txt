<DOC>
<DOCNO> 341902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy33.html </URL>
<DATE> 2005/05/12/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Öcalan'ı yargılayan Okyay AİHM öküz altında buzağı arıyor 
</HEADLINE>
<TEXT>

     Terör örgütü elebaşı Abdullah Öcalan’ı yargılayan dönemin Ankara 2 No’lu Devlet Güvenlik Mahkemesi’nin başkanı, Yargıtay Üyesi Turgut Okyay, Avrupa İnsan Hakları Mahkemesi’nin AİHM kararını değerlendirirken, "AİHM, öküz altında buzağı arıyor" dedi. 
     Okyay, AİHM’in Öcalan hakkında verdiği kararı AA muhabirine değerlendirdi. 
     AİHM’in, ölüm cezası baskısı altında yapılan yargılamayı "kötü muamele" olarak değerlendiren kararına katılmadığını belirten Okyay, "AİHM, Türkiye’de ölüm cezalarının 1983’ten beri infaz edilmediğini bilmiyor mu " diye sordu. 
     Öcalan’ın avukatlarının savunma hakkının kısıtlanmadığını, iddianame ve eklerinin tamamının fotokopisinin verildiğini anlatan Okyay, AİHS’nin 6. maddesindeki "adil yargılanma" hakkının da ihlal edilmediğini kaydetti. 
     Heyette yer alan askeri yargıcın da objektif ve tarafsız olarak görev yaptığını belirten Okyay, şöyle konuştu 
     "Askeri yargıç, esas hakkındaki savunmaya kadar duruşmada yer almış, daha sonra yapılan Anayasa değişikliğiyle duruşmaları başından beri izleyen sivil yargıç heyete katılmıştır. Bu aşamada, ben, hem avukatlarına hem de Öcalan’a bugüne kadar yapılan yargılamanın tekrarlanmasını isteyip istemediklerini sordum ve hayır yanıtını aldım. AİHM, öküz altında buzağı arıyor. AİHM’nin yaptığı şekilcilikten ibarettir. Verdikleri bu kararın insanlığa yararı olur mu olmaz mı düşünmüyor." Okyay, "Bu kararın ardından yeniden yargılama yapılmalı mıdır " sorusuna, "Yeniden yargılama sebebi yok, çünkü sanık lehine değişen bir durum yok" yanıtını verdi. 
     
</TEXT>
</DOC>
