<DOC>
<DOCNO> 338888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonsiy01.html </URL>
<DATE> 2005/05/02/ </DATE>
<TIME> 00.50 </TIME>
<AUTHOR>  </AUTHOR>
<HEADLINE>
Başbakan Erdoğan'ın İsrail gezisinden notlar... 
</HEADLINE>
<TEXT>

     Başbakan Erdoğan'ın İsrail'e gerçekleştirdiği gezi sırasında İsrail Cumhurbaşkanı Moshe Katsav ve Başbakan Ariel Şaron ile görüşmesinde, İsrail tarafının terör konusundaki hassasiyetini sürekli dile getirdiği belirtildi. 
     Görüşmelere katılan bir yetkili, izleniminin, Cumhurbaşkanı Katsav'ın, yeni Filistin Yönetimi'ne bakışının ''daha olumlu ve yapıcı olduğunu'' ifade ederek, ''Genel olarak Türkiye'nin devreye girmesini istedikleri izlenimini aldık'' dedi. 
     İsrail Başbakanı Şaron'un, Başbakan Erdoğan onuruna verdiği yemek, ''oldukça samimi'' bir havada geçti. Şaron, Erdoğan'a Türkiye'ye daha önce yaptığı ziyaretlerden bahsederek, gördüklerinden ''çok etkilendiğini'' söyledi. Şaron, ziyareti sırasında arabayla gezdiğini, Konya'ya, Bursa'ya gittiğini anlattı. 
     
     TÜRK İŞÇİLERİN SORUNLARI 
     Başbakan Erdoğan, Şaron ile görüşmeye giderken King David Oteli'nin önünde yaklaşık 25 kadar İsrail'de çalışan Türk işçisi, ellerinde bayraklarla Başbakan'a sorunlarını anlatmak üzere bekledi. Ancak Başbakan'ın gündeminin yoğun olması nedeniyle akşam saatlerine kadar otelin önünden ayrılmayan işçilerin sorunlarını Türk-Filistin Parlamentolararası Dostluk Grubu Başkanı AK Parti Manisa Milletvekili Hüseyin Tanrıverdi dinledi. 
     İsrail'de çalışan Türk işçileri, çalışma yaşamında birçok sorunları olduğunu, sosyal güvenliklerinin bulunmadığını, vize gibi konularda problemler yaşadıklarını ve kendilerine kimsenin yardımcı olmadığını dile getirdi. İşçiler, Tanrıverdi'ye sorunlarını ve taleplerini içeren bir de not verdi. Tanrıverdi, sorunların çözümü için ellerinden gelen gayreti göstereceklerini belirtti. 
     
     EMİNE ERDOĞAN KUDÜS'TE 
     Başbakan Erdoğan ile birlikte İsrail'e gelen eşi Emine Erdoğan ile heyetteki bakanların eşleri, Kudüs'te İsrail Cumhurbaşkanı'nın eşi Gila Katsav tarafından ağırlandı. 
     Gila Katsav, Emine Erdoğan'a, Cumhurbaşkanlığı rezidansını gezdirdi ve çay ikram etti. Sohbet sırasında Erdoğan ve Gila Katsav'ın birbirlerine samimi davrandıkları gözlendi. Emine Erdoğan, Türkiye'deki eğitim kampanyası faaliyetlerini, Gila Katsav da yetim çocuklara yönelik çalışmalarını anlattı. 
     Emine Erdoğan daha sonra gittiği Hadasah Hastanesi'nde, Başhekim ve Türk doktorlar tarafından karşılandı. Üniteleri dolaşan Emine Erdoğan, kanserli çocuklar bölümü ile Çocuk Acil Servislerini de gezdi ve İsrailli, Arap, Etiyopyalı hasta çocuklarla yakından ilgilendi. Emine Erdoğan, çocuklar için kullanılmak üzere hastaneye bağışta bulundu. 
     Emine Erdoğan, ''eski kent''te de dolaştı. 
     Mescidi Aksa'yı, Ağlama Duvarı'nı ve Kıyamet Kilisesi'ni ziyaret eden Emine Erdoğan, daha sonra çarşıda dolaştı. Emine Erdoğan, kendisini tanıyan ve ''Emine Erdoğan'' sözleriyle seslenen Yunanlı turistlerle fotoğraf çektirdi. 
     Emine Erdoğan ve beraberindekiler son olarak ''Zeytin Dağı''na gitti ve burada bedevi yelekleriyle ilgilendi. Erdoğan ve beraberindekiler, Ölüdeniz ürünlerinden yapılan ''Ahava'' kremleri ve çeşitli takılar aldı. 
     
     FİLİSTİN GÜVENLİĞİNİN ÜNİFORMALARI 
     Bu arada, Türkiye'den, Filistin Güvenlik Güçleri için getirilen 25 bin adet üniforma konusunda gümrükte yaşanan sorun da çözüme kavuşturuldu. Üniformalar gümrükten Filistin tarafına geçirildi. 
     
</TEXT>
</DOC>
