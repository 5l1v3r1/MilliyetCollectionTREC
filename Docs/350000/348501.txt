<DOC>
<DOCNO> 348501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun08.html </URL>
<DATE> 2005/06/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yuşçenko'dan Türkiye'ye sıcak mesajlar... 
</HEADLINE>
<TEXT>

     Nihat Dağdelen bildiriyor 

Ukrayna Cumhurbaşkanı Viktor Yuşçenko, Türkiye ile Ukrayna arasındaki ticaret hacminin 2 milyar doları aştığını belirterek, iki ülke arasındaki siyasi ilişkilerin de ekonomik ilişkilere yakışır seviyede olması gerektiğini söyledi. 
     Yuşçenko, 7-8 Haziran'da Türkiye'ye yapacağı ziyaretten önce AA'ya yaptığı açıklamada, Türkiye'nin Ukrayna için ''gerçekten özel bir ortak'' olduğunu belirterek, ''Gerek ikili, gerek ekonomik ilişkilerimiz açısından Türkiye çok önemli bir ortak'' diye konuştu. 
     Türkiye ile ikili ilişkilerin daha da derinleşmesinden yana olduklarını kaydeden Yuşçenko, ''Uluslararası istikrar açısından daha koordineli bir faaliyetten yanayız. Şu anda sıcak noktalar dediğimiz, sıcak çatışmaların çözümlenmesi için Türkiye'ye birkaç inisiyatif sunmaya hazırlanıyoruz. 2 milyar doları aşan bir ticaret hacmi, biz siyasetçilere de buna yakışan siyasi ilişki kurma yükümlülüğü getiriyor. Ben bu tür isteklerle Türkiye'ye gidiyorum'' dedi. 
     Yuşçenko, ekonomik işbirliklerinin ''çok canlı bir şekilde geliştiği özel ortak'' Türkiye'nin 2 milyar doları aşan ticaret hacmiyle Ukrayna'nın dış ticaret ortakları arasında 6. sırada yer aldığını söyledi. 
     Siyasi ilişkilerin de bu ekonomik ilişkilere yakışır seviyede olması gerektiğine inandığını söyleyen Yuşçenko, ''Siyasi ilişkilerimiz de canlı tutulmalı. Türkiye ile Avrupa'ya entegrasyon konusundaki siyasi irademiz de aynı. AB ülkeleri arasında yakın zamanda Türkiye ve Ukrayna'nın da olmasını ümit ediyoruz. Tarihimizin büyük bir bölümünü paylaşıyoruz'' dedi. 
     
     ''TATARLARA SAYGILI YAKLAŞIYORUZ'' 

     Kırım Yarımadası'nda önemli oranda Tatar nüfusunun yaşadığını ifade eden Yuşçenko, şunları kaydetti 
     ''Kırım Tatarlarının Türkiye ile milli ilgileri var. Biz Tatarlara çok dikkatli ve saygılı bir şekilde yaklaşıyoruz. Kırım Tatarlarının Orta Asya'dan Ukrayna'ya geçebilmeleri için tek taraflı olarak bütün masrafları karşılıyoruz. Şu anda Kırım Tatarlarının bazı sosyal, ekonomik ve insani yardım programlarının gerçekleştirilebilmesi için Türk tarafının bize gösterdiği yardım için teşekkür ediyoruz.'' Türkiye'nin yatırım açısından da kendileri için ilgi çeken bir ülke olduğunu söyleyen Yuşçenko, ''Bugün Ukrayna'da Türk sermayeli 331 Türk şirketi faaliyet göstermekte. Ukrayna ekonomisine Türk yatırımlarının katkısı da şu anda azımsanmayacak seviyededir'' diye konuştu. 
     Yuşçenko, iki ülke hükümetlerinin de yapması gerekenler bulunduğunu belirterek, açıklamasını şöyle sürdürdü 
     ''Çifte vergilendirme, ticaretin serbestleştirilmesi ve iki tarafın programlarının gerçekleştirilmesi için yapılması gereken şeyler var. Türk ortaklarımızla birlikte Irak'ın yeniden yapılanması konusunda ortaklaşa yapabileceğimiz projeleri ele almalıyız. 
     Ulaştırma ve enerji konularına da bakmalıyız. Ukrayna, elektrik enerjisinin ihracı konusunda bir proje sunmaya hazırdır. Petrol ve gaz kaynaklarının taşınmasında alternatif yol oluşturma açısından Türkiye, bizim için olağanüstü bir ortak olabilir. Türkiye'de Ukraynalı azınlık var. Bu insanların da sosyal konuları var. Bunları da Türkiye ye geldiğimde görüşmeyi düşünüyorum.'' 
     
     ''VİZE SERBESTİSİ'' 

     Türk işadamlarının Ukrayna'da özellikle vize ve bankacılık alanında karşılaştığı sorunların hatırlatılması üzerine Yuşçenko, Ukrayna'nın vize politikasını daha liberal hale getirmeye çalıştıklarını söyledi. 
     AB vatandaşlarına yönelik vize uygulamasını 1 Mayıs'ta iptal ettiklerini kaydeden Yuşçenko, şunları kaydetti 
     ''AB üyesi olmayan bazı diğer ülkeler için bu kararın alınması da söz konusu. Dışişleri Bakanlığımızın mali durumunun iyileştirilmesi en önemli konularımızdan biri. Bunun için ciddi bir şekilde vize rejimini gözden geçireceğiz. Türk vatandaşlarına yönelik vize konusu da bu kapsamdadır. Bu hem vizelerin süresi, hem de vizeler için alınan ücretlerle ilgilidir. Ama aynı zamanda uluslararası uyuşturucu kaçakçılığı ve insan ticaretine karşı nasıl bir tepki vereceğiz Bunun cevabını da bulmalıyız. Bunun için karşılıklı olarak vize rejiminin serbestleştirilmesi açısından, Türk tarafıyla görüşmeleri sabırsızlıkla bekliyorum. Türk vatandaşlarına yönelik vize iyileştirilmesine gidecek ülkeler arasında Ukrayna'nın son sıralarda yer almayacağını dikkate sunmak isterim.'' Gümrük ve sınır bölgelerinde de şu anda ciddi bir çalışma içinde olduklarını belirten Yuşçenko, ''Geçiş noktalarımızın işletilmesine bakıyoruz. Bahsettiğiniz konular çok yakın bir gelecekte artık geçmişte kalacaktır. Eğer sizin veya büyükelçiliğinizin bildiği kanun dışı hareketler varsa o zaman bana iletmenizi rica ediyorum. Bu yasadışılıkla ilgili gerekli işlemler yapılacaktır'' diye konuştu. 
     Yuşçenko, son 2 ayda gümrük tarifelerini de önemli oranda indirdiklerini belirterek, giyim mallarındaki gümrük oranlarını yüzde 300'den yüzde 14 seviyesine düşürdüklerini kaydetti. 
     Bankacılık sektörüyle ilgili olarak Ukrayna kanunlarının tamamen liberal hale getirildiğini ifade eden Yuşçenko şunları söyledi 
     ''Ukrayna'da yabancı bankaların açılması için gerekli şartlar oluşturulmuştur. Şu anda meclisin gündeminde yabancı banka şubelerinin Ukrayna'da faaliyet gösterebilmesi için bir yasa tasarısı var. Ben daha bugün Ukrayna Milli Bankası başkanıyla görüşme yaptım. En yakın zamanda meclisimize bankacılık vergilerinin azaltılmasıyla ilgili bir yasa tasarısı sunacağım. Bankacılık alanında daha güçlü sigortacılık işlemlerini de gündeme getireceğiz.'' 
     
     SOROS İDDİALARINA SERT YANIT 

     Ukrayna Cumhurbaşkanı Viktor Yuşçenko, eski Sovyet cumhuriyetlerindeki olayların arkasında ABD'nin olduğu veya "para sihirbazı" olarak bilinen George Soros'un finanse ettiği iddialarının "o ülkelerin haklarını aşağılamak" olduğunu söyledi. 
     Yuşçenko, 7-8 Haziran'da Türkiye'ye yapmayı planladığı ziyareti öncesinde AA muhabirinin sorularını yanıtladı. 
     Yuşçenko, Kırgızistan'ın devrik Devlet Başkanı Askar Akayev'in, ülkesindeki olayların arkasında ABD'nin olduğu açıklaması ve Soros'un bu hareketleri finanse ettiği yolundaki iddiaları nasıl değerlendiğinin sorulması üzerine şunları kaydetti 
     "Eski Devlet Başkanı Akayev gibi insanların bu tip şeyleri söylemesine çok üzülüyorum. Bu tip açıklamalar kabul edilemez ve aptalca şeylerdir. Bu tip bir açıklamayı halkımı aşağılama olarak kabul ederim. Çünkü bunlar, insanların meydanlara gelirken nasıl bir cesaret gösterdiği anlamıyor. İnsanlar seslerini duyurmak, halkın iradesini duyurmak için çok büyük bir mücadeleye girdi. Bu insanları kimse satın almadı. Bu insanları, ne Bush, ne Soros, ne Putin, ne de başkası satın aldı. Buradaki insanlar aptal yerine konulmaktan bıktı. Bu insanlar demokratik değişim istedi. Bunun için mücadele ediyorlardı. Bunun için ben bahsettiğiniz bu sözleri söyleyenlere, halka ve insanlara daha çok saygı duymaları çağrısında bulunmak istiyorum. Bunları halkın iradesi olarak görmelerini istiyorum." "Eski Sovyet cumhuriyetlerinin demokratik bir bölge olmak istediğini herkesin bildiğini" kaydeden Yuşçenko, "Bu olaylar her zaman halkın iradesiyle olur. Ayağa kalkarak, kendisine yöneticiler bulan her zaman halk olmalı. Ukrayna halkı bunu istedi. Bunun nedenleri vardı. Her halkın özgürlük isteme yönünde bir iradesi vardır. Çünkü, insanlar bu dünyadaki imkanları ancak özgür olması halinde rahatça kullanabilir" dedi. 
     Ukrayna'nın insani ve ekonomik değerler açısından kulluktan çıkma sürecini yaşadığını ifade eden Yuşçenko, ekonominin yavaş yavaş "gölgeden çıkmaya" başladığını ve yurtiçi gayri safi milli hasılanın son 4 ayda yüzde 27'den yüzde 32'ye çıktığını kaydetti. 
     
     "TEK BİR MEDYA KURULUŞUNA TELKİN YOK" 

     Devlet bütçesinin geçen yıla nazaran yüzde 68 oranında arttığını söyleyen Yuşçenko, konuşmasını şöyle sürdürdü 
     "Gümrüklerlerden elde ettiğimiz gelirler iki kat arttı. Bütün sosyal programları hayata geçirdik. Ukrayna tarihinde ilk kez emekli maaşları ve asgari ücret aynı seviyeye çıkarıldı. Enformasyon alanında da demokratik değişimler var. Bugün itibariyle gerçek bir ifade özgürlüğü vardır. Bu binadan herhangi bir medya kuruluşuna, haberleri yazması konusunda en ufak bir telkinde bulunulmamıştır. Mahkemelerin de rolünü artırıyoruz. Hukuk alanında faaliyet gösteren savcıların da rolünü artırıyoruz. Son 3 ay içinde Ukrayna'dan yurtdışına, yurtdışından Ukrayna'ya liderler seviyesinde 20 ziyaret yapıldı. Bu rakam, geçen yıl yapılan ziyaretlerin toplamını aşmakta. Ukrayna yeni bir hayata başlamış durumda." "Turuncu devrim" sırasında Kiev'de insanların kısa zamanda büyük beklentileri olmasının kendisini korkutup korkutmadığı yolundaki bir soru üzerine de Yuşçenko, "Bütün o süreçte halk dürüst yöneticiler ve demokratik bir sistem istedi. O yüzden biz, yönetim olarak 2005 yılı politikamızı oluştururken, ilk bir sene içinde dürüst ve profesyonel hükümetin, yeni ekonomik, sosyal politikanın nasıl gerçekleştirileceğini göstermeyi kendimize hedef olarak koyduk" diye konuştu. 
     "İnsanlara neler yapabileceğimizi gösterelim şeklinde bir hedef koyduk ve biz bunları gerçek adımlarla doğruladık" diyen Yuşçenko, doğum yardımını 10 kat artırdıklarını, öğretmen, doktor, asker ve emekliler için her türlü sosyal programı da hayata geçirdiklerini kaydetti. 
     Yuşçenko, insanların daha çok özgürlük ve demokratikleşme istediğini belirterek, şunları söyledi 
     "Birkaç gün önce bir köyü ziyaret ettim. Uzun bir süredir orada beklediği anlaşılan yaşlı bir kadın yanıma yaklaştı. Ben kendisinin bir ricada bulunacağını veya maaşıyla ilgili bir talepte bulunacağını tahmin ettim. Ama o bana tek bir söz söyledi. Gözlerinden yaşlar akarak, bana sadece teşekkür etmek istediğini söyledi. Ben de duygulanarak onun ellerini tuttum." 
     
     "YUŞÇENKO'NUN ZEHİRLENMESİ" 

     Zehirlenmesiyle ilgili soruşturmanın hangi aşamada olduğu sorusu üzerine de Yuşçenko, "Zehirlenmeyle ilgili araştırma devam ediyor. Yeni bulgular var. Benim yaşadığım olayları birkaç kişi daha yaşadı, ama maalesef bu onların ölümüne neden oldu" dedi. 
     
     "RUSYA İLE İLİŞKİLER" 

     Yuşçenko, Ukrayna ile Rusya arasındaki ilişkilerin hangi seviyede bulunduğu sorusu üzerine de şunları söyledi 
     "Şu anda Rusya ile ilişkilerimizde medeni bir döneme girmek üzereyiz. En üst düzeyde bir komisyon oluşturuldu. Bu komisyonun adı da Rusya Devlet Başkanı Vladimir Putin-Yuşçenko komisyonudur. Şu anda bu komisyon, 2005-2006 yılları için bir yol haritasını tamamlamak üzere. Ben eminim ki Rusya Devlet Başkanı hem bir dost, hem de bir ortak kazandı." 
     
</TEXT>
</DOC>
