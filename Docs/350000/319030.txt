<DOC>
<DOCNO> 319030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sondun12.html </URL>
<DATE> 2005/02/27/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Papa, hastane penceresinden selamladı... 
</HEADLINE>
<TEXT>

     Roma Katolik Kilisesi'nin ruhani lideri Papa İkinci Jean Paul, Vatikan'daki San Pietro Meydanı'nda her pazar düzenlenen geleneksel Angelus duası sırasında, ilk kez sadece izleyici olmak durumunda kaldı. 
     Dört gündür hastanede bulunan Papa, Angelus duasını Gemelli Polikliniği'nin 10. katındaki özel dairesinde hasta yatağından izlemekle yetindi. 
     Duanın bitiminde Papa, pencerenin camları ardında birkaç saniyeliğine de olsa kendini göstererek, hastane bahçesine toplanmış Katolikleri selamladı. 
     Angelus duası, Aziz Petrus Meydanı'nda Vatikan Devlet Sekreteri Vekili Başpiskopos Leonardo Sandri tarafından okundu. Başpiskopos, dua öncesinde yaptığı konuşmada, ''Papa'nın vekili yoktur. Bugün onun adına ve onun emriyle Angelus duasını ben okuyacağım. Bizleri, şu anda Gemelli Polikliniği'nde bulunan Papa da izlemekte. Dolayısıyla Papa da bizlerle birliktedir'' dedi. 
     Sandri, Papa'nın tüm dünyadaki Katoliklere, ''Beni dualarınızla desteklemeye devam edin'' dediğini belirtti. 
     Başpiskopos Sandri, Katoliklik inancında Hz. Meryem'e hitap edilen yakarı cümlelerinden oluşan Angelus duası esnasında, Papa'nın da hastane odasında kendini Hz. Meryem'in ellerine teslim etmiş olduğunu hatırlattı. 
     Sandri, ''Tanrı'nın kutsal iradesini yerine getirebilmemiz için, Meryem bizlerden yardımını esirgemesin'' diye dua etti. 
     Aziz Petrus Meydanı'ndaki dua merasiminin sona ermesinin ardından, Gemelli Polikliniği'nin onuncu katındaki pencereden birkaç saniyeliğine de olsa Papa da göründü. 
     Papa, camların ardından görünerek de olsa bahçede toplanmış Katolikleri selamladı. Papa'nın, birkaç saniyelik kısa zaman diliminde bir eliyle boynuna dokunması da dikkati çekti. 
     Angelus, Katoliklik inancında Hz. Meryem'e yakarılara odaklı geleneksel bir dua olarak tanımlanıyor. Duanın Latince orijinalindeki başlangıç sözcüğünden hareketle Angelus diye adlandırılan bu duanın her pazar okunması ise 13. yüzyılda Papa Dokuzuncu Gregorius tarafından geleneğe eklenmiş durumda. Gelenek, duanın, sabah, öğle vakti ve akşam olmak üzere her pazar okunmasını öngörüyor. 
     Angelus'un, pazar günleri öğle vaktinde Papa'nın Aziz Petrus Meydanı'nda Katoliklerle buluşma vesilesi haline getirilmesi ise Yirmiüçüncü Jean'ın 1958-1963 arasındaki Papalık dönemine rastlıyor. 
     Katoliklikteki Meryem kültünün hararetli bir savunucu olan halihazırdaki Papa İkinci Jean Paul ise Angelus duasını medyatik bir ritüele de dönüştürmüştü. Tahtta 26 yılını geride bırakan Polonyalı Papa, nerede olursa olsun Angelus duasına iştirak etmeye özen göstermekteydi. 
     Hastalık nedeniyle de olsa duaya bizzat iştirak edememesi ise ilk kez bugün oldu. 
     
</TEXT>
</DOC>
