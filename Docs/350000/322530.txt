<DOC>
<DOCNO> 322530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/soneko31.html </URL>
<DATE> 2005/03/10/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
TOKİ 26 bin 374 konutu 2006 yılında bitirmeyi hedefliyoruz 
</HEADLINE>
<TEXT>

     Toplu Konut İdaresi TOKİ Başkanı Erdoğan Bayraktar, sosyal içerikli dar ve alt gelir grubuna yönelik yapılacak 26 bin 374 konutu 2006 yılı sonuna kadar bitirmeyi hedeflediklerini söyledi. 
     Bayraktar, Türk Sanayici ve İşadamları Vakfı'nın TÜSİAV düzenlediği Cinnah Sohbetleri'nde TOKİ'nin yeni projeleri hakkında bilgi verdi. 
     Bayraktar, TOKİ'nin, hükümetin Acil Eylem Programı çerçevesinde öncelikle ihtiyacı duyulan 19 ilde konut yapımına başladığını, daha sonra da talepler doğrultusunda Türkiye sathına yayıldığını söyledi. 
     İdare'nin 2002 yılından bu yana konut ihtiyacı ve şehirlerin konumunu dikkate alarak yaptığı çalışmalar hakkında bilgi veren Bayraktar, bu çalışmaları şöyle sıraladı. 
     ''-TOKİ'nin kendi arsaları üzerinde orta ve alt gelir grubuna yönelik konut üretimi, -Belediyelerle işbirliği halinde çalışılar gecekondu dönüşüm projeleri, -Altyapılı arsa üretimi, -Tarımköy projesi, -Gayrimenkul Yatırım Ortaklığı'nın uygulamaları, -Kaynak teminine yönelik prestij projeleri.'' Bayraktar, gecekondu dönüşüm projeleri kapsamında 20'nin üzerinde belediye ile ön anlaşma yapıldığını, 14 belediye ile protokol imzalandığını, İstanbul, Hatay ve Gaziantep'deki belediyelerle ön çalışmaların gerçekleştirildiğini söyledi. 
     TOKİ Başkanı, prestij projeleriyle de İstanbul, Ankara, İzmir ve Antalya gibi büyük şehirlerdeki katma değeri yüksek arsaları değerlendirerek, kendi kaynaklarını üretmeyi amaçladıklarını bildirdi. 
     
     2005 YILI PROJELERİ 
     2005 yılında özellikle sosyal içerikli projelere ağırlık vereceklerini kaydeden Bayraktar, bunların alt gelir grubuna yönelik 45-55 metrekare arasında, aylık ödemesi 100 Yeni Türk Lira YTL olan ve 20 sene vadeli konutlar ile 62-72 metrekare arasındaki 2 bin YTL peşinat, ayda 200 YTL ödemeli ve 15 yıl vadeli konutlardan oluştuğunu söyledi. 
     Bayraktar, yine bu yıl daha önce yapılan yerleşim birimlerindeki eğitim tesislerinin inşasına, sağlık tesisleri gibi diğer sosyal donatılara ağırlık vereceklerini kaydetti. 
     TOKİ'nin salt konut üretmek gibi bir görevi bulunmadığını belirten Bayraktar, örnek uygulamalar yapmayı, ekonomiyi canlandırmayı da amaçladıklarını kaydetti. 
     Kooperatifler ile özel sektörün ''devlet konut yapmasın'' eleştirilerine yönelik olarak Bayraktar, şunları söyledi 
     ''Biz konutları kendimiz yapmıyoruz. Bunun şemsiye, çanak olarak organizasyonunu yapıyoruz. Disiplini sağlamaya, model oluşturmaya çalışıyoruz. Bizim yaptığımız bütün bu işlemler bugün Türkiye'nin yaklaşık 1.5 milyon olan konut ihtiyacının yüzde 5-7'sini bizzat üretmek. Bunu piyasayı dengelemek, fiyatları aşağıya çekmek ve özel sektörün gitmediği yerlerde konut inşa etmek için ve Anayasa'nın devlete yüklediği görevler doğrultusunda yapmaya çalışıyoruz.'' Bayraktar, son 1.5 yıl içinde 350'nin üzerinde ihale yaptıklarını ve 60'ın üzerinde ihaleyi iptal etmek zorunda kaldıklarını belirterek, 66 il ve bu illerin bazı ilçeleri olmak üzere 136 noktada 90 binin üzerinde konutun ihalesini bitirdiklerini ve bunların yüzde 90'nının inşaatına başladıklarını bildirdi. 
     İhalelerdeki aşırı kırımlardan şikayet eden Bayraktar, yapımı tamamlanan 10 binin üzerinde konutun teslimatlarının yapıldığını söyledi. 
     
     SORULAR 
     Bayraktar, konuşmasının ardından sohbete katılanların ve gazetecilerin sorularını yanıtladı. 
     Kuzey Ankara Kent Girişi Projesi'ne ne zaman başlanacağının ve Mamak ile Altındağ'da konut yapılıp yapılmayacağı sorusu üzerine Bayraktar, Kuzey Ankara Kent Girişi Projesi'nin proje alanının Altındağ ile Keçiören'i de içine aldığını belirterek, yine aynı şekilde Mamak'ta da gecekondu dönüşüm projelerinin devam edeceğini söyledi. 
     TOKİ Başkanı, dönüşümlerin altyapı planlarını Ankara Büyükşehir Belediyesi'nin yaptığını, TOKİ'nin burada sadece ihtiyaç duyulan konutları inşa edeceğini söyledi. 
     Kuzey Ankara Kent Girişi Projesi alanı içindeki gecekondu sahiplerinin ve kamu tahsis belgesi alanların durumlarının tespit işleminin bittiğini bildiren Bayraktar, hak sahiplerine verilmek üzere bölgedeki konut inşaatının bir bölümünün başladığını, projenin diğer bölümlerine de bu sene sonuna kadar başlamayı hedeflediklerini kaydetti. 
     Sosyal içerikli dar ve alt gelir grubuna yönelik konutlara ilişkin bir soru üzerine ise Bayraktar, bu çerçevedeki konutlardan 4 bin 500 tanesinin yapımını başlattıklarını, 22 bin civarında konutun projelendirme aşamasında olduğunu belirterek, 26 bin 374 konutun inşasını 2006 yılı sonuna kadar bitirmeyi hedeflediklerini söyledi. 
     Bu konutların daha çok İstanbul, İzmir, Ankara, Adana ve Diyarbakır gibi işçiler ile fakir ve yoksul grubun yoğun yaşadığı yerlerde yapılacağını vurgulayan Bayraktar, bu konutların çamaşır yıkama yerleri, lokantalar ile sosyal donatıları olacağını da kaydetti. 
     
     ISI YALITIMI 
     TOKİ Başkanı, Türkiye'deki konutlarda içten ısı yalıtımının söz konusu olduğunun, Avrupa'da ise dış ısı yalıtımı uygulandığının belirtilerek, normlara uygun olup olmadığının sorulması üzerine ise ısı yalıtımının artık konuşuluyor olmasının Türkiye'nin geliştiğini ve kalite arandığının göstergesi olduğunu söyledi. 
     Türkiye'nin konumu, ekonomik ve kültürel yapısı ile iklimsel özellikleri itibariyle Avrupa'dan farklı olduğunu ifade eden Bayraktar, yapılarda ısıcam kullanılmasının bir mecburiyet olduğunu kaydetti. 
     Türkiye'nin ısı ve ses yalıtımı bakımından istenilen noktaya gelmediğini bildiren Bayraktar, bunun en önemli unsurunun inşaat sektöründeki ara eleman noksanlığı sorunu olduğunu söyledi. 
     Bu sorunun işsizlik kadar önemli olduğunu belirten Bayraktar, masa adamı yetiştirildiğini, inşaat mühendisleri, ara elemanlar ve teknisyenlerin şantiyelerde çalışması gerektiğini söyledi. 
     ''Biz kendi ihale yasamızı bile maalesef kendi inisiyatifimizde yapamıyoruz. Türkiye'nin kendi iklimine, şartlarına, coğrafyasına uygun ihale kanunu yapmakta zorlanıyoruz'' diyen Bayraktar, bugün bir ihalenin 4 ayda bitirilebildiğini, oysa doğuda bazı illerde inşaat mevsiminin 5-6 ay olduğunu bildirdi. 
     Türkiye'de şu anda çok fazla konut açığı bulunmadığını, gecekondu, kaçak yapılaşma ve ihtiyaç tarzında acilen 1.5 milyon konut üretilmesi gerektiğini belirtti. 
     
</TEXT>
</DOC>
