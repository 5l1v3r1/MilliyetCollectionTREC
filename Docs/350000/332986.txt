<DOC>
<DOCNO> 332986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy31.html </URL>
<DATE> 2005/04/13/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Sezer Esad Lübnan'dan çekilmenin ay sonuna kadar biteceğini söyledi 
</HEADLINE>
<TEXT>

     Cumhurbaşkanı Ahmet Necdet Sezer, Suriye Cumhurbaşkanı Beşar Esad'ın, 1559 sayılı BM Güvenlik Konseyi kararı uyarınca Lübnan'dan çekilme isteminin ay sonuna kadar tamamlanmış olacağını ifade ettiğini belirterek, bundan memnuniyet duyduklarını söyledi. 
     Sezer ve Esad, başbaşa görüşmelerinin ardından heyetlerarası görüşmelere başkanlık ettiler. 
     İki cumhurbaşkanı, daha sonra basına açıklamalarda bulundular. 
     Cumhurbaşkanı Sezer, Suriye'ye yaptığı ziyaretten duyduğu memnuniyeti dile getirdi, konukseverlikten ötürü teşekkür etti. 
     Suriye Cumhurbaşkanı Esad ile başbaşa ve heyetlerin katılımıyla yararlı, kapsamlı, verimli görüşmelerde bulunduklarını ifade eden Sezer, görüşmelerde, öncelikle ikili ilişkileri ayrıntılı biçimde ele aldıklarını söyledi. 
     Sezer, şöyle devam etti 
     ''İki ülke arasında her alanda giderek artan işbirliğinden duyduğumuz mutluluğu vurgulayarak, bu işbirliğinin her iki ülkeye sağladığı yararları bir kez daha gözlemledik. Gücünü tarihsel ve köklü bir birliktelikten alan ilişkilerimizin ve işbirliğimizin her alanda daha da geliştirilmesi yönünde görüş birliği sağladık. Siyaset, ticaret ve ekonomi alanlarındaki ikili konuları ele alarak, var olan olanaklardan en verimli biçimde nasıl yararlanabileceğimizi görüştük, yeni işbirliği olanaklarını değerlendirdik.'' Cumhurbaşkanı Esad ile Irak, İsrail-Filistin uyuşmazlığı ve Lübnan ile ilgili gelişmeleri kapsamlı biçimde ele aldıklarını bildiren Sezer, bu çerçevede, Lübnan'ın ulusal birliğinin ve istikrarının korunmasına yönelik çabaların artarak sürdürülmesi gereği üzerinde durduklarını kaydetti. 
     Sezer, şunları söyledi 
     ''Cumhurbaşkanı Esad, 1559 sayılı BM Güvenlik Konseyi kararı uyarınca Lübnan'dan çekilme isteminin ay sonuna kadar tamamlanmış olacağını görüşmelerimiz sırasında ifade etti. Bunu da mutlulukla karşıladım. Irak'ın toprak bütünlüğünün ve ulusal birliğinin korunmasında, bu ülkenin en kısa sürede istikrara kavuşarak, uluslararası toplumla yeniden bütünleşmesinde ve Irak'ın yeniden yapılandırılmasına yönelik uluslararası çabaların desteklenmesinde, ortak görüş ve amaçları paylaştığımızı gördük. 
     Türkiye ve Suriye'nin, Irak'a komşu iki bölge ülkesi olarak, bu amaçları etkin biçimde gözetme kararlılığı içinde bulunduklarını doğruladık. Ortadoğu'da hakça, kalıcı ve kapsamlı bir barışa ulaşılmasının da bölgemizin istikrarı açısından yaşamsal önem taşıdığı üzerinde görüş birliğine vardık.'' Sezer, ziyaretinin iki ülke arasındaki ilişkilerin daha da gelişmesine, bölgesel barış ve istikrarın kurulmasına katkıda bulunacağına inandığını söyledi. 
     
     ESAD'IN SÖZLERİ 
     Suriye Cumhurbaşkanı Beşar Esad ise Sezer'in Suriye'ye yaptığı ziyaretten duyduğu memnuniyeti dile getirdi. 
     Esad, bugün gerek Sezer ile gerekse heyetlerarası görüşmelerde ele alınan konularda görüş birliğinin hüküm sürdüğünü belirterek, kardeşlik ve yapıcı bir hava içinde geçen çok verimli görüşmeler yaptıklarını kaydetti. 
     Görüşmede, öncelikli olarak ikili ilişkileri değerlendirdiklerini, işbirliğinde elde edilen yararları gözden geçirdiklerini, memnuniyet verici işbirliğinin geliştirilmesi konusunda mutabakata vardıklarını kaydeden Esad, ikili ilişkilerde kaydedilen gelişmelerden duydukları memnuniyeti dile getirdiklerini ifade etti. 
     Esad, Sezer'in ziyaretinin iki kardeş ülke ilişkilerine ivme kazandıracağını belirterek, son dönemde iki ülke arasında üst düzeyde gerçekleştirilen karşılıklı ziyaretlere işaret etti. 
     Bu ziyaretler sonucu, ilişkilerin tüm alanlarda gelişme gösterdiğini anlatan Esad, ''İki kardeş ülke arasında siyasi, ekonomik, ticari ve kültürel ilişkiler memnuniyet verici düzeyde seyretmektedir. Bundan mutluluk duyuyoruz'' dedi. 
     
     ULUSLARARASI VE BÖLGESEL KONULAR 
     Suriye Cumhurbaşkanı Esad, görüşmelerde uluslararası ve bölgesel konular üzerinde de durduklarını kaydederek şöyle devam etti 
     ''Ortak konuların başında Irak konusu yer alıyor. Bu konuda iki ülke arasında görüş birliği mevcuttur. Suriye ve Türkiye, Irak'ın toprak bütünlüğünün, huzur, istikrar, birlik ve bağımsızlığını korunmasının gerekli ve elzem olduğu konusunda mutabıktırlar. Irak halkının kendi geleceğini kendinin tayin etmesinin ve bu siyasi süreçte Irak halkını oluşturan tüm unsurların bu sürece katkıda bulunmaları hususunda da mutabakata vardık. 
     İsrail'in bundan önce alınmış BM Güvenlik Konseyi kararlarının uygulanması, 1967 yılı öncesindeki sınırlarına çekilmesi, işgal altındaki Arap topraklarından tamamen çekilmesi ve bağımsız Filistin Devleti'nin kurulmasına zemin hazırlanmasıyla bölgede kalıcı, adil, kapsamlı bir barışın sağlanması hususunda da görüş birliğinde olduğumuzu ifade ediyorum. 
     Bu vesileyle kardeş ülke Türkiye'ye Ortadoğu sorunuyla ilgili olarak ve barışın gerçekleşmesi hususunda destekçi politikası ve tutumundan dolayı teşekkür ediyor ve takdirlerimizi ifade ediyoruz.'' Esad, görüşmelerde Lübnan'daki gelişmeler konusunda görüş alışverişinde bulunduklarını belirterek, ''Taraflar, Lübnan'ın istikrarı, huzuru, ulusal birliğinin hususunda aynı görüşleri paylaşmaktadırlar'' dedi. 
     Esad, ''büyük devlet adamı'' olarak nitelendirdiği Sezer'in ziyaretinden duyduğu memnuniyeti yineledi. 
     
</TEXT>
</DOC>
