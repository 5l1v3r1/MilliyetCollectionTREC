<DOC>
<DOCNO> 334120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/spor/aspo.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahar geç geldi 1-3 
</HEADLINE>
<TEXT>


Galatasaray, Sebat deplasmanında üç puanı üç golle buldu, ancak sahada futbol adına hiçbir şey yoktu. Hatalı bir gol yemesine rağmen Mondragon, Aslan'ı ayakta tuttu, sıkıntılar şimdilik rafa kondu 


90 dakika 

Ne kadar enteresan 
ERHAN TELLİ 

Daha düne kadar Süper Lig'de şampiyonluğun en büyük adayı olarak görülen Galatasaray'ın, lig sonuncusu Akçaabat Sebatspor önünde ilk yarıda bu acayip durumlara düşmesi gerçekten inanılır gibi değildi... 

Yüzde yüzlük pozisyonlar 
Trabzonspor mağlubiyeti ile oluşan depremin artçılarının bu kadar büyük olacağını herhalde hiç kimse tahmin edemezdi. İlk yarıda tam dört kez kaleci Mondragon ile karşı karşıya kalan Sebatlılar, eğer yüzde yüzlük bu pozisyonlardan yararlanabilse, Mondragon'un affedilmez hatası ile gelen golle birlikte, ilk devreyi 5 - 1'lik bir üstünlükle kapatabilirdi. 
Bu yarıda sahada adeta oksijen almadan dolaşan futbolcuların Galatasaray'da forma giydiğine inanmak imkansızdı. Bu kadar duyarsızlık ve bu kadar vurdumduymazlık, sadece Trabzonspor yenilgisiyle oluşamazdı... Bu futbolcuların her halde bizim bilmediğimiz başka bir dertleri vardı. 

Biraz toparlanınca 
Galatasaray'ın ilk yarıdaki bu hali şeref tribününde üzüntülü gözlerle maçı takip eden Başkan Özhan Canaydın'a da yansıdı... Başkan Canaydın, Sabri'nin beraberlik golü gelene kadar, bir an olsun elinden sigarasını düşürmedi. Biri bitti, diğerini yaktı... Kim bilir, aklından neler geçiyordu... 
İkinci yarıda Galatasaray, biraz da olsa kendine gelebildi. "Gitti, gidiyor" denen maç biraz Ergün, biraz Hakan, biraz da Hasan Kabze'nin gayretiyle geri geldi. Sabri'nin kendini bulması, Ergün'ün ortalarındaki isabeti önce skor üstünlüğünü, ardından da farkı getirdi. İki yarıda apayrı iki Galatasaray izlediğimiz bu enteresan maçta son gülen, bizi şaşırtmayı başaran Sarı - Kırmızılılar oldu. 

En Beşiktaşlı Galatasaray 

Sarı - Kırmızılılar, şampiyonluk yolundaki umutlarını ezeli rakibine bağladı. Futbolcular bugünkü Fenerbahçe - Beşiktaş derbisinde, Siyah - Beyazlılar'ın galibiyetini bekliyor 

Trabzonspor'a yenilerek şampiyonluk yolunda darbe alan Galatasaray, Sebat engelini aşıp, puan farkını 4'e indirirken, gözünü bugünkü Fenerbahçe - Beşiktaş derbisine çevirdi. 
Sarı - Kırmızılı futbolcular, Beşiktaş'ın Kadıköy'den galibiyet çıkarması için umutlu bir bekleyişe geçerken, ezeli rakibe motivasyon artırıcı mesajlar gitti. 

'Neden kazanmasın ' 
Hakan Şükür, lig yarışında heyecanın son haftalara kadar süreceğini iddia etti. Golcü futbolcu, "Her takımın düşüş yaşadığı ligde Fenerbahçe de puanlar kaybedecektir. Daha önümüzde bizim altı, rakiplerimizin yedi maçı var. Derbi maçları her zaman zordur. Beşiktaş, Kadıköy'de neden kazanmasın " diye konuştu. 
Futbol Şube Sorumluları'ndan Fatih Gökşen ise zirve yarışındaki rakiplerini yakın takibe aldıklarını açıkladı. 
Gökşen, "Baştan beri onların maçlarının bizi ilgilendirmediğini söylüyoruz. Tabi ki gönlümüzden geçen bize avantaj sağlayacak sonuçların alınması" diye konuştu. 

GÜNÜN KADER ANI 
Mondi dert açtı 
Sebat'ın ilk yarıda attığı golde, Kolombiyalı eldiven Mondragon'un yaptığı hata affedilir cinsten değildi. Tomas'ın geri pasında Mondragon'un, Yusuf'un üzerine geldiğini göre göre topu uzaklaştırmak yerine, kale önünde bu oyuncuya çalım atmaya çalışması ve sonucunda golü yemesi, bize vatandaşı Oscar Cordoba'yı hatırlattı. Maçın başında yenilen bu gol, ilk yarı boyunca Galatasaray'ın başına bir sürü dert açtı. 

Maçın hakemi 
Selçuk Dereli kaza yaptı 
Karşılaşmanın hakemi Selçuk Dereli, genelde az hata yaparak iyi bir maç yönetti. Sonuca etki edecek bir yanlışı olmadı. Maçın en ilginç anı ise 51. dakikada Song ile çarpışarak yerde kalması oldu. Düdüğünü çalıp oyunu durduran ve bir anda yere yığılan hakem Dereli, kısa süren bir tedavinin ardından oyuna kaldığı yerden devam edebildi. Pozisyon açısından kendisini zorlayacak bir tehlikeli oluşmadığı için 90 dakikayı rahat yönetti. Dereli için sezonun en kolay maçlarından birisi oldu. 

MAÇIN DAKİKALARI 
İki farklı devre 

5 Sebatspor'un sol taraftan kazandığı taç atışında topla buluşan Yusuf, ceza sahası içine girdi. Mondragon'u çalımlayıp sıfıra indi ve pasını Bayram'a çıkardı. Galatasaray defansı tehlikeyi son anda kornerle uzaklaştırdı. 
13 Song'un geri pasında kaleci Mondragon topu uzaklaştırmak yerine kendisine baskı yapan Yusuf'u çalımlamayı tercih edince, bu oyuncuya asist yaptı Topa ayağını sokan Yusuf, meşin yuvarlağı ağlarla buluşturdu 1 - 0. 
15 Topla buluşan Necati, Akçaabat Sebat ceza sahası içinde sert vurdu. Kaleci Hakan yerinde bir müdahale ile golü önledi. 
22 Sebat ceza sahası içinde oluşan karambolde Hakan Şükür yükselerek kafayı vurdu. Önce Necati, ardından Cihan tamamlamak istedi. Ancak sonuç çıkmadı. 
23 Conceiçao'nun yaptığı hata sonrasında Selahattin on sekiz içinde Mondragon ile karşı karşıya kaldı. Birinci vuruşunda Kolombiyalı eldiven topu güçlükle çeldi. İkinci vuruşunu Conceiçao çizgiden çıkardı. 
36 Orhan Ak'ın yaptığı hata sonrasında Yusuf, Mondragon ile karşı karşıya kaldı. Galatasaraylı kaleci bu pozisyonu da başarıyla çelmeyi başardı. 
39 Yusuf'un pasıyla bu kez Anderson hareketlendi. Mondragon ile karşı karşıya kaldığı pozisyondaki vuruşu auta gitti. 
43 Ergün'ün ortasına arka direkte bekleyen Sabri yerden vurdu. Kaleci Hakan'ın müdahalesi topun çizgiyi geçmesini engelleyemedi. Skor 1 - 1 oldu. 
50 Bayram ceza sahasına girmeden çok sert vurdu. Mondragon başarılı bir kurtarışla tehlikeyi savuşturdu. 
61 Ergün'ün yaptığı ortaya Cihan kafa vurdu. Top direkten döndü. 
69 Ergün'ün ortasını Song indirdi. Arka direkte bekleyen Orhan kafasıyla tamamlayarak Galatasaray'ı 2 - 1 öne geçirdi. 
71 Ayhan'ın soldan yaptığı yerden ortayı Hasan Kabze şık bir vuruşla filelere gönderdi ve takımını rahatlattı 1 - 3. 

YILDIZ TABLOSU 

A.SEBAT 63 Hakan 5 20 Serdal 5 33 Ogün 4 34 Ali Eren 4 66 Anderson 5 17 Bayram 5 6 Hakan Bayraktar 5 5 Hamza 5 61 Selahattin 4 26 Ekrem Dk.72 4 41 Yusuf 7 98 Ali Dk.81 12 Hasan Özer 5 38 Orhan Dk.75 4 

YEDEKLER 
15 Milosevski, 21 Ali Şen, 9 Barreto, 3 Muhammed 

GALATASARAY 1 Mondragon 5 19 Cihan 5 4 Song 5 2 Tomas 6 5 Orhan Ak 6 55 Sabri 6 8 Conceiçao 4 11 Hasan Şaş Dk.58 6 67 Ergün 7 18 Ayhan 6 23 Zafer Dk.76 5 9 Hakan Şükür 6 25 Necati 5 58 Hakan Kabze Dk.52 7 

YEDEKLER 
17 Fevzi, 3 Bülent, 6 Arif, 33 Uğur 

HAKEMLER 
Selçuk Dereli, Serkan Gencerler, Özgür Çetiner 

GOL 
Yusuf Dk.13 , Sabri Dk.43 , Orhan Dk.69 , Hasan Kabze Dk.71 

SARI KART 
Song, Hasan Şaş G.Saray 

Maçtan notlar 
Güvenç Kurtar'ın üzüntüsü 
Akçaabat Sebatspor Teknik Direktörü Güvenç Kurtar, ilk yarıda yakaladıkları fırsatları kaçırarak, işlerini zora soktuklarını dile getirdi. Kurtar, "İlk yarının normalde 5 - 1 bitmesi gerekirdi. Ancak bu bizim klasiğimiz oldu. İyi futbol oynadık ama sonuç getirecek golleri atamadık. Tam değişiklikleri yapmaya hazırlanırken, Galatasaray'ın golleri geldi" diye konuştu. 

Trabzonspor desteği 
Fatih Stadı'nın tribünlerindeki Trabzonsporlu taraftarların fazlalığı gözlerden kaçmadı. Bordo - Mavililer, karşılaşma öncesinde maç fazlasıyla aldıkları ikinciliği devam ettirebilmek için Sebat'a destek verdi. Maçı Trabzonspor formasıyla izleyen taraftarlar, Yusuf'un golünden sonra büyük sevinç yaşadı. Ancak Galatasaray'ın golleri tribünleri adeta yıktı. 

Hakan'a ödül 
Kayserispor maçı öncesinde kendisine yapılan şike teklifini açıklayan Hakan Sefer'e Futbol Federasyonu 90 milyar lira ödül vermeyi kararlaştırdı. Akçaabat Sebat kalecisi, "Ben sadece yapmam gerekeni yaptım" diye konuştu. 

'Tiyatro değil' 
Galatasaray'ın yıldız isimlerinden Hasan Şaş, ikinci yarıda yan hakemle tartıştı. Başarılı futbolcu, bir pozisyon sonrasında yardımcı hakemin yanına giderek, "Burası tiyatro değil. Pozisyonlara iyi bak" diye bağırdı. 

Yüzü güldü 
Başkan Özhan Canaydın, Sebat'ın golünden sonra yaşadığı stres nedeniyle sigara üstüne sigara yaktı. Art arda gelen gollerle rahatlayan Başkan, "Kalan 6 haftada yolumuza kayıpsız devam etmek istiyoruz. Şansımız bitmedi" dedi. 

Ogün ilk kez 
Türk Futbolunun başarılı isimlerinden Ogün Temizkanoğlu, kariyerindeki ilk Galatasaray yenilgisini dün yaşadı. Tecrübeli futbolcu, daha önce Trabzon, F.Bahçe, Konya ve Sebat formasıyla sahada olduğu maçlarda Cim-Bom karşısında yenilgi görmemişti. 

Saran kancası 
Borussia Dortmund'a 50 milyon Euro'luk yatırım yapmaya hazırlanan Fenerbahçe eski yöneticisi Sadettin Saran, Alman ekibine transferlerde de yardımcı olmaya hazırlanıyor. Saran, Galatasaraylı Necati Ateş ile Fenerbahçeli Serhat Akın'ı Borussia Dortmund'a transfer edebileceğini açıkladı. 


</TEXT>
</DOC>
