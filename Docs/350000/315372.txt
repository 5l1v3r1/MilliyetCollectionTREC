<DOC>
<DOCNO> 315372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sondun52.html </URL>
<DATE> 2005/02/15/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
ABD, Suriye büyükelçisini geri çağırdı 
</HEADLINE>
<TEXT>

     ABD, Lübnan'ın eski Başbakanı Refik Hariri'ye dün Beyrut'ta düzenlenen suikasttan sonra Suriye'deki büyükelçisini geri çağırdı. 
     ABD Dışişleri Bakanlığı, Büyükelçi Margaret Scobey'in ''danışmalarda bulunmak'' için ülkesine çağırıldığını açıkladı. 
     Adının açıklanmasını istemeyen bir Amerikalı yetkili, Dışişleri Bakanı Condoleezza Rice'ın, Hariri'nin dün Beyrut'ta öldürülmesini takiben artan gerginlikten sonra Suriye'deki Büyükelçisi Margaret Scobey'e ülkesine dönmesi talimatını verdiğini söyledi. 
     Yetkili, Scobey'in Suriye'den ayrılmadan önce Şam hükümetine sert bir mesaj ilettiğini kaydetti. 
     Hariri'nin öldürülmesini kınayan Bush yönetimi, Suriye'nin, Lübnan'daki birliklerini çekmesini öngören BM kararına uymasını istiyor. 
     Bu arada, AB Ortak Savunma ve Dış Politika Yüksek Temsilcisi Javier Solana, Hariri'nin öldürülmesiyle ilgili olarak AB'nin Suriye ile ilişkilerini değiştirmesine gerek görmediğini söyledi. 
     Solana, Associated Press ajansına yaptığı açıklamada, Hariri suikastı için uluslararası soruşturma açılmasını desteklediğini de belirtti. 
     
</TEXT>
</DOC>
