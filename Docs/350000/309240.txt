<DOC>
<DOCNO> 309240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonspo01.html </URL>
<DATE> 2005/01/25/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Bıçakcı futbol terörünü önlemede kararlı 
</HEADLINE>
<TEXT>

     Futbol Federasyonu Başkanı Levent Bıçakcı, statlarda meydana gelen olayları önlemek için aldıkları kararları, kesinlikle taviz vermeden uygulayacaklarını söyledi. 
     Futbol Federasyonu'nun Birinci Süper Lig kulüplerine yönelik verdiği eğitim seminerinin kokteylinde basın mensuplarının sorularını yanıtlayan Bıçakcı, bugün ilk kez kulüp yetkililerine yönelik bir eğitim semineri düzenlediklerini vurgulayarak, ''Bunu daha kapsamlı bir şekilde sürdürmeyi amaçlıyoruz. Önce İkinci, sonra Üçüncü Lig kulüplerine de böyle bir eğitim semineri vereceğiz. Önümüzdeki günlerde kulüp müdürleriyle de toplantı yapacağız'' dedi. 
     Levent Bıçakcı, Türkiye'deki statların sorunlarıyla ilgili bir soru üzerine, şöyle konuştu 
     ''Statlarımızda yapısal sorunlar var. Diyarbakır, Kayseri ve Konya'daki statların bir bölümünde koltuk yok. Buralara koltuk gönderdik. Hedefimiz bütün statların koltuklu hale getirilmesi. Statlarda sorun olduğu zaman hangi bölümde sorun varsa, o bölüme seyirci almayacağız. Statlarda yaşanan olayları önlemek için aldığımız kararları kesinlikle taviz vermeden uygulayacağız.'' 
     
</TEXT>
</DOC>
