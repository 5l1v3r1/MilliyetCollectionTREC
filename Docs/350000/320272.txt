<DOC>
<DOCNO> 320272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun09.html </URL>
<DATE> 2005/03/03/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Bu da ABD'nin insan hakları raporu Gaddar ve karanlık... 
</HEADLINE>
<TEXT>

     Çin yönetimi, ABD'nin 28 Şubat'ta yayımladığı 2004 yılına ilişkin insan hakları raporuna bir raporla yanıt verdi. 
     Çin Devlet Konseyi tarafından yayımlanan ''2004-ABD'nin insan hakları raporu''nda, Amerikan askerlerinin Irak'taki ''gaddarlıklarının'' ABD'nin insan hakları konusundaki performansının ''karanlık yüzünü'' oluşturduğu ve bunun uluslararası toplumu ''şok ettiği'' ve kınandığı hatırlatıldı. 
     Raporda, bu durumda ABD'nin Çin de dahil 190 ülke ve bölgedeki insan hakları durumunu değerlendirerek, ülkesindeki ihlallere sessiz kalması ve ''dünyanın insan hakları polisi'' gibi davranmasının bir ''ironi'' olduğu savunuldu. 
     Çin'in 6 yıldır üst üste yayımladığı raporda, ABD'deki yaşam, kişisel özgürlükler ve güvenlik, siyasi hak ve özgürlükler, ekonomik, sosyal ve kültürel haklar, ırk ayrımcılığı, kadınların ve çocukların hakları ile yabancı milliyetlerin insan haklarının ihlalleri konularıyla ilgili 6 alanda olgu ve değerlendirmelere yer verildi. 
     Irk ayrımının derinleştiği ABD'de ''zencilerin ve diğer ırklardan insanların beyazlara göre çok daha kötü koşullarda yaşadığı'' kaydedilen raporda, 9 Ekim 2004'te İngiliz basınında çıkan habere dayanarak, 2002 yılında Amerikalı beyaz bir ailenin ortalama gelirinin 88 bin doları bulduğu ve bunun Latin Amerika kökenlilerin gelirinin 11 katı, Afrika kökenlilerin de 15 katı olduğu belirtildi. 
     Raporda, ABD Adalet Bakanlığı'nın verilerine göre, ülkedeki tutukluların yüzde 70'inin ''renkli ırktan'' olduğuna işaret edildi. 
     ABD'de kadınların ve çocukların kötü koşullarda yaşadığı savunulan raporda, 2003 yılında ABD'de 93 bin 233 tecavüz vakası görüldüğü, 20 milyon çocuğun yoksul ve çalışan ailelere mensup olduğu, yoksulluğun ciddi bir sorun oluşturduğu, her yıl 400 bin çocuğun sokaklarda fuhuşa zorlandığı ve ABD'nin başlattığı Irak savaşında ölenlerin çoğunluğunun kadın ve çocuklar olduğu kaydedildi. 
     ABD'de 2003 yılında 1 milyon 381 bin 259 cinayet ve gasp gibi şiddet olayı meydana geldiği belirtilen raporda, 12 yaşından büyük 24 milyon kişinin bu olayların kurbanı olduğu ifade edildi. 
     ABD'de bütün hapishanelerin dolu olduğu ve halen ihtiyacı karşılayamadığı kaydedilen raporda, ABD'nin son 10 yılda yeni hapishane yapımı için yılda ortalama 7 milyar dolar harcadığı belirtildi. 
     California'da 1984 yılından bu yana sadece bir yeni okul yapıldığına, buna karşılık 21 hapishane kurulduğuna işaret edilen raporda, 0 bin kişilik personelle cezaevlerinin General Motors'tan sonra en çok personel istihdam eden kuruluş olduğuna dikkat çekildi. 
     Raporda, ABD'nin evindeki sorunlara rağmen ''kavgacı tutumunu sürdürdüğü, başka ülkelerin egemenliğini sebepsiz yere ayaklar altına aldığı ve sürekli dünyada insan hakları ihlalleri sergilediği'' görüşüne yer verildi. 
     
</TEXT>
</DOC>
