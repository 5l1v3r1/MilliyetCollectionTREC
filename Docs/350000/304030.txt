<DOC>
<DOCNO> 304030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/soneko32.html </URL>
<DATE> 2005/01/06/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Türkiye, Renault'un 6. büyük pazarı oldu... 
</HEADLINE>
<TEXT>

     Fransız otomobil devi Renault, geçen yıl toplam satışlarını yüzde 4,2 artışla 2 milyon 488 bin 523 adete yükseltti. 
     2003 yılında 58 bin 934 adetlik satışla Renault'nun en büyük 9'uncu pazarı olan Türkiye ise 2004 sonunda 118 bin 98 adetlik satışla 6'ıncı büyük pazarı oldu. 
     Renault'dan yapılan açıklamada, grubun 2004 yılının grup açısından oldukça verimli geçtiği kaydedilerek toplam satışların 2,5 milyon sınırına dayanarak rekor kırdığı bildirildi. 
     Bu toplam satış rakamının dünya pazarının yüzde 4,1'ini denk geldiği hatırlatılan açıklamada, Renault'nun Batı Avrupa otomobil ve hafif ticari araç pazarında ise yüzde 10,8 payla 7'inci kez ''1 Numara'' olduğu ifade edildi. 
     Avrupa dışındaki pazarlarda ise yüzde 16,4 ile daha hızlı büyüyen Renault'nun geçen yılın Eylül ayında ilk kez piyasaya sürdüğü ''Logan'' modelinin 40 bin satış hacmine ulaşması, şirket tarafından memnuniyetle karşılandı. 
     Açıklamada, geçen yıl satış hedeflerine ulaşılmasında ''Megane'' modelinin yüksek performansının da etkili olduğu kaydedilirken, Türkiye'de sağlanan yüzde 101,1 ile Doğu Avrupa ve Rusya'da kaydedilen yüzde 32,9 büyüme oranlarına dikkat çekildi. 
     Renault, diğer pazarlardan Afrika ve Ortadoğu bölgesinde yüzde 32,9, Latin Amerika'da ise yüzde 16 büyüme gerçekleştirebildi. 
     Ana pazar Fransa dışında Renault'nun pazar lideri olduğu diğer ülkeler ise yüzde 17,1 ile Türkiye, yüzde 12,8 ile İspanya, yüzde 15,6 ile Portekiz ve yüzde 11,8 ile birleşik pazar olarak görülen Belçika-Lüksemburg oldu. Slovenya'da da pazar lideri olan Renault, Hollanda'da ikinci sıraya, İngiltere ve Avustralya'da da üçüncü sıraya yerleşti. 
     Renault açıklamasında, 2005 yılında rekabetin kızışacağı Batı Avrupa'da pazar payının korunmasına ve karlılığın artırılmasına önem verileceği bildirilirken Türkiye, Orta ve Doğu Avrupa, Rusya ve Latin Amerika pazarlarında büyüme fırsatlarının değerlendirilmeye çalışılacağı ifade edildi. 
     Geçen yıl Renault'nun en büyük 6 pazarı ise 721 bin 571 adetlik satışla Fransa, 236 bin 968 adetlik satışla İspanya, 212 bin 311 adetlik satışla İngiltere, 180 bin 897 adetlik satışla Almanya, 179 bin 156 adetlik satışla İtalya ve 118 bin 98 adetlik satışla Türkiye oldu. Romanya, Güney Kore, Belçika ve Hollanda ise Türkiye'nin arkasında sıralandı. 
     Türkiye, 2003 yılında ise 58 bin 934 adetlik satışla Romanya, Güney Kore ve Belçika'nın ardından Renault'nun en büyük 9'uncu pazarı olabilmişti. 
     
     RENAULT'UN ALMAN PİYASASINDAKİ PAZAR PAYI AZALDI 

     Öte yandan Renault'un Alman piyasasındaki pazar payının azaldığı bildirildi. 
     Renault-Nissan Almanya Yönetim Kurulu Başkanı Jacques Rivoal, Almanya'da 2004 yılında 181 bin Renault marka yeni aracın trafiğe çıktığını belirterek, bu rakamın 2003 yılında 44 bin adet daha fazla olduğunu söyledi. 
     Rivoal, Renault'un Alman piyasasındaki pazar payının böylece yüzde 6.6'dan yüzde 5.2'ye indiğini belirtti. Öte yandan Rivoal, Renault'nun yaşadığı pazar payı kaybına rağmen, Toyota'nın önünde Almanya'nın en çok tercih edilen yabancı markası olma özelliğini koruduğunu kaydetti. 
     
</TEXT>
</DOC>
