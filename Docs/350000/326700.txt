<DOC>
<DOCNO> 326700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonspo10.html </URL>
<DATE> 2005/03/24/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Dünyaca ünlü 'Buruno', zorunlu transfer oldu... 
</HEADLINE>
<TEXT>

     Şekerspor Kulübü'nün sezon başında aldığı futbol şubesini kapatma kararıyla belki de en fazla üzüntüyü yaşayan ''Buruno'' lakaplı tek taraftarı Rıza Dinlenmez, artık tezahüratlarını Büyükşehir Belediyesi Ankaraspor için yapıyor. 
     Emekli Sandığı Genel Müdürlüğü'nde evrak dağıtıcısı olarak görev yapan 50 yaşındaki Rıza Dinlenmez, ilk olarak 9 yaşındayken babasıyla birlikte Şekerspor'un maçına gittiğini ve o günden bu yana çok sıkı bir Şekerspor taraftarı olduğunu söylüyor. 
     Uzun yıllardır Şekerspor'u deplasmanlar da dahil olmak üzere neredeyse her maçında tribünlerden ''tek başına'' desteklediğini anlatan Dinlenmez, kulübün futbol şubesini kapatma kararından sonra büyük bir üzüntü yaşadığını belirtirken, ''Sezon başında Mehmet Kulaksızoğlu, Celal Kıbrızlı ve İsmet Arıkan ile birlikte kulübün futbol şubesini satın almak istedik. Bunun için 50-60 milyar lirayı gözden çıkarmışım. Fakat kulübün özellikle yabancı futbolcu transferleri nedeniyle büyük miktarda borcu çıkınca, bu düşüncemizi gerçekleştiremedik'' dedi. 
     Bu sezon Büyükşehir Belediyesi Ankaraspor Kulübü yöneticilerinin çağrısı üzerine bu takıma destek vermeye başladığını ifade eden Dinlenmez, ''En büyük hayalim, Şekerspor'u yeniden futbol sahalarında görebilmek. O güne kadar da başta Ankaraspor olmak üzere diğer Ankara takımlarına desteğim sürecek'' diyor. 
     
     ŞAMPİYONLUK PRİMİ ALAN TEK TARAFTAR 
     Şekerspor'u hiçbir zaman para için desteklemediğinin altını çizen Dinlenmez, buna karşın yeşil-beyazlı takımın Birinci Lig'e yükseldiği 1997 yılında, teknik kadro ve futbolcularla birlikte kendisinin de ödüllendirilmesine çok sevindiğini dile getiriyor. 
     Dönemin Sanayi ve Ticaret Bakanı Ali Rıza Gönül'ün talimatıyla, kulüp tarafından kendisine 200 milyon lira şampiyonluk primi verildiğini anlatan ''Buruno'', desteklediği takımın şampiyonluğu nedeniyle ''resmi olarak'' prim alan dünyadaki ilk ve tek taraftar olduğunu ve bu özelliğiyle gurur duyduğunu da vurguluyor. 
     
     TRİBÜNDEN ATILDI, MORGA KALDIRILDI 
     Bugüne dek futbol maçlarında yalnızca kendi takımını desteklediğini, rakip futbolcular ve taraftarlar aleyhine asla tezahürat yapmadığını ifade eden Dinlenmez, buna karşın 20 yıl önce Şekerspor İkinci Lig'de mücadele ederken, Çaykur Rizespor ile deplasmanda yapılan bir maçta, rakip taraftarlar tarafından tribünlerden aşağı atılmasını unutamadığını söylüyor. 
     Bu maçta Çaykur Rizesporlu taraftarların tribününe girdiğini ve Şekerspor'un attığı golden sonra dayanamayarak cebindeki yeşil-beyaz renklerdeki bayrağı çıkardığını anlatan Dinlenmez, ''Çaykur Rizesporlu taraftarlar beni elden ele taşıyarak tribünden aşağı attılar. Çok ağır şekilde yaralandım. Öldüğümü zannederek beni morga kaldırmışlar. Fakat daha sonra hareket ettiğimi görünce hastaneye göndermişler'' diye konuştu. 
     
     PENALTIYI VERMEYEN HAKEME CEZA 
     Taraftar olarak en büyük hatasını, emeklilik işlemleri için Emekli Sandığı'na başvuran, bugün adını dahi hatırlamadığı bir futbol hakeminin dosyasını saklamaya kalkışmakla yaptığını itiraf eden Dinlenmez, sözlerini şöyle tamamladı 
     ''Birkaç hafta önce oynanan bir maçta, penaltımızı vermemiş ve puan kaybetmemize neden olmuştu. Bu yüzden Şekerspor ligden düştü. Fakat yine de böyle birşey yapmamalıydım. Zaten daha sonra o hakem Emekli Sandığı'ndan emekli oldu. Ben de kurumum tarafından cezalandırıldım.'' 
     
</TEXT>
</DOC>
