<DOC>
<DOCNO> 315035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sondun11.html </URL>
<DATE> 2005/02/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Abbas Yeni bir döneme girdik 
</HEADLINE>
<TEXT>

     Filistin Devlet Başkanı Mahmud Abbas, Filistinliler ile İsrailliler arasında 4 yıldan fazla süren şiddet olaylarının ardından ''yeni bir döneme girdiklerine inandığını'' söyledi. 
     Abbas, New York Times gazetesine verdiği demeçte, İsrail Başbakanı Ariel Şaron'un bu yaz Gazze Şeridi'ndeki 21, Batı Şeria'daki 4 Yahudi yerleşim biriminden çekilmeye yönelik planının, barışa giden yolda önemli bir başlangıç olduğunu kaydetti. Abbas, Şaron'u kastederek, ''Artık bir ortağım var'' dedi. 
     Filistin lideri, Eylül 2000'de başlayan İntifada'nın bir hata olup olmadığının sorulması üzerine, ''Hata olduğunu söyleyemeyiz, ancak her savaşın bir sonu vardır'' diye konuştu. 
     ''Yeni bir döneme girdiğimize inanıyorum'' diyen Abbas, Hamas ve İslami Cihad gibi grupların Temmuz'daki seçimlerde ''gelebilirlerse, iktidara gelmek istediklerini'' ifade ederek, ''Kazanırlarsa, bu onların hakkıdır'' diye konuştu. 
     Her iki militan grubun da seçimlere hazırlandığına dikkati çeken Abbas, ''Bu ne anlama geliyor Demek ki, zaman içinde siyasi partilere dönüşecekler'' dedi. 
     Şaron ile görüşmelerinin olumlu olduğunu kaydeden Abbas, ancak uygulamayı da görmek istediklerini belirtti. 
     Abbas ve Şaron, Mısır'ın Şarm El Şeyh beldesinde 8 Şubat'ta yaptıkları görüşmede ateşkes konusunda uzlaşma sağlamıştı. 
     
</TEXT>
</DOC>
