<DOC>
<DOCNO> 302655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sontur27.html </URL>
<DATE> 2005/12/18/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
TIR kaza yaptı, Kapıkule 3 saat kapandı... 
</HEADLINE>
<TEXT>

     Kapıkule Gümrüğü'nden Türkiye'ye giriş yapan bir TIR'ın, kar yağışı nedeniyle TREDAŞ'a ait elektrik direğine çarpması sonucu Kapıkule yol güzergahı 3 saat boyunca ulaşıma kapandı. 
     Edinilen bilgiye göre, Yüksel Çerdik'in 52 kullandığı 31 HP 342 plaka EB 1397 dorse plakalı TIR, Kapıkule Sınır Kapısı'ndan Türkiye'ye giriş yaptıktan bir süre sonra Sarıbayır mevkiinde, kar yağışı nedeniyle yoldan çıkarak, TREDAŞ'a ait elektrik direğine çarptı. Çerdik, kazadan yara almadan kurtuldu. 
     TIR'ın kara saplanması ve kendi olanaklarıyla bulunduğu yerden çıkamaması üzerine, polis ekipleri kaza yerine traktör ve çekici istedi. Getirilen araçlarla yapılan çalışmaların da sonuç vermemesi üzerine kaza yerine paletli kurtarıcı araç istendi. TIR daha sonra gelen paletli kurtarıcı yardımıyla çıkarıldı. 
     Kaza nedeniyle bölgede önlem alan Edirne Emniyet Müdürlüğü trafik ekipleri, Edirne yönünden Kapıkule yoluna gidiş istikametini 3 saat ulaşıma kapadı. 
     Almanya'dan geldiğini belirten Çerdik, 21 ton ağırlığında yükü olduğunu ve peynir taşıdığını söyledi. Kar yağışı nedeniyle yoldan çıkarak, direksiyon hakimiyetini kaybettiğini belirten Çerdik, kazadan yara almadan kurtulduğu için şanslı olduğunu ifade etti. Çerdik, kaza sırasında deposunda bulunan 600 litre mazotun ise çevreye döküldüğünü dile getirdi. 
     Bu arada trafik ekipleri Çerdik'in ehliyetinde yaptıkları incelemede, ehliyetine 6 ay süreyle el konulmuş olduğunu belirledi. 
     Ekipler ayrıca, Çerdik'e, TREDAŞ'a ait elektrik direğine çarpmak, kazaya sebebiyet vermek, TIR ile şehir içine giriş yapma yasağı ihlalden işlem yapılacağını kaydettiler. 
     
</TEXT>
</DOC>
