<DOC>
<DOCNO> 315674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun07.html </URL>
<DATE> 2005/02/16/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
ABD'de mahkeme, 2 gazeteciyi kaynaklarını açıklamaya zorluyor... 
</HEADLINE>
<TEXT>

     ABD'de temyiz mahkemesi, Merkezi Haberalma Teşkilatı CIA'in bir ajanının kimliğini deşifre ettikleri gerekçesiyle iki gazetecinin federal jüri önünde ifade vermeleri gerektiği hükmüne vardı. 
     Washington gezici temyiz mahkemesi, Time dergisi muhabiri Matthew Cooper ve The New York Times muhabiri Judith Miller'ın ifade vermesi gerektiğine karar verdi. İki gazeteci de Beyaz Saray'daki kaynaklarını açıklamayı reddediyor. Bu kararlarında diretmeleri durumunda iki gazeteci hapis cezası alacak. 
     Time dergisi ve New York Times gazetesinin, söz konusu gazetecileri hapis cezası almaktan kurtarmak için kararı Federal Yüksek Mahkeme'ye kadar taşımak niyetinde olduğu belirtiliyor. Time ve New York Times, anayasanın hakları güvence altına alan birinci maddesinden yola çıkarak, gazetecilerin kaynaklarını koruma hakkı olduğu tezini savunuyor. 
     Gazetecileri mahkemeye götüren mesele, bir Amerikan büyükelçisinin karısı olan CIA'in gizli ajanlarından Valerie Plame'in kimliğinin, kocasının konumunu sarsmak için Beyaz Saray'daki bir kaynak tarafından basına sızdırılmasıyla başladı. Plame'in eşi Joseph Wilson, Amerikan gazetelerinde ABD Başkanı George W. Bush'un, Irak'ın Nijerya'dan uranyum almaya çalıştığı yönündeki iddiasına ve bunun Irak'a savaş açma nedeni olarak öne sürülmesine karşı çıkan iki ayrı yazı yazmıştı. 
     Wilson'un Temmuz 2003'te yayınlanan bu makalelerinin ardından Bush yönetimine yakınlığıyla bilinen gazeteci Robert Novak, Washington Post gazetesinde, Wilson'ın eşinin gizli bir CIA ajanı olduğunu yazdı ve Plame'in adına da yazısında yer verdi. 
     Bunun arkasından Time muhabiri Cooper, Wilson'ın CIA ajanı eşinin kimliğinin, bu büyükelçinin tutumuna kızan Beyaz Saray'dan bir kaynak tarafından Novak'a sızdırıldığını yazdı. Time dergisinin editörü Norman Pearlstine, ''ABD'de hiçbir gazeteci, işini yaptığı için hapse girmemeli'' dedi. 
     New York Times muhabiri Judith Miller'ın durumu ise işe ilginç bir boyut katıyor. Miller'ın, Beyaz Saray'dan gazeteci Novak'a, CIA ajanının kimliğinin sızdırılması konusunda bir haber yazdığı, ancak bu haberin New York Times gazetesinde yayınlanmadığı belirtiliyor. New York Times yayıncısı Arthur Sulszberger, Miller'ın, yayınlanmayan haberi için bile kaynağını açıklamaya zorlanmasının basın özgürlüğünü erozyona uğratacak bir hareket olduğunu kaydetti. 
     Gazeteci Novak ise CIA ajanı Plame'in kimliğini deşifre eden kişi olmasına karşılık, kaynağını açıklamaya çağrılmadı. Novak'a bilgi sızdıran kişinin ise Beyaz Saray Genel Sekreter yardımcısı Karl Rove olduğu yönünde spekülasyonlar yapılıyor. 
     
</TEXT>
</DOC>
