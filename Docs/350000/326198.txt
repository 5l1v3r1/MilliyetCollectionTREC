<DOC>
<DOCNO> 326198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun27.html </URL>
<DATE> 2005/03/23/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Rus basını Moskova, oyunun kurallarının değiştiğini kabul etmeli... 
</HEADLINE>
<TEXT>

     Rusya'da yayımlanan Kommersant gazetesi, Kırgızistan'daki olayların nasıl son bulacağı konusunda kimsenin tahmin yürütmeye cesaret edemeyeceği yorumunu yaptı ve Rusya'nın, oyunun kurallarının değiştiğini kabul etmesi gerektiğini yazdı. 
     Gazetenin bugünkü sayısında yer alan makalede, ''Kırgızistan Devlet Başkanı Askar Akayev'in gemisinin büyük yara aldığı ve bundan sonra yapılacakların, geminin batmasını geciktirmekten başka işe yaramayacağı'' ileri sürüldü. 
     Kırgızistan'daki olayların, ''eski Sovyet coğrafyasında esmeye başlayan 'Kadife Devrim' rüzgarları nasıl durdurulabilir'' sorusunu gündeme getirdiği belirtilen makalede, şu görüşlere yer verildi 
     ''Önerilen reçeteler birbirine taban tabana zıt. Farklı yorumların nedeni, olayların kökeninde neyin yattığı konusundaki farklı yaklaşımlar. Örneğin, eğer Rus politikacılar ve uzmanlar arasında çok popüler olan 'dış komplo' teorisine inanacak olursak Gürcistan, Ukrayna ve şimdi de Kırgızistan'daki olayların dış nedenlerden kaynaklandığını düşünebiliriz. Bu çevrelere göre, eski Sovyet Cumhuriyetleri, Batı'nın müdahale alanına dönüşmüş durumda. Bu teori, Batı'nın birer birer istediği senaryoları uygulamaya koyduğu savına dayandığına göre, karşı reçete de Moskova ve eski dostlarının süreci durdurmak için ellerinden geleni yapması olmalı. Yani, 'Gül - Turuncu - Sarı' devrimler Kazakistan'a, Özbekistan'a ve Tacikistan sınırlarına dayanmadan harekete geçilmesi gerekiyor. Tabii, asıl önemli devrim dalgasının Rusya'dan içeri girmesini engellemek.'' Makalede, Rusya'nın ''dış güçler komplosu''nu bir kenara bırakacak gücü kendisinde bulabilmesi halinde, bütün bu sorunların kaynağının dışarıda değil, içeride olduğunu görebileceği vurgulandı. 
     ''Kadife devrimleri engelleme reçetesinin, muhalefeti etkisiz hale getirmek için operasyonlar düzenlemenin ötesinde unsurlar içermesi gerektiği'' ifade edilen makalede, şunlar kaydedildi 
     ''Aslında bu reçete sır değil iktidar yapısı öyle oluşturulmalı ki koltuğunu kaybedenler bu durumun kendileri ve yakınları için ölümcül bir darbe değil, olağan bir süreç olduğunu düşünmeli. Düşünmeli ki halk iktidarı değiştirmek için meydanlara dökülmek ya da yolları kapatmak dışında bir yöntem kalmadığı duygusuna kapılmasın. İşte o zaman, eski Sovyet cumhuriyetlerinde kadife devrimler olmaz nasıl Batılı ülkelerde olmuyorsa. 
     Kırgızistan'daki olaylar, Sovyetler Birliği'nin yıkılmasından 15 yıl sonra eski cumhuriyetlerin gelişim süreçlerinde son kez ve geri dönüşsüz yeni bir aşamaya ulaştığını bir kez daha gösteriyor. Eğer Moskova bu gerçeği görmemekte ısrar ederse kaybı büyük olur ve kardeş cumhuriyetler ondan sonsuza dek uzaklaşır.'' 
     
</TEXT>
</DOC>
