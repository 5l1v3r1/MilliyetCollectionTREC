<DOC>
<DOCNO> 324371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko02.html </URL>
<DATE> 2005/03/17/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Unakıtan "Türk şirketleri, New York borsasında ekonomimizi temsil etmeli" 
</HEADLINE>
<TEXT>

     Maliye Bakanı Kemal Unakıtan, Türk şirketlerinin New York Borsası'nda Türk ekonomisini temsil etmeleri gerektiğini söyledi. 
     Türk ekonomisindeki son gelişmeler ve özelleştirme faaliyetleri ile ilgili Amerikalı yatırımcılarla görüşmelerde bulunmak üzere New York'ta bulunan Maliye Bakanı Unakıtan, New York Borsası Başkanı Robert Britz ile birlikte Borsa'nın açılış gongunu çaldı. Bakan Unakıtan, borsa işlem salonunu gezip bilgi aldıktan sonra, Türk basın mensuplarına değerlendirmede bulundu. 
     Zaman zaman hükümetin Türk ekonomisini tanıtmak için yurtdışında çeşitli programlar düzenlediğini belirten Unakıtan,''Bilhassa son zamanlarda büyük bir hız kazanmış olan Türkiye'deki özelleştirmeler ve özelleştirilecek şirketler hakkında bilgiler sunmak için bu programı düzenledik'' dedi. 
     Bu programın ABD'nin önde gelen yatırımcı grubu Morgan Stanley tarafından düzenlendiğini hatırlatan Bakan Unakıtan, son zamanlarda Türkiye'deki ekonomik gelişmelerin buralarda da çok büyük bir ilgiyle karşılandığını ifade ederek, şöyle konuştu 
     ''Bugün burada bir de New York Borsası'nın açılışını yaptık. Bu bizim için oldukça güzel bir şeydi. Tabii buralara gelip dünyanın en büyük borsası diyebileceğimiz New York Stock Exchange'de bulunmak, onun açılışını yapmak güzel bir şey. Ama burada Türkiye'nin sadece bir şirketi var. O da bildiğiniz gibi Turkcell. Oysa, bizim gibi gelişmekte olan ülkelerin burada bir çok şirketi var. Mesela bir Brezilya'nın 30'un üzerinde şirketi var. Bir Rusya'nın 10'a yakın şirketi var. Dolayısıyla Türkiye'nin de gelişen ekonomisini buralarda da göstermesi lazım. Buralarda da bazı şirketlerimizin bizi temsil etmeleri ve borsalarda kota edilmeleri lazım. Ama önümüzdeki günlerde de bunları göreceğimize inanıyorum.'' Türkiye'deki özelleştirme ile ilgili çalışmalar hakkında New York Borsası yetkilileri ile görüşmeler yaptıklarını da söyleyen Bakan Unakıtan, ''New York Borsası Başkanı Robert Britz ve yardımcısı ile de görüşmelerimiz oldu. Bir de kahvaltı yaptık hep birlikte. Türkiye'nin ekonomisinin gayet iyi olduğunu, önemli bulduklarını ve Türk şirketlerini New York'a beklediklerini ifade ettiler. Ben de bundan dolayı memnun oldum. Bu şirketlerimiz de yakın zamanda burada kota edilirler diye düşünüyorum. Bu çok önemli'' diye konuştu. 
     Bugün New York'ta yatırımcılarla toplantılarının devam edeceğini belirten Bakan Unakıtan, ''New York'ta yoğun görüşmelerimiz olacak. Amerika'nın önde gelen yatırımcıları ile görüşeceğiz'' dedi. 
     Unakıtan, yarın toplantılara Boston'da devam edeceklerini belirterek, sonraki gün ise tekrar New York'ta görüşmeleri olacağını bildirdi. 
     Maliye Bakanı Unakıtan, böylece yoğun bir programla Türk ekonomisini, Türkiye'nin özelleştirme programını ve özelleştirilecek şirketlerini anlatma imkanı bulacaklarını kaydetti. 
     
</TEXT>
</DOC>
