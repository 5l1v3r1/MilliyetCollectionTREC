<DOC>
<DOCNO> 348414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/guncel/gun06.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Farkımızı göreceğiz' 
</HEADLINE>
<TEXT>


Türkiye Yazarlar Sendikası Genel Başkanlığı'na getirilen ve "Daha önce genel sekreterlik yaptığım için geliştirilmesi gereken yönlerini iyi biliyorum" diyen Enver Ercan, yeni yönetimin projelerini anlattı 

SEMA ASLAN 

800'e yakın üyesi olan Türkiye Yazarlar Sendikası'nın 14. Olağan Kongresi yapıldı. Afşar Timuçin ve Feyza Hepçilingirler'in de aday olduğu genel başkanlık yarışını Enver Ercan kazandı. 
Yönetimde Öner Ciravoğlu başkan yardımcısı, Mustafa Köz ikinci başkan, Tülay Ferah genel sekreter, Mazhar Alphan sayman, Cuma Boynukara, Salih Bolat, İlhan Gülek ve Altay Öktem ise üye olarak görev yapacaklar. Enver Ercan ile kongreyi ve yeni dönem çalışmalarını konuştuk. 

Yeni yönetim, önceki dönemden farklı olarak ne yapacak 
TYS'nin 30 yılı aşkın bir geleneği ve kazanımları var. Bu birikim önemli. Daha önce genel sekreterlik yaptığım için, işleyişini, geliştirilmesi gereken yönlerini iyi biliyorum. Listemizde yönetimde bulunmuş arkadaşların da deneyimlerinden yararlanarak akılcı, geniş perspektifli, dünyadaki değişimlerin farkında olan bir çalışma programı hazırladık. Farkımızı hep birlikte göreceğiz. 

Bu farklılık telif haklarına nasıl yansıyacak 
Telif hakları konusunda, BESAM, Yayıncılar Birliği gibi örgütlerle birlikte projelendirmeyi düşündüğümüz ön çalışmalarımız var. Yazarlarla yayıncılar arasındaki kimi anlaşmazlıklara meydan vermeyecek standartlar getireceğimize inanıyoruz. 

Her kongre bir tartışmayla sonuçlanıyordu. Bu kongre nasıl geçti 
Bu bizim 14. olağan kongremiz. Önceki yönetimde görev alan bazı üyeler, en başta da genel başkanımız Cengiz Bektaş aday olmayacaklarını açıkladıkları için değişiklik kaçınılmazdı. 
İlginin yoğun olduğu bir kongre yaşandı. Bunda seçimlere 3 listenin girmesi de etkendi. Gerek Afşar Timuçin'in, gerek Feyza Hepçiligirler'in, gerekse benim listemde yer alan isimler, bugün edebiyatımızda yeri olan kişiler. Hepsinin hem edebiyatta hem de kültürel, toplumsal ve siyasal hayatımızda büyük emeği var. 
Elbette tartışmalar oldu. Olması da iyidir. Farklı yaklaşımların kendilerini ifade etmeleri, bunun için mücadeleci bir tavır sergilemeleri sağlıklı bir durum. Sonuçta kongre bitti. Listelerden biri seçimi kazandı. Şimdi diğer listelerde yer alan ya da almayan arkadaşlarla TYS'yi 21. yüzyılın örgütü yapma zamanı. 

"TYS'ye yeni, genç bir hava katmak gerekiyor" dediniz. Sizce eski yönetim ve anlayış köhne miydi 
Tabii ki köhnelikten söz edemeyiz. Tabii ki her yaştan değerli imzalar üye sendikaya. Ama her örgüt kendini yeni, yetkin üyelerle zenginleştirmek zorundadır. 
Çeşitli nedenlerle kendini yazar ya da şair olarak çoktan kanıtlamış ama TYS ile iletişimi olmamış insanları bünyemize kazandırmak zorundayız. Bunu gerçekleştirdiğimizde TYS'nin yaratacağı rüzg r beni şimdiden heyecanlandırıyor. 


</TEXT>
</DOC>
