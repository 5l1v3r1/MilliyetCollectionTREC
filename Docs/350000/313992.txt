<DOC>
<DOCNO> 313992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/siyaset/siy06.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay Laikliği devlet koruyacak 
</HEADLINE>
<TEXT>


ANKARA Milliyet 


Yargıtay Ceza Genel Kurulu'nun, laikliği savunanların dinsiz olarak nitelendirilmesinin suç oluşturmadığı ve laikliğin toplum tarafından korunması gerektiğine ilişkin kararının ardından Danıştay'dan farklı bir yorum geldi. Danıştay, yaz aylarındaki Kuran kurslarında haftada 5 gün eğitim verileceğine ilişkin yönetmelik maddesinin yürürlüğünü durdururken, kursların açılmasını sağlayan yasa maddesinin iptali için Anayasa Mahkemesi'ne başvurdu. Başvuruda, laikliği korumanın devletin görevi olduğu da vurgulandı. Eğitimciler Derneği'nin, 27 Ağustos 2000'de çıkarılan yönetmeliğin 32. maddesinde yapılan ve haftada 3 gün olan ders süresinin 5 güne çıkarılmasını öngören değişikliğin iptali istemi, Danıştay 8. Dairesi'nce reddedildi. İtiraz üzerine davaya bakan Danıştay İdari Dava Daireleri Genel Kurulu, 7'ye karşı 16 oyla yürütmeyi durdurma kararı verdi. 



</TEXT>
</DOC>
