<DOC>
<DOCNO> 309305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur36.html </URL>
<DATE> 2005/01/25/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Yalova'da kazan patladı 1 ölü, 4 yaralı 
</HEADLINE>
<TEXT>

     Yalova'nın Altınova İlçesi'ne bağlı Taşköprü Beldesi'ndeki bir fabrikada 1 işçinin ölümü, 4 işçinin yaralanmasına neden olan kazan patlamasının, katalizör yüklemesi sırasında meydana geldiği bildirildi. 
     AK-KİM Kimya ve Ticaret Sanayi A.Ş. Genel Müdürü Refik Önür, düzenlediği basın toplantısında, kimyasal reaktördeki bir tankın, katalizör yüklemesi esnasında meydana gelen gaz ve toz sıkışması nedeniyle alev alarak patladığını belirtti. 
     Önür, fabrikadaki patlamada hayatını kaybeden işçi Ömer Köseoğlu'nun cenazesinin, Tavşanaltı Camii'nde öğle namazının ardından kılınan cenaze namazından sonra toprağa verildiğini kaydetti. 
     SSK Yaşar Okuyan Bölge Hastanesi Başhekimi Doç. Dr. Engin Ferah'tan aldıkları bilgiye göre, patlama sonucu ağır yaralanan Okan Balcı ve Nihat Özsağdıç'ın vücutlarında yüzde 30 oranında yanık olduğunu belirten Önür, bu kişilerin tedavilerinin, sevk edildikleri Bursa Devlet Hastanesi'nde sürdüğünü bildirdi. 
     Önür, yine patlama sonucu yaralanan Kenan Kanat ve Ercan Yılmaz'ın da SSK Yaşar Okuyan Bölge Hastanesi'ndeki ilk tedavilerinin ardından taburcu edildiklerini söyledi. 
     Patlama sonrasında tesisin normal çalışmasına devam ettiğini belirten Önür, çevreye yönelik herhangi olumsuz bir etkinin söz konusu olmadığını ifade etti. 
     Önür, uzmanların kazayla ilgili araştırmalarının sürdüğünü dile getirerek, ''AK-KİM, bugüne kadar olduğu gibi bu konuda da üzerine düşen sorumluluğu yerine getirmeye devam edecektir'' dedi. 
     
</TEXT>
</DOC>
