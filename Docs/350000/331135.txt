<DOC>
<DOCNO> 331135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonsiy08.html </URL>
<DATE> 2005/04/07/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
AKP'de transfere karşı sözleşme formülü 
</HEADLINE>
<TEXT>

     AKP ve CHP'den istifalar üzerine Başbakan Recep Tayyip Erdoğan'ın ortaya attığı "yedek vekillik" yöntemine paralel olarak AKP'de seçim öncesi milletvekili adaylarına "Parti değiştirme amacıyla istifa etmeyeceğine" ilişkin bir sözleşme imzalatılması formülü de gündeme getirildi. 
     ANKA'nın edindiği bilgiye göre Başbakan Erdoğan'ın belediye meclislerindeki gibi milletvekillerinin de yedekleriyle seçilmesi yöntemi, partide yeterince destek bulamadı. Erdoğan'ın bu konuda ısrarını korumasına karşın çok sayıda milletvekili, yönteme, Türkiye'de gerçekleşme şansının az olduğu ve milletvekilinin ve temsil ettiği seçmenin gücünü azaltacağı gerekçeleriyle karşı çıktı. 
     Partide, bu yöntemin CHP ile birlikte geçekleştirilmesi amacıyla gündemde tutulması benimsenirken, olumsuz bir durumda sadece AKP'yi kapsayacak bir formül daha geliştirildi. Bu formülle AKP, seçim öncesinde milletvekili adaylarının, seçilmeleri halinde dönem sonuna kadar partide kalmalarını sağlamayı amaçlayacak. Formüle göre AKP milletvekili adaylarını listelere koymadan önce, "Başka bir partiye geçmek için partiden ayrılmayacağına" dair imza alacak. Milletvekili aday olurken, parti değiştirmeyeceğine ilişkin imzayı parti tarafından "etik sözleşme" adıyla düzenlenecek sözleşmeye atacak. 
     
     PARTİLİ KİMLİĞİ 
     Sözleşmede, milletvekilinin bağımsız aday olmadığı, bir teşkilatın ve özellikle bir partinin adayı olarak seçime girdiği vurgulanarak, milletvekillerinin partili kimliği öne çıkarılacak. 
     Yedek vekillik yöntemiyle birlikte bu formül de kabul etmesi halinde ortaklaşa yapılması ya da bu tür bir etik yasa çıkarılması amacıyla CHP'ye önerilecek. 
     Bu arada AKP'nin önümüzdeki günlerde ilan edilecek il ilçe kongreleri sürecinde Başbakan Erdoğan'ın teşkilatın milletvekili üzerindeki gücünü artırıcı bir tavır izleyeceği belirtiliyor. Buna göre Erdoğan, kongelerdeki seçimlere milletvekillerinin müdahalelerini önleyecek. Böylece aday olurken milletvekillerinin bir yandan teşkilatın desteğinden yoksun kalmaları, bir yandan da partiden gelecek koşulları kabul etmek zorunda kalmaları amaçlanıyor. 
     
</TEXT>
</DOC>
