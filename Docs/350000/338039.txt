<DOC>
<DOCNO> 338039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sondun06.html </URL>
<DATE> 2005/04/29/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Yahudilerden New York'ta İsrail karşıtı gösteri 
</HEADLINE>
<TEXT>

     Kendilerini ''Siyonizm Karşıtı Yahudiler'' olarak tanıtan binlerce Hasidik Yahudi, New York'taki İsrail Konsolosluğu önünde toplanarak İsrail Hükümeti karşıtı bir protesto gösterisi yaptı. 
     İsrail polisinin geçtiğimiz günlerde Kudüs'teki eski Yahudi mezarlarını arkeolojik ya da inşaat amaçlı olarak kazan İsrail hükümetini protesto eden 'Siyonizm Karşıtı Ortodoks Yahudilere' uyguladığı şiddeti ve öndegelen hahamların tutuklanmasını kınayan Hasidik Yahudiler, gösteri sırasında siyah bezlerle kaplı onlarca tabut taşıdı. 
     Üzerinde ''İsrail Devleti Dünya Yahudilerini Temsil Edemez'', ''Siyonistler Yahudileri Temsil Edemez'', ''Mezar Kazıcılığı İnsanlık Dışı, Onur Kırıcı ve Utanç Vericidir'', ''İsrail, Bizim Siyonistler Tarafından Çalınmış İsmimizdir'' gibi sloganlar bulunan çok sayıda pankart taşıyan Yahudi protestocular, İsrail hükümeti tarafından uygulanan eski mezarların kazılması politikasına sert tepki gösterdiler. 
     İsrail hükümetinin mezar açma politikasının yüzbinlerce Yahudiye acı verdiğini belirten göstericiler, bu uygulamaya karşı çıkan Yahudilerin de İsrail polisi tarafından vahşice dövüldüğünü ve çok sayıda kişinin hastanelerde olduğunu ileri sürdüler. 
     İsrail polisinin dini günlerinde bir sinagoglarını da bastığını ifade eden göstericiler, İsrail hükümetinin ilk başta bu iddiaları reddettiğini, ancak polis baskınının video görüntülerinin yayınlanmasından sonra bu saldırıyı kabullenmek zorunda kaldığını söylediler. 
     Son 60 yıldır dünyada ilk kez bir sinagoga polis baskını düzenlendiğini ileri süren protestocu Hasidik Yahudiler, İsrail polisinin daha sonra yaptığı, bu baskını içerde bir polisin rehin tutulduğu gerekçesiyle düzenledikleri yönündeki açıklamasının ise gerçekleri yansıtmadığını ifade ettiler. 
     Göstericiler, İsrail Başbakanı Ariel Şaron'u arkeolojik amaçlarla geçmişleri yüzyıllarca yıl eskiye dayanan Yahudi mezarlarının kazılması uygulamasına son vermeye ve sinagog baskını konusunda soruşturma açmaya da çağırdılar. 
     Göstericiler tarafından dağıtılan bildirilerde 'siyonist temeller üzerine kurulduğu' iddia edilen İsrail'e yönelik sert eleştiriler dile getirilirken, İsrail devletinin meşru olmadığı ve dünya Yahudilerini temsil etmediği görüşü savunuldu. 
     
</TEXT>
</DOC>
