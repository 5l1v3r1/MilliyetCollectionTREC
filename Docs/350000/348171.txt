<DOC>
<DOCNO> 348171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sondun28.html </URL>
<DATE> 2005/06/02/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Yunanistan Türkiye'nin AB süreci devam etmelidir 
</HEADLINE>
<TEXT>

     Yunanistan Dışişleri Bakanı Petros Molivyatis, Fransa ve Hollanda'da yapılan referandumların sonucunun Atina'nın Türkiye politikasını değiştirmesinin söz konusu olmadığını belirterek, Türkiye'nin AB sürecinin devam etmesi gerektiğini söyledi. 
     Molivyatis, Yunanistan Yabancı Gazeteciler Derneği'nin düzenlediği basın toplantısında, Atina'nın AB genişlemesinin devamından yana olduğunu ve ilk aşamada Romanya ve Bulgaristan'ın üyelik sürecinin tamamlanması yönünde tavır aldığını kaydetti. 
     Türkiye'nin Avrupa sürecinin AB'nin 17 Aralık zirvesinde detaylı bir şekilde tanımlanarak, kararlaştırıldığını belirten Molivyatis, bu çerçevede müzakerelerin 3 Ekim'de başlayacağını ve hiç kimsenin bu noktada bir değişiklik yapılması talebiyle gelmediğini vurguladı. 
     Molivyatis, ''Türkiye Avrupa yolunda ilerleyişini sürdürmelidir. Yunanistan'ın bu alandaki tavrı referandum sonuçlarıyla hiçbir biçimde etkilenmemiştir'' dedi. 
     Avrupa'daki ''Türkiye karşıtı akımın'' AB üyeliği konusunda yeni yaklaşımlar doğurup doğurmayacağına ilişkin soruları da yanıtlayan Molivyatis, 17 Aralık zirvesi kararlarının geçerli olduğunu vurguladı. 
     Bu alanda ''varsayımlar ve eğer böyle olursa'' şeklindeki yaklaşımların hipotetik olduğunu ve bunları yorumlamasının söz konusu olmadığını kaydeden Molivyatis, ''Türkiye konusunda kısa bir süre içinde karar verilecek değil. Ortada en az 10 yıl sürmesi beklenen uzun bir süreç var. Bugünden Avrupa'nın 10 yıl sonraki siyasi atmosferinin nasıl olacağını hiç kimse söyleyemez'' diye konuştu. 
     Molivyatis, ''Avrupa'daki gelişmelerin Türkiye'yi AB ile imtiyazlı ortak konumuna doğru götürüp götürmediğine'' ilişkin soruya ise ''Bu, bugünün meselesi değildir. Ayrıca 17 Aralık kararlarında bu konuya atıfta da bulunulmaktadır. Yunanistan'ın tutumu ise Türkiye'nin gerekli şartları yerine getirdiği takdirde AB üyesi olması gerektiği yönündedir'' yanıtını verdi. 
     
     KIBRIS MÜZAKERELERİ 
     Sorular üzerine Kıbrıs müzakerelerinin tekrar başlaması konusuna da değinen Molivyatis, tekrar başarısızlığa uğramamak için müzakereler öncesi hazırlığın çok iyi yapılması gerektiği görüşünde olduğunu söyledi. 
     Türkiye'nin AB ile müzakerelere başlayacağı 3 Ekim tarihiyle Kıbrıs'ta müzakerelere tekrar başlanması arasında bağlantı bulunmadığını da vurgulayan Molivyatis, müzakerelerin dar zaman dilimlerine sıkıştırılmasının ve belli bitiş tarihleri konmasının olumlu sonuç vermediğini belirtti. 
     Kıbrıs sorununun çözümü için sistemli ve metodik bir biçimde çalıştıklarını söyleyen Molivyatis, şöyle devam etti 
     ''Birkaç gün önce New York'ta BM ile Kıbrıs Rum yönetimi arasında görüşmeler yapıldı. Anladığım kadarıyla BM de müzakerelerin dar zaman dilimlerine sıkıştırılmaması yönündeki yaklaşıma katılıyor. Ayrıca bildiğiniz gibi, Kıbrıs'ta müzakerelerin tekrar başlatılmasına ilişkin incelemeler yapmakla görevlendirilmiş BM Genel Sekreteri'nin Siyasi İşler Danışmanı Sir Kieran Prendergast yarın Atina'ya geliyor. Bugün Kıbrıs'ta bulunuyor. Kıbrıs'ta Annan planı temelinde, BM kararları ile AB ilke ve değerleri çerçevesinde kalıcı ve işler bir çözüm bulunmasını arzu ediyoruz.'' Molivyatis, sorular üzerine, Annan planının, Kıbrıslı Rumlar tarafından reddedilmesine rağmen, halen tüm ilgili taraflarca uygun görüldüğü için masada olduğunu da vurguladı. 
     Sorular üzerine ABD Kongresi üyelerinin KKTC'yi ziyaretine değinen Molivyatis, ''Bu ziyaret sırasında 10 kişilik başka bir Kongre heyeti Lefkoşa'yı Rum ziyaret ediyor ve Rum Yönetimi Lideri Tasos Papadopulos'un izlediği politikayı öven açıklamalar yapıyordu. Bu tür meseleler Atina-Washington ilişkilerini etkilemez'' diye konuştu. 
     
     AVRUPA ANAYASASI 
     Fransa ve Hollanda halklarının referandum çerçevesinde verdiği mesajların iyi okunması ve değerlendirilmesi gerektiğini de vurgulayan Molivyatis, bu arada Avrupa anayasası anlaşması onay sürecinin devam etmesi gerektiğini söyledi. 
     Molivyatis, ''Onay süreci durdurulmamalıdır. Bu süreç sona erdiğinde yani Ekim 2006'da, AB zirvesi toplanır ve durumu değerlendirir. Bu noktada, bu alanda problemi olan ülkelerde ortaya çıkmış olacaktır. Sabırlı olmalıyız. Ayrıca AB'nin 16-17 Haziran zirvesinde bu konu ele alınacak ve derinliğine analiz edilecek'' dedi. 
     Avrupa anayasasının bittiği inancında olmadığını da vurgulayan Molivyatis, AB'nin daha önce de pek çok zorlukla karşılaştığını ama aşmayı bildiğini kaydetti. 
     Referandum yapılmasına karşı olmadığını vurgulayan Molivyatis, ancak parlamento aracılığıyla onay mekanizmasının da referandum yapmak kadar demokratik olduğunu belirtti. 
     
     ANKARA ZİYARETİ 
     Öte yandan, 12-13 Nisan'da Ankara'ya yaptığı ziyaret sırasında Kardak'ta olaylar yaşanması nedeniyle gezisini niçin yarıda kesip Atina'ya dönmediğine ilişkin soruyu yanıtlayan Molivyatis, Ankara ziyaretinin başarılı olduğuna inandığını söyledi. 
     Molivyatis, ''Bu ziyaretim ilişkilerimizin gelişmesi yönünde atılmış bir diğer adımı oluşturdu. Geziyi yarıda kesip geriye dönmek ise büyük bir hata olurdu. Ankara'da kalarak, krize dönüşme potansiyeli olan bir konuyu ulusal çıkarlarımıza zarar vermeyecek bir şekilde çözdük'' diye konuştu. 
     Türkiye ile Yunanistan arasındaki sorunlara da değinen Molivyatis, 30 yıldan fazla geçmişi olan konuların kısa sürede çözülememesinin doğal olduğunu belirtti. 
     AB'nin Helsinki zirvesinde alınan bu alandaki kararın, iki ülke arasındaki sorunların 2004'e kadar çözülememesi halinde bu tarihteki AB zirvesinde, gerekirse Lahey Adalet Divanı'na gönderilmesi olasılığı da dahil olmak üzere değerlendirilmesini öngördüğünü belirten Molivyatis, bunun bir zorunluluk ya da bir son tarih olmadığını kaydetti. 
     Muhalefetin bu alandaki eleştirisinin temelsiz olduğunu da belirten Molivyatis, ''Bu bir zorunluluk ise niçin muhalefet iktidarda olduğu yaklaşık 4.5 yıldır bu alanda hiçbir şey yapmadı'' diye konuştu. 
     
</TEXT>
</DOC>
