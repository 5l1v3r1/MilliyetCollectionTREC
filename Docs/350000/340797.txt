<DOC>
<DOCNO> 340797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/spor/spo04.html </URL>
<DATE> 2005/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler Kuzey'de 
</HEADLINE>
<TEXT>


Trabzonspor, Norveç ve Danimarka'da kaleci arayışına başladı. Bordo-Mavililer'in Antrenörü İhsan Derelioğlu, Rosenborg'dan Johnsen, Tromso'dan Borch ve Akademisk Boldcclub'tan Andersen'i izledi 

ADNAN SUNGUR DHA 


Şampiyonluk umudunu mucizelere bırakan, buna rağmen ligde taraftarını mutlu eden Trabzonspor, gelecek sezon için ciddi bir çalışma içine girdi. İşe kaleciden başlayan Bordo - Mavililer, gözünü Kuzey Avrupa ülkelerine dikti. 
Şenol Güneş'in yardımcısı Antrenör İhsan Derelioğlu, üç gün önce gittiği Norveç'te Rosenborg'un kalecisi Espen Johnsen, Tromso'nun file bekçisi Knut Borch'u izleyip, Danimarka'ya geçti. Derelioğlu burada da Akademisk Boldcclup'un milli kalecisi Stephan Andersen'i gözlem altına aldı. Güneş'in, Derelioğlu'nun raporu doğrultusunda yönetime başvuracağı öğrenildi. 

Polonya baş ağrısı 
Yönetici Metin Akbaşoğlu'nun Polonya çıkarmasından da henüz sonuç çıkmadı. Wisla Krakow kulübü yöneticilerinin Zurawski için, "3 milyon Euro'dan aşağıya inmeyiz" demesine karşın, Bordo - Mavililer'in indirim beklentisi taşıdığı vurgulandı. Stoper Glawaski için Polonya kulübünün 1.5 milyon Euro'dan pazarlığı açtığı, Bordo - Mavililer'in ise 600 bin Euro önerdikleri öğrenildi. 

Trabzon'da iki kayıp 

Bordo - Mavililer, Konyaspor maçından üç puan kazandı ama iki futbolcusunu kaybetti. Lee Yong'un sakatlığından sonra Celalettin'in de bu maçta sakatlanması Trabzonspor'da sıkıntı yarattı. Kaleci Petkoviç de hem sarı kart cezalısı oldu, hem de sakatlandı. Bu nedenle Karadeniz ekibinde kalede zorunlu bir değişikliğe gidilecek. Sağlık heyetiyle görüşen Şenol Güneş, sakatların Rize maçına yetişmesini istedi. 

'En kralı'ndan umutlu mesaj 

Trabzonspor tarihine, bir sezonda en çok gol atan futbolcu olarak geçen Fatih Tekke, bunun kendisi için ayrı bir onur olduğunu söyledi. 
Bordo - Mavili forma altında 100'ler kulübüne de giren Kaptan, "Konyaspor karşısında maçın galibi taraftarımızdı. Hedeflediğim bir sayı yoktu. Gol atmak kadar, attırmayı da seviyorum. Benim hedefim, en çok istediğim şey, şampiyonluktu. Keşke şampiyon olabilseydik. Hafta içi gördüğümüz kalabalık içinde inşallah bir gün şampiyonluk kupası ile oluruz" diye konuştu. 

Aktuğ Yürüyüş demokratik hak 

Trabzonspor Başkanı Atay Aktuğ, Bordo - Mavili taraftarın tepkisini "Demokratik bir hak" olarak yorumladı, ancak tribünlerdeki küfürün kendilerine yakışmadığını söyledi. Bordo - Mavili ekibin patronu, Konyaspor karşısında iyi olduklarını ancak futbolcuların zaman zaman gereksiz fanteziler yüzünden olumsuzluklar yaşadıklarını söyledi. İlk yarıda iyi oynadıklarını, ancak ikinci devrede lüzumsuz hareketler izlediklerini vurgulayan Aktuğ, Bu birçok maçta oluyor. Olmaması gerekir. Sonra gol atamıyoruz ve yiyoruz" dedi. 

'Bu taraftarla şampiyon oluruz' 

Bordo - Mavili ekibin Teknik Direktörü Şenol Güneş, Trabzonspor'un uğradığı haksızlıklardan sonra taraftarın takımına karşı sergilediği sahiplenme duygusunun kendilerini gelecek sezon şampiyonluğa taşıyacağını söyledi. Açık futbol nedeniyle Konyaspor maçında tribünlere bol gollü bir maç izlettirdiklerini vurgulayan Güneş, şöyle devam etti "Bu maçta oyun zaafiyeti yoktur. Çünkü Konyaspor zaten çok gol yerken, çok da gol atan bir ekipti." 

Hakemler, Şahin'i yine mutlu etmedi 

Basın Sözcüsü İbrahim Şahin, Fenerbahçe maçının etkisinden hala kurtulamadı. Konyaspor maçındaki hakemleri de iyi bulmadıklarını vurgulayan Şahin, "Biz galiba onlara derdimizi anlatamıyoruz. Ama önce sokakta, sonra da statta 20 bin seyirci onlara gereken cevabı vermişlerdir. Konyaspor maçında, Cem Papila yoktu ama arkadaşları vardı. Yine yönetimleriyle birlikte ortada bir görüntü vermediler. Hataların büyük çoğunluğu Trabzonspor aleyhineydi" yorumunu yaptı. 


</TEXT>
</DOC>
