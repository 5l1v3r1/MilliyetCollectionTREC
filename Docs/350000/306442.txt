<DOC>
<DOCNO> 306442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/soneko19.html </URL>
<DATE> 2005/01/14/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Türkiye, Avrupa'da en ucuz ülkeler grubunda... 
</HEADLINE>
<TEXT>

     Avrupa Karşılaştırma Programı'na katılan 32 ülke arasında Türkiye, fiyat düzeyi bazında 2002 yılında 'en ucuz' 5'inci, 2003 yılında ise 7'inci ülke oldu. 
     Satın Alma Gücü paritesiyle kişi başına gayri safi yurtiçi hasıla GSYİH hacim endeksi sıralamasında ise Türkiye, sonuncu sırada bulunuyor. 
     DİE, Avrupa Karşılaştırma Programına katılan 32 ülkeye dönük, gayri safi yurtiçi hasıla GSYİH ve hane halkı nihai tüketim harcaması düzeyinde satın alma gücü paritesiyle ile ilgili ekonomik göstergeler kapsamında, 2002 nihai ve 2003 yılı geçici sonuçlarını açıkladı. 
     Avrupa Birliği'ne AB üye 25 ülke ortalaması 100 olan 2002 yılı nihai ve 2003 yılı geçici sonuçlarına göre, en pahalı ülke sıralamasında, İsviçre 32 ülke arasında 139 puan birinci sırada yer alırken, bu ülkeyi Norveç ve Danimarka izledi. 
     2002 yılı nihai sonuçlara göre Türkiye ise 49 puan ile 5., 2003 yılı geçici sonuçlarına göre 51 puan ile 7. en ucuz ülke oldu. 
     Hane halkı nihai tüketim harcaması sıralamasında ise 2002 nihai ve 2003 yılı geçici sonuçlarına göre birinci Norveç olurken, bu ülkeyi İsviçre ve Danimarka takip etti. Türkiye 2002 yılında 52 ve 2003 yılında 55 puanla, hane halkı nihai tüketim harcaması düşük ülkeler arasında yer aldı. 
     
     SATIN ALMA GÜCÜ PARİTESİ 
     Bu arada satın alma gücü paritesiyle kişi başına gayri safi yurtiçi hasıla GSYİH hacim endeksi sıralamasında Türkiye, sonuncu sırada yer aldı. 
     Buna göre, AB ortalaması 100 olan kişi başına gayri safi yurtiçi hasıla GSYİH değeri, Türkiye için 2002 yılında 27 puan iken, 2003 yılında 28 puana yükseldi. 
     Satın alma gücü paritesiyle kişi başına GSYİH hacim endeksi sıralamasında 2002 yılında Lüksemburg 213 puan ile birinci olurken, bu ülkeyi Norveç, İrlanda, İsviçre ve Avusturya izledi. Türkiye, Bulgaristan ve Romanya'nın ardından sonuncu sırada yer aldı. 
     2003 yılı geçici sonuçlarına göre kişi başına GSYİH hacim endeksi sıralamasında, bir önceki yılda olduğu gibi Lüksemburg 215 ile birinci sırada yer alırken, bu ülkeyi Norveç, İrlanda, İsviçre ve Danimarka takip etti. Türkiye 2002 yılı nihai sonuçlarında olduğu gibi, Bulgaristan ve Romanya'nın ardından sonuncu oldu. 
     
</TEXT>
</DOC>
