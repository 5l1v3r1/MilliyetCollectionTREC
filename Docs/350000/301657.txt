<DOC>
<DOCNO> 301657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonspo26.html </URL>
<DATE> 2004/12/28/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
"Halı sahada spor yapmadan önce, sağlık kontrollerinizi yaptırın" 
</HEADLINE>
<TEXT>

     İzmir'de üniversite öğrencisi İbrahim Dur'un 22 ve Çankırı'da lise öğrencisi Ebubekir Cebeci'nin hafta sonunda halı sahada futbol oynarken kalp krizi geçirerek yaşamlarını yitirmeleri, bu tür sahalarda spor yapmanın taşıdığı riskleri gündeme getirdi. 
     Dokuz Eylül Üniversitesi DEÜ Tıp Fakültesi Kardiyoloji Anabilim Dalı Başkanı Prof.Dr.Sema Güneri, ''Halı saha kalp krizine yol açar'' demenin doğru olmadığını, ancak spor yapmadan önce mutlaka hekim muayenesi gerektiğini söyledi. 
     Güneri, AA muhabirine konuyla ilgili şunları söyledi 
     ''Özellikle ailesinde erken yaşta kalp krizi geçirmiş birey bulunan ya da sigara içenler, kalp hastalıkları uzmanına muayene olmalı. Ani ritm bozukluğu veya ani damar tıkanıklığı şeklinde bu vakalar ortaya çıkabilir. Göğüste ağrı ve yanma hissi oluştuğunda futbola hemen ara verilmeli.'' İzmir Sporcu Sağlık Merkezi Başhekimi Dr.Şaban Acarbay da halı sahalarda genellikle gerekli sağlık kontrolleri ve ısınma hareketleri yapılmadan maça başlandığını, bunun da üzücü sonuçlara yol açabildiğini kaydetti. 
     Dr.Acarbay, şunları söyledi 
     ''Isınmadan, dar alanda ve yüksek tempolu mücadele, kalp sorunu bulunanlarda bu durumu tetikliyor. Dinlenme araları bulamayan vücut, ardışık yüklenmelerle yeterince oksijenlenemiyor ve ölümle sonuçlanan durumlar ortaya çıkabiliyor. Kalp sorunu olmayanlar için de bu şartlarda yapılan spor ciddi sakatlıklar, kas yaralanmaları, kas yırtılmaları gibi riskler taşıyor. Standartlara uymayan halı saha zeminleri içsel ve dışsal travmalara yol açıyor.'' 
     
     ISINMANIN ÖNEMİ 
     Dr.Acarbay, halı sahada futbol oynamak isteyenlerin, profesyonel sporcu titizliğinde hareket ederek, spor fizyolojisinin gereklerini yerine getirmeleri gerektiğini bildirdi. 
     Acarbay, şöyle devam etti 
     ''Bütün gün yorulan insanlar, bir de yemek yedikten sonda halı sahada maça çıkıyor. Bu durum, son derece yanlış ve tehlikelidir. Zaman sınırlaması olduğu için de hiç ısınmadan maça başlanıyor. Halı saha işletmecileri, müşterilerine 30'ar dakikalık ücretsiz ısınma dilimleri sunmalıdır.'' 
     
     GOL KRALI TANJU 
     Galatasaray ve Fenerbahçe'nin unutulmaz golcülerinden eski milli futbolcu Tanju Çolak ise zaman zaman kendisinin de halı sahada maç yaptığını söyledi. 
     Çolak, ''Halı sahada top oynayanlar mutlaka genel sağlık kontrolü yaptırmalı. Isınmadan maça başlanmamalı, yemek yedikten en az 3 saat sonra sahaya çıkılmalı'' dedi. 
     
</TEXT>
</DOC>
