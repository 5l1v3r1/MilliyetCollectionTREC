<DOC>
<DOCNO> 326533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/spor/spo30.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



FUTBOL 

İlhan göze giriyor 
UZUN bir sakatlık dönemi geçirdikten sonra Hertha Berlin'e transfer olan İlhan Mansız yavaş yavaş kendine gelmeye başladı. Almanya'nın Bild Gazetesi, 9 Mart'tan itibaren yeni takımıyla antrenmanlara çıkan ünlü golcünün günden güne ilerleme sağladığını belirtip, "Türk yıldız yeniden büyülemeye başladı" başlığını kullandı. Ayrıca İlhan'ın "Bu sezon mutlaka forma giymek istiyorum" şeklindeki sözlerine de yer verildi. 

FUTBOL 

Ronaldo'ya milli destek 
BREZİLYA Milli Takımı Teknik Direktörü Carlos Alberto Parreira, Real Madrid'de hedef adam haline gelen Ronaldo'ya sahip çıktı. Tecrübeli teknik adam, "Biraz sıkıntı yaşıyor. Zamana ihtiyacı var. En kısa sürede herkesin görmeye alışık olduğu Ronaldo haline gelecektir. Zaten ben de kendisiyle görüşüp, moral vereceğim" dedi. Ronaldinho da milli takım arkadaşına destek çıktı. 

FORMULA 1 

Ferrari 2005 deneniyor 
FORMULA 1 Dünya Şampiyonası'nın ilk iki ayağından hüsranla ayrılan Ferrari takımı, 2005 model yeni aracını 3 Nisan'da Bahreyn'de koşulacak Grand Prix'ye yetiştirmek için hazırlıklarını sürdürüyor. Michael Schumacher ve Rubens Barrichello yeni aracı dün İtalya'daki Mugnello pistinde denedi. İki pilotun da araçla ilgili ilk izlenimlerinin olumlu olduğu öğrenildi. 

EL SAKA 

'Glasgow'a gidiyorum' 
KAYA ERBAK 

GENÇLERBİRLİĞİ'NİN başarılı savunmacısı El Saka yeni sezonda İskoçya'da top koşturmanın planlarını yapıyor. İskoçya'nın ünlü kulübü Glasgow Rangers ve İngiltere Premier Lig ekibi Fulham'dan teklif alan Mısırlı futbolcu gönlünün Glasgow'dan yana olduğunu söyledi. Sezon sonu serbest kalacak olan tecrübeli krampon, "Glasgow Rangers ile gerekli görüşmeler yapıldı. Fulham'dan da teklif aldım, ancak İskoçya'ya gitmek istiyorum" diye konuştu. 

KAYSERİSPOR 

Süper teklif 
KANADALI bir firma, Kayseri'deki katı çöp atıkları karşılığı kente 32 bin kişilik bir modern stat yapmak için Büyükşehir Belediyesi'ne teklif verdi. Belediye Başkanı Mehmet Özhaseki, "Stadın maketi hazırlandı. Yapım için GSGM ile anlaşma imzalanacak" dedi. 

VOLEYBOL 

Eczacıbaşı galip 
VOLEYBOL Bayanlar Ligi'nde Eczacıbaşı, Gaziantep Şahinbey Belediye'yi 3-1 yendi. Diğer sonuçlar şöyle 
TED Kolejliler - Karşıyaka 0-3 
T.Telekom - Fenerbahçe 3-0 
Dicle Üniv. - Emlak TOKİ 0-3 
Göztepe - Numunespor 3-1 
İst.Emlak Bank. - Beşiktaş 0-3 
Şişli - Yeşilyurt 0-3 
İller Bankası - Ank.SSK 3-0 

Filede bugün 

Akatlar Spor Salonu 
14.00 Beşiktaş - Halk Bankası 

ATLETİZM 

Kop çiftine izin yok 
SÜREYYA Ayhan'ın antrenörü Yücel Kop tarafından Atletizm Federasyonu'na gönderilen kamp programı sorun oldu. 6 aylık kamp programına onay vermeyen Federasyon Başkanı Mehmet Terzi, "Yanlış bir uygulama yapmak istemiyoruz" dedi. 

BOKS 

Keskin korkuttu 
ELAZIĞ'DA bisikletten düşen Fenerbahçeli milli boksör Samet Keskin 20 beyin kanaması geçirdi. Elazığ Orduevi önünde bisikletten düşen ve hastaneye kaldırılan Keskin'in durumunun iyi olduğu, bir süre gözlem altında tutulacağı bildirildi. 

TENİS 

Tenisseverler Dalyan Club'te 
1982'DE Fenerbahçe'de faaliyete geçen Dalyan Club, bu sezon iki tenis turnuvasına ev sahipliği yapacak. Dalyan Club'te, 26 Nisan - 8 Mayıs arasında 9. Geleneksel Ömer Akça, 16-28 Ağustos tarihlerinde de Dalyan Open Turnuvası'nı düzenlenecek. Turnuvalara 18 kategoride 600'e yakın sporcunun katılması bekleniyor. 



</TEXT>
</DOC>
