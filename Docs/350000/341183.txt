<DOC>
<DOCNO> 341183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun49.html </URL>
<DATE> 2005/05/10/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Rumlar, hastanelerinde tedavi olan Türklere de celpname gönderdi 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, Rumların mal-mülk konularıyla ilgili celpnamelerin ardından şimdi de tedavi olmak amacıyla Rum tarafındaki hastanelere giden Kıbrıslı Türklerin bu hastanelere olduğu iddia edilen borçlarına karşılık celpnameler göndermeye başladığını açıkladı. 
     Demokrat Parti DP Genel Başkanı Serdar Denktaş, BM Barış Gücü aracılığıyla bugün bakanlığa gönderilen celpnameleri geri gönderdiklerini bildirdi. 
     Serdar Denktaş başkanlığındaki DP heyeti, KKTC’nin 1. 
     Cumhurbaşkanı Rauf Denktaş’a nezaket ziyaretinde bulundu. 
     Ziyaret sırasında açıklamada bulunan Serdar Denktaş, "Barış Gücü’ne bu konularda araya girmemelerini söyleyerek, bütün gelen celpnameleri geri gönderdik. Ama vaziyet bu. Rum tarafı, nefes alabileceğimiz her girişimin önüne mutlaka engel çıkarmak için elinden geleni yapıyor" dedi. 
     Serdar Denktaş, Moskova’da Başbakan Recep Tayyip Erdoğan, BM Genel Sekreteri Kofi Annan ve Rum yönetimi lideri Tasos Papadopulos arasında yapılan üçlü görüşmenin sosyal içerikli bir görüşme olmasına karşın bugünkü bazı gazetelerde "çözüm için ümit ışığı" şeklinde lanse edilmeye çalışıldığına işaret etti. Denktaş, çözüme yönelik hiçbir ilerleme ve yeni bir girişimin bulunmadığını, buna karşın hala bazı çevrelerce halka boş yere ümit pompalanmaya devam edildiğini kaydetti. 
     
     RAUF DENKTAŞ’IN KONUŞMASI 
     KKTC’nin 1. Cumhurbaşkanı Rauf Denktaş da, Rumların sağlık konusunda da celpname göndermesiyle ilgili olarak, "Rumlar bugüne kadar ’bu kadar Türkü tedavi ettik’ diye propaganda yaptılar. İşte şimdi acısını çıkarttılar. Bunlar beklenen şeylerdir" dedi. 
     Çok zor bir dönemden geçildiğini ifade eden Denktaş, Cumhurbaşkanı Mehmet Ali Talat ile Başbakan Ferdi Sabit Soyer’in davayı iyi bildiklerini ve Rum’un kim olduğunu, ne olduğunu anlayarak hareket ettiklerini, bunun kendisini memnun ettiğini söyledi. 
     
     MOSKOVA’DAKİ ÜÇLÜ GÖRÜŞME 
     Moskova’da Erdoğan-Annan-Papadopulos arasında gerçekleşen üçlü görüşmeye de değinen Denktaş, bu görüşmede "sorunun çözüm yollarının açıldığı" yönünde bir hava yaratıldığını belirterek, "Biz bunları çok gördük. Rum’u iyi tanıyoruz, Rum’un siyasetini biliyoruz ve Rum’u, Amerika’nın İngiltere’nin ve şimdi Avrupa Birliği’nin getirmiş olduğu platformda, bizimle yeni bir ortaklık yapma ihtiyacı duymadığını görüyoruz" dedi. 
     Denktaş, "Böyle ’görüşmelerin yolu açıldı’ diye derhal kendi kendimizi kandırmayalım, halka yanlış mesaj vermeyelim, masaya oturmadan önce pazarlığınızı iyi yapınız. Masaya kiminle oturduğunuzu biliniz ve onlara da kiminle oturduklarını bildiriniz" diye konuştu. 
     Rauf Denktaş, Rumların 2005 yılını "EOKA Yılı" olarak ilan ettiklerine işaret ederek, adil ve kalıcı bir anlaşmanın nasıl sağlanabileceğini sordu ve "Bu iş 2005 Eoka Yılı’nda olmaz. 21 bin EOKA’cıya madalya verme yılında olmaz. Dünyaya bunu anlatmanız, Rum’un sicilini ortaya koymanız lazım" dedi. 
     Rauf Denktaş, cumhurbaşkanlığı seçimleriyle ülkede yeni bir dönem başladığını ifade ederek, özetle şöyle konuştu 
     "Yeni bir dönem başlamıştır. Halkın istediği bir değişiklik olmuştur. Ben kendi şahsıma söyleyeyim, buna gönüllü olarak yardımcı oldum. Çünkü, halkın, başta ne değişirse değişsin Rum’da hiçbir şeyin değişmeyeceğini görmesini istedim. Türkiye’de de ’barışa engel Denktaş’tır’ diyen takıma, bunu göstermek istedim. Kuzey Kıbrıs Türk Cumhuriyeti vardır, var olacaktır, bunu Rum’un anlaması gerekir. Halka devretmiş olduğumuz Cumhuriyet, Kıbrıs Türklerinin güvenlik, siyasi ve ekonomik açıdan ulaşabileceği en yüksek mertebedir." Kıbrıs’ta iki taraf arasında uzlaşmanın ancak eşit ve kalıcı şartlarda olabileceğinin altını çizen Denktaş, "Annan Planı uygulanmış olsaydı, bugün bize ihbarname gönderen Rum, polisiyle gelip bizi kulağımızdan tutup sokağa atmaya başlayacaktı, kavga çıkacaktı. 
     Annan Planı’nın uygulanması demek Türk ile Rum’u çatıştırma demektir. 
     Bu çatışmada, Türkiye’de adadan çıkacağına göre, galip olacak olan Rum tarafıdır. Hayal içinde yaşamayalım, sadece ’Papadopulos uzlaşmazdır’ diyerek kendi kendimizi kandırmayalım. Yüzde 75 Rum bu adamın siyasetini gütmektedir" ifadesini kullandı. 
     
</TEXT>
</DOC>
