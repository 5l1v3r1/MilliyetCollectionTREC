<DOC>
<DOCNO> 324128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur11.html </URL>
<DATE> 2005/03/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
150 bin YTL'lik tampon bezi davası 
</HEADLINE>
<TEXT>

     Özgür CEBE DHA 

      DİYARBAKIR Dicle Üniversitesi Tıp Fakültesi Hastanesi'nde yaptığı sezaryenle doğum sırasında, karnında tampon bezi unutulan Fatma Kolsuz'un ameliyatı yapan doktor ve rektörlük aleyhine Asliye Hukuk Mahkemesi'nde açtığı 150 milyar liralık tazminat davasına devam edildi. Hakim, ameliyatta kusur oranının tespiti için İstanbul Adli Tıp Kurumu'ndan istenen raporların beklenmesine karar vererek, duruşmayı erteledi. 
     Eşi Turan Kolsuz, Toptancılar Sitesi'nde işçi olarak çalışan Fatma Kolsuz, 2001 yılında Dicle Üniversitesi Tıp Fakültesi Hastanesi'nin Doğum Ünitesi'nde, sezaryenle doğum yaptı. Doğumdan sonra ağrıları geçmeyen Fatma Kolsuz, tekrar başvurduğu üniversite hastanesinde, görevli doktor tarafından ağrı kesici ilaç yazılarak evine gönderildi. Ağrıların bir türlü dinmemesi üzerine Fatma Kolsuz, bu kez SSK Hastanesi'ne başvurdu. Burada yapılan tetkiklerde, Fatma Kolsuz'un karnında, ameliyat sırasında iki tampon bezi unutulduğu ortaya çıktı. Ameliyata alınan Kolsuz'un, bağırsağının bir bölümü bezin yapışması sonucu zarar gördüğü için kesildi. Ayrıca, rahminin de zarar gördüğü ve bundan sonra anne olamayacağı bildirildi. Bunun üzerine, Fatma Kolsuz, ameliyatı yapan Dr. Ömer Yanıkkaya ile Dicle Üniversitesi Rektörlüğü aleyhine, 130 bin YTL 130 milyar lira manevi, 20 bin YTL 20 milyar lira maddi olmak üzere 150 bin YTL'lik 150 milyar lira tazminat davası açtı. 
     Davaya, bugün 1'inci Asliye Hukuk Mahkemesi'nde devam edildi. Duruşmaya katılan Fatma Kolsuz, ameliyatı, olay tarihinde son sınıf öğrencisi olan Ömer Yalınkaya'nın yaptığını ileri sürdü. Kolsuz, "Ameliyatı uzman doktor Ahmet Yalınkaya'nın yapması gerekirken, o tarihte öğrenci olan kardeşi Ömer'e yaptırdı'' dedi. 
     Hakim, kusur tespiti için İstanbul Adli Tıp Kurumu'ndan istenen raporların beklenmesine karar verip duruşmayı erteledi. 
     
</TEXT>
</DOC>
