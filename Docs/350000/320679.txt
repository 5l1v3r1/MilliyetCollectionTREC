<DOC>
<DOCNO> 320679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/soneko18.html </URL>
<DATE> 2005/03/04/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Venezüella OPEC'in üretimi yeterli, artırılmasına gerek yok 
</HEADLINE>
<TEXT>

     Venezüella Devlet Başkanı Hugo Chavez, rekor seviyelere yükselen petrol fiyatlarını düşürmek için petrol ihraç eden ülkeler örgütü OPEC'in üretimi artırmasının söz konusu olmadığını söyledi. 
     Hindistan ziyareti sırasında gazetecilerin sorularını cevaplandıran Chavez, petrol fiyatlarındaki son yükselişlerde OPEC'in sorumluluğunun bulunmadığını savunarak, ''Biz sadece piyasanın yapısıyla ilgileniyoruz. Piyasa koşullarına bakıyoruz. OPEC'in üretimi yeterli. İran'daki toplantıda artırılmasına gerek yok'' şeklinde konuştu. 
     Chavez, ABD'ye petrol satışının durdurulup durdurulmayacağının sorulması üzerine de ''Böyle birşey yok. ABD çılgınlık yapmadıkça ve saldırganlık göstermedikçe durdurmayacağız'' dedi. 
     ABD, günlük 3 milyon varilin üzerindeki petrol üretimiyle dünyanın beşinci büyüğü olan Venezüella'nın en büyük alıcısı konumunda bulunuyor. 
     Chavez'in Hindistan ziyaretinde yapacağı görüşmelerle, petrol satışında ülkesinin ABD'ye bağlılığını azaltmaya çalışması bekleniyor. 
     
</TEXT>
</DOC>
