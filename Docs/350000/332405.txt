<DOC>
<DOCNO> 332405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/spor/spo11.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter'e mucize gerek 
</HEADLINE>
<TEXT>


Hafta sonu Bologna'yı eksik bir kadroyla 1-0 yenen Inter'in Milan'ı elemesi için mucize gerek. Ama berabere kalması ya da tek farklı kazanması Milan'ı da üzmeyecektir. 


İlk maçta Inter'in çok önemli oyuncularının sakat olması, Milan'ın rahat bir galibiyet almasına ve hatta yarı finali de büyük ölçüde garantilemesine neden oldu. Ama Mancini, bu kez ilk maçtaki kadar alternatifsiz değil. Türk futbolseverler yine Emre'yi izleyemeyecekler, Alvaro Recoba da yok, ama Adriano, Veron, Stankovic ve Favalli Milan'a karşı oynayabilecek durumdalar. 
Hafta sonu sakatlığı nedeniyle Brescia'ya karşı forma giyemeyen Paolo Maldini, Inter'e karşı da yok. Kakha Kaladze'nin de maça yetişmesi zor. Brescia'ya karşı cezaları nedeniyle oynayamayan Brezilyalı Kaka ve Hollandalı Stam ise ilk 11'deki yerlerini alacaklar. 

Maçın rakamı 1 
Serie A'nın lideri AC Milan'ın bu sezon iki veya daha farklı kaybettiği maç sayısı... AC Milan'ın, 2004-2005 sezonunda 45 resmi maçta birden fazla farkla mağlup olduğu tek maç Udinese'ye İtalya Kupası'nda 4-1'le boyun eğdiği mücadele idi. 


</TEXT>
</DOC>
