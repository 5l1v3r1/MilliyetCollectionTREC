<DOC>
<DOCNO> 324968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/siyaset/siy03.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Delil sunacaktı ama... 
</HEADLINE>
<TEXT>


Altınbaş davasında 7 yıldır yargılanan polislerden Orhan, "Gelecek duruşma önemli deliller sunacağım" dedi. Duruşma çıkışında ise muhabirimize saldırdı 


Hacettepe Üniversitesi öğrencisi Birtan Altınbaş'ı işkenceyle öldürdüğü iddiasıyla 7 yıldır yargılanan polislerden Hasan Cavit Orhan, "Gelecek duruşma önemli deliller sunacağım" dedi. Duruşma çıkışında da Milliyet Foto Muhabiri Serdar Özsoy'un fotoğraf çekmesini engellemek için müdahalede bulunan Orhan, "Bacaklarını kırarım, p..." diyerek saldırıda bulundu. 
Duruşmaya, Yargıtay 1. Ceza Dairesi'nin cezalarında 'faili belli olmayacak şekilde adam öldürme' nedeniyle yapılan yarı oranında indirimin kaldırılmasını istediği Dedeoğlu ve Orhan katıldı. Altınbaş Ailesi'nin avukatı Oya Aydın, Yargıtay'ın bozma kararına uyulmasını, yüksek ceza alacak sanıkların kaçma ihtimalleri bulunduğunu belirterek, tutuklanmalarını talep etti. 
Dedeoğlu'nun avukatı Recep Onaran da Altınbaş'ın grevi ve kendine zarar vermeye çalışması nedeniyle öldüğünü iddia etti. Müvekkilinin beraatını isteyen Onaran, mahkemenin Yargıtay kararına uymamasını istedi. 
Orhan'ın avukatı Mehmet Emin Bağcı da eski ABD'li bakan Colin Powell'ın davaya ilişkin Abdullah Gül'e geçen yıl gönderdiği mektubu ve duruşmayı izlemeye gelen yabancı heyetleri kastederek, "Geçen yıl emperyalistler yüce yargımızı etkilemek üzere toplanmışlardı" dedi. 
Orhan, "Gelecek duruşma önemli deliller sunacağım" derken, Dedeoğlu , "Kaçma gibi bir durumumuz olamaz" dedi. Mahkeme, tutuklama talebini reddederek duruşmayı 29 Nisan'a erteledi. 

Muhabirimize küfür 

Milliyet Muhabiri Serdar Özsoy fotoğraf çekmek isterken Hasan Cavit Orhan'ın küfürlü saldırısına uğradı. Başsavcı Boyrazoğlu ise , "Fotoğraf çekmeyin talimatı vermedim" dedi. 


</TEXT>
</DOC>
