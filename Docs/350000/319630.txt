<DOC>
<DOCNO> 319630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy10.html </URL>
<DATE> 2005/03/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
CHP, Ankara'daki ulaşım zammıyla ilgili rekabet kurumuna başvurdu 
</HEADLINE>
<TEXT>

     CHP Ankara İl Başkanı Hakkı Suha Okay, Parti Meclisi üyeleri Levent Gök ve Fazıl Güleken ile Ankara'daki ulaşım zammıyla ilgili olarak Rekabet Kurumu'na başvuruda bulundu. 
     Okay, yaptığı yazılı açıklamada Ankara'da 1 Ocak 2005 tarihinden itibaren geçerli olmak üzere toplu taşıma ücretlerine ''Hiçbir haklı gerekçe olmaksızın'' yüzde 33 oranında zam yapıldığını ifade etti. Toplu taşımacılığın temel bir kamu hizmeti olduğunu belirten Okay, yapılan zammın dar ve orta gelirli vatandaşları ekonomik olarak sıkıntıya soktuğunu kaydederek, açıklamasında şu görüşlere yer verdi 
     ''Aynı dönemde çalışan ve emeklilerin maaş ve ücretlerine yüzde 10 civarında artış yapılırken toplu taşımaya yüzde 33 zam yapılması keyfi bir uygulamadır. Büyükşehir Belediyesi yönetimi haksızlık ve adaletsizlik dolu Ankara halkına bedava diyerek sunduğu iane dağıtım yöntemiyle, gösterişli açılışların, gündüz vakti düzenlenen havai fişek partilerinin, konserlerin, sirklerin faturasını yaptığı zamlarla halkımıza ödetmektedir.'' Rekabet Kurumu'nun aşırı fiyat uygulayan ''tekel'' konumundaki kuruluşların eylemlerini denetlemek durumumda olduğuna dikkati çeken Okay, ''Aşırı zammın tekel durumunun kötüye kullanılması'' anlamına geldiğini belirtti. 
     Okay, Rekabet Kurumu'nun 2001 yılında, Ankara Büyükşehir Belediyesi'ne bağlı Belko şirketinin fahiş fiyatla kömür sattığı iddiasıyla yapılan şikayetle ilgili olarak ceza uygulamasına gittiğini anımsattı. Hakkı Suha Okay, ulaşım zammıyla ilgili başvurularında EGO aleyhine soruşturma açılmasını, ceza verilmesini ve tedbir alınmasını istediklerini kaydetti. 
     
</TEXT>
</DOC>
