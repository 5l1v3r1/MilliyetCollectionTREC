<DOC>
<DOCNO> 340866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sondun27.html </URL>
<DATE> 2005/05/09/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Aşırı sağcı Yahudilerin Haremüşşerif'e geleceği Kudüs'ü karıştırdı... 
</HEADLINE>
<TEXT>

     Radikal dinci Yahudilerin Haremüşşerif’e geleceği beklentileri nedeniyle Kudüs’te, Haremüşşerif’i korumak amacıyla toplanan yüzlerce Müslüman, güvenlik güçlerinin engellemesini protesto etmek amacıyla gösteri yaptı. 
     Müslümanlar, Eski Kent’in Şam kapısı yakınlarında tekbir getirdi, öğle namazını sokakta kıldı. 
     İsrail polisi, Eski Kent çevresinde dün geceden itibaren mevzilenmeye başladı. Eski Kent’in işlevsel 7 kapısının her biri önüne yüzlerce polis yığıldı. Müslümanların girdiği Şam Kapısı ve çevresi ise yüzlerce sınır polisi ve emniyet görevlisince abluka altına alındı. 
     İçişleri Bakanı Gideon Ezra ve İsrail Emniyet Müdürü Moşe Karadi, camiye girmek isteyenlere yaş sınırı getirdi. Buna göre, 45 yaşın altındaki erkeklerin Mescid-i El Aksa’ya girişine izin verilmedi. 
     İçinde kamera bulunan zeplin de gösteri yapılan alana taşındı ve gösteri boyunca havadan gelişmeler izledi. 
     Sultan Süleyman Caddesi üzerinde toplanan Kudüslü Müslümanlar, El Aksa’yı korumak için toplandıklarını belirterek, tekbir getirdi. 
     Gösteriyi düzenleyen İslami Hareket’in önderlerinden Şeyh Kemal Hatip, yaptığı konuşmada "Buraya Mescid-i Aksa’yı korumaya geldik. 
     Bağdat’tan Ankara’ya, Riyad’dan Kahire’ye tüm Müslümanlar buraya geliyor. Tüm dünya duysun ki Mescid-i Aksa Yahudilerin değil Müslümanlarındır. Hiçbir şekilde Mescid-i Aksa’ya giremezler" dedi. 
     Gösteriye katılanlar, "Mescid-i Aksa mübarektir... Kanımız canımız sana feda" sloganları atıp, öğle namazını cadde üzerinde kıldı. 
     Gösterisi, öğle saatlerinde olaysız sona erdi. Eski Kent’in içinde, polisle bazı Müslümanlar arasında tartışmalar ve itiş-kakışlar yaşandığı ve aralarında polislerin de bulunduğu 10’dan fazla kişinin ufak yaralar aldığı da bildirildi. 
     
     GÖSTERİLERİN GEREKÇESİ 
     Doğu Kudüs’te gerilimli saatlere neden olan gösteriler, aşırı sağcı Yahudi Revava grubunun Haremüşşerif’e on binlerce kişiyi toplayacağı haberleriyle başladı. 
     Revava, İsrail devletine Yahudiliğin ulusal onur ve değerlerini kazandırmayı amaçlayan bir grup olarak biliniyor. 
     Iyar ayının ilk günü olan bugün Yahudi tarihine göre, Kral Süleyman’ın, Tapınak Dağı olarak da adlandırılan Haremüşşerif’te, Birinci Tapınağın inşaatına başladığı gün olarak biliniyor. 
     Revava grubunun, Iyar ayının ilk günü Haremüşşerif’e geleceği söylentileri çıkmış, polis, Yahudileri de bölgeye sokmama kararı almıştı. Grup, Haremüşşerif’e gelmedi. 
     
</TEXT>
</DOC>
