<DOC>
<DOCNO> 341977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sontur17.html </URL>
<DATE> 2005/05/12/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Okula gitmemek için kendini bıçakladı .. 
</HEADLINE>
<TEXT>

     Konya’da kavgada bıçaklandığını söyleyen lise öğrencisinin, okula gitmemek için hastaneden rapor alabilmek amacıyla kendini bıçakladığı öne sürüldü. 
     Edinilen bilgiye göre, arkadaşları tarafından özel bir taksi ile Konya Numune Hastanesi’ne getirilen Meram Ticaret Lisesi öğrencisi R.Y 15 , kavga ettiği bir kişi tarafından bıçaklandığını söyledi. 
     Baldırından hafif bıçak yarası olan R.Y’nin kendisini bıçakladığını öne sürdüğü kişinin eşkali ve olay ile ilgili anlattıklarının çelişkili olması polisi şüphelendirdi. R.Y’nin, ısrarlı sorular üzerine, okula devamsızlık hakkının dolduğunu ve rapor alarak okula gitmemek için kendisini bıçakladığını söylediği öğrenildi. 
     Beyazıt Mahallesi’ndeki Beyazıt Parkı içinde kendisini bıçakla hafif yaraladıktan sonra kent merkezine kadar yürüdüğünü anlatan R.Y, daha sonra arkadaşları ile birlikte bindiği özel bir otomobille hastaneye geldiğini anlattı. 
     Baldırındaki yaraya yapılan tıbbi müdahalenin ardından R.Y, Konya Emniyet Müdürlüğü Çocuk Şubesi Müdürlüğü ekiplerine teslim edildi. 
     
</TEXT>
</DOC>
