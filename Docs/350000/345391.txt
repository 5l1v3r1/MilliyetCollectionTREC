<DOC>
<DOCNO> 345391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo11.html </URL>
<DATE> 2005/05/24/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Miami Heat, play-off serisinin ilk yenilgisini aldı... 
</HEADLINE>
<TEXT>

     ABD Profesyonel Basketbol Ligi’nde Doğu Konferansı final serisi ilk maçı TSİ bu sabaha karşı yapıldı. 
     Doğu Konferansı’nda normal sezonu ilk sırada tamamlayan Miami Heat, Play-off serisinin ilk turu ve çeyrek final müsabakalarında rakiplerini 4-0’la geçerken, konferans finalinin ilk maçında yenilmekten kurtulamadı. 
     Geçen yılın şampiyonu Detroit Pistons, deplasmanda Heat’i 90-81 yenerek seriye iyi bir başlangıç yaptı. 
     Pistons’ta ilk beşte forma giyen tüm oyuncular çift haneli rakamlara ulaşırken, rakip potaya 20 sayı atan ve 10 da ribaunt alan Rasheed Wallace, takımının en skoreri olmayı bildi. 
     Chauncey Billups’ın 18 sayıyla oynadığı karşılaşmada Heat potasına 16 sayı gönderen ve 5 de asist yapan Richard Hamilton galibiyette 
     etkiliydi. 
     Play-off serisinin ilk yenilgisini alan Miami Heat’te ise özellikle Damon Jones ve Udonis Haslem’in kötü performansları gözlerden kaçmadı. 
     Heat’te Eddie Jones 22 sayı, 8 ribaunt ve 3 asistle mücadeleyi tamamlarken, dev pivot Shaquille O’Neal 20 sayı ve 5 ribauntla sahadan ayrıldı. Dwayne Wade ise rakip potaya bıraktığı 16 sayıyla skora katkı sağlamasına karşın takım arkadaşlarıyla birlikte yenilgiyi engelleyemedi. 
     
</TEXT>
</DOC>
