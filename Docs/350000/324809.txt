<DOC>
<DOCNO> 324809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonsiy34.html </URL>
<DATE> 2005/03/18/ </DATE>
<TIME> 21.42 </TIME>
<AUTHOR>  </AUTHOR>
<HEADLINE>
Abdullah Gül "Türkiye'de reform süreci devam edecek" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'de reform sürecinin devam edeceğini vurgulayarak, hükümetin bu konudaki kararlılığının çok kesin olduğunu söyledi. 
     AK Parti İl Başkanlığı Siyaset Akademisi 3. eğitim döneminin ilk dersini veren Gül, son günlerde, ''reformların yavaşladığı, geriye gidildiği'' gibi bazı tereddütlerin dile getirildiğine işaret ederek, bunların hiçbirinin doğru olmadığını, AB konusunun, hükümetin öncelikli gündeminde olan bir konu olduğunu kaydetti. 
     Kritik eşiği aştıklarını, ancak yapılması gerekenlerin hala yüzde yüzünü yapmış durumda olmadıklarını ifade eden Gül, reformların en iyi şekilde uygulanmasının önemini vurguladı. 
     Gül, insan hakları, demokratikleşme gibi konularda kimsenin herhangi bir talepte bulunmasına gerek olmadığını, bir ülkenin liderlerinin, AB ile ilgili olsun ya da olmasın, zaten bunları hayata geçirmek zorunda olduğunu belirterek, ''Dışarıdan bize empoze edilen, inanmadığımız işler yapıyor değiliz'' dedi. 
     Demokratikleşme sürecinin sadece Türkiye'de değil, tüm bölgeye yayılması ve tüm Müslüman ülkelerde bu yönde hareketler olması ümidini dile getiren Gül, müzakerelerin süresinin Türkiye'nin performansına bağlı olduğunu ve bu sürede yapılacak çok iş bulunduğunu kaydetti. 
     Gül, bölgeler arası farklılıkları kaldıracak birçok program uygulanacağını, gelecek dönemde bu konudaki AB fonlarının çok daha artacağını, 10 milyar avro civarında karşılıksız fon geleceğini söyledi. 
     AB sürecinde hem Türkiye, hem de Türk halkının çok şey kazandığına işaret eden Gül, bu süreçte AK Parti olarak son yıllarda sağladıkları başarılardan gurur duyduklarını ve aynı kararlılığı sürdüreceklerini vurguladı. 
     
</TEXT>
</DOC>
