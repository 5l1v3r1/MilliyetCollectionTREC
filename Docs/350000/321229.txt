<DOC>
<DOCNO> 321229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sondun17.html </URL>
<DATE> 2005/03/06/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Denktaş, aklındaki cumhurbaşkanı adayını açıkladı... 
</HEADLINE>
<TEXT>

     KKTC Cumhurbaşkanı Rauf Denktaş, 17 Nisan'da yapılacak Cumhurbaşkanlığı seçiminde aday olarak aklından geçen kişiyi, isim vermeden, tarifleriyle Müsteşarı Ergün Olgun olarak açıkladı. 
     Cumhurbaşkanı Denktaş, İstanbul'dan dönüşünde Ercan Havalimanı'nda, gazetecilerin soruları üzerine, Cumhurbaşkanlığı seçimi konusunda şunları söyledi 
     ''Cumhurbaşkanlığı seçiminde aklımda olanı söylememi kimse istemiyor, yahut çoğu istiyor da ben söylemiyorum. Ama ortada benimle çalışmış, yıllarını vermiş, tüm dosyaları bilen, partiler üstü kalabilmiş, dış dünyayla çok iyi ilişkileri olan, 'evet efendimci' olmayan, karakter sahibi, bilgi sahibi ve hakikaten toparlayıcı bir isim var. İsmini söylememe lüzum yok, herkes anlamıştır. 
     Mademki başkası üzerinde duramıyorlar, durmuyorlar, bu bütün partilerin üstünde, tümünün kabul edebileceği bir şeydir ve hemen hemen yüzde 50-50 ikiye bölünmüş olan halkın tatmin edilmesi için de güzel bir ara yoldur diye düşünüyorum. Herkesin güveni olur, Türkiye'nin güveni var ve büyük bir yardımcı olur diye düşünüyorum.'' 
     
     ''RUM, BİZE ZARAR VERMEK İÇİN ELİNDEN GELENİ YAPIYOR'' 
     Denktaş, ''Rumların, Avrupa Birliği'ne AB sahte üyeliği ve sahte meşru Kıbrıs hükümeti unvanı altında Kıbrıslı Türklere ve Türkiye'ye zarar vermek için ellerinden geleni yaptığını'' belirterek, ''buna, bağımsızlığa ve egemenliğe sahip çıkılarak cevap verilmesini'' istedi. Denktaş, AB'ye karşı olmadıklarını, ancak AB'nin kendilerine karşı ''silah'' olarak kullanılmasını hazmedemediklerini söyledi Anadolu halkının Kıbrıs'ı feda etmek niyetinde olmadığını kaydeden Denktaş, ''Bize Kıbrıs'ı feda ettirmek isteyenler varsa, bunu bilsinler ki, bunu yapanlar Türk milletinin yüzüne bakamayacaklardır. Bağımsızlığımızı korumaya devam etmek mecburiyetindeyiz, başka çare yoktur'' dedi. 
     Cumhurbaşkanı Denktaş, Türkiye'nin 1960'ta tescil edilmiş stratejik haklarını dikkate alan anlaşmaların tamamen göz ardı edilerek bir Annan Planı'nın ortaya konulduğunu kaydetti ve ''Hedef Türkiye'yi adadan çıkarmak, bizi Rumların elinde bir azınlık olarak bırakmak. Kıbrıs'ı AB yoluyla, AB'nin stratejik çerçevesine almak'' dedi. 
     Bu planı bozmanın ve haklarını korumanın tek yolunun KKTC'ye sahip çıkmak ve bu konuda herhangi bir taviz vermemek olduğunu ifade eden Denktaş, ''uzlaşma yanlısıyız'' demekle meselenin halledilemeyeceğinin Rum tarafından son gelen açıklamalarla da artık kanıtlandığını söyledi. 
     
     ''TÜRKİYE'NİN RUMLARI TANIMAMASI HAKKIDIR VE YASALDIR' 
     Denktaş, Kıbrıs'ta bir anlaşmanın Kıbrıslı Türklerin diretmesi ve Türkiye'nin Rum tarafını tanımaması sayesinde olabileceğini söyledi. Denktaş, ''Rum tarafının ancak o zaman, Türkiye'nin tanımamaya devam ettiğini ve AB'nin de bunu sonuna kadar kabul ettiğini gördüğü taktirde bize ihtiyacı olacaktır. Yoksa şimdi ihtiyacı yoktur düşüncesiyle yoluna bildiği gibi devam etmektedir ve edecektir'' diye konuştu. 
     Bir soru üzerine, Rum Dışişleri Bakanı Yorgo Yakovu'nun ''Türkiye'nin Ankara Anlaşması'nı genişleten protokolü imzalamakla Güney Kıbrıs'ı tanıyacağı'' sözlerini değerlendiren Denktaş, ''Rumlar kendi akıllarıyla bayram yapmaya devam edeceklerdir'' dedi. 
     ''KKTC'yi tanıyan ve desteklemeye devam eden Türkiye'nin bu protokol nedeniyle ne yapacağına kendisinin karar vereceğini'' belirten Denktaş, Türkiye'nin ''Ben Kıbrıs'ta müşterek bir hükümet olmadan Rum idaresini 'meşru hükümet' olarak tanımayacağım'' şeklindeki niyet beyanının tanımamak için yeterli olduğunu söyledi. 
     İşbirliği yapılabileceğini, ama ''tanımayacağım'' diyen bir ülkenin tanımış addedilemeyeceğini kaydeden Denktaş, Türkiye'nin ''Kıbrıs Cumhuriyeti''ni tanımamasının 1960 anlaşmalarından kaynaklanan bir hakkı ve yasal olduğunu ifade etti. Denktaş, şöyle konuştu 
     ''Türkiye tanıma noktasına ne zaman gelir 'AB'ye artık üye oluyorsun, yarın üye olacaksın, ama şu pürüz var, Kıbrıs'ı henüz tanımadın' dedikleri an mesele ortaya gelir. Bunu İngiliz hukukçular da, diplomatlar da, AB yetkilileri de söylemektedir. Dolayısıyla 10-15 yıl sonra Türkiye üye olacaksa, o an 'Kıbrıs'ı tanı' demek mecburiyeti hasıl olur. O güne dek Kıbrıs'ta anlaşma olmuşsa olmuştur, olmamışsa olmamıştır, ona göre hareket edilir.'' Denktaş, ''Türkiye'nin sahte, terörizmden arta kalan, eli kanlı ve Akritas Planı'nın yapımcısı Tasos Papadopulos'un Rum idaresini tanımak zorunda olmadığını'' söyledi. Denktaş, Rum idaresinden, Kıbrıs'ta gerçekten uzlaşma istiyorsa 1963-1974 arası Kıbrıslı Türklere yaptıklarının tazminatını artık düşünmeye başlamasını, yaptıkları için özür dilemesini ve soykırım yapanları ortaya çıkarmasını istedi. 
     
</TEXT>
</DOC>
