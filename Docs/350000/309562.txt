<DOC>
<DOCNO> 309562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonsiy02.html </URL>
<DATE> 2005/01/26/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Deniz Kuvvetleri'nde şimdi de "pul" davası 
</HEADLINE>
<TEXT>

     GÖKÇER TAHİNCİOĞLU Ankara 

Eski Deniz Kuvvetleri Komutanı Oramiral İlhami Erdil'in kızı ve eşi ile birlikte yargılandığı davanın dosyası farklı bir "yolsuzluk" davasına zemin oluşturdu. Deniz Kuvvetleri Komutanlığı DKK Askeri Savcılığı, Erdil'in komutanlığı sırasında oluşturulan Satın Alma Komisyonu'nda görevlendirilen 10 subay ve astsubay hakkında ihalelerde usulsüzlük yaptıkları ve Nakit Saymanlığı'na toplam 44 bin 396 YTL'lik "pul" parasını yatırmadıkları iddiasıyla dava açtı. 
     Genelkurmay Askeri Savcılığı, Erdiller hakkındaki davanın soruşturmasını yürütürken, 19 Nisan 2004'te dosyanın bir bölümünü DKK Askeri Savcılığı'na gönderdi. Savcılık, ayrılan dosyaya ilişkin soruşturmayı 5 Ağustos 2004'te tamamladı. Davanın görülmesine de DKK Askeri Mahkemesi'nde başlandı. 
     İddianamede, 1999 - 2001 arasında oluşturulan DKK Satın Alma Komisyonu üyelerinin sadece geçici görevli olarak görev yaptıklarına dikkat çekildi. "Emir"le görevlendirilen komisyonun daimi olmadığı, bir çalışma yerinin ve sekreteryasının bulunmadığının anlatıldığı iddianamede, satın alma faaliyetlerini fiilen DDK Destek Kıtaları İkmal Kısım Amirliği'nin yürüttüğü anlatıldı. 
     İddianamede, sözkonusu tarihlerde İkmal Kısım Amiri görevini yürüten emekli Deniz İkmal Yarbay Hasan Tanju Türk'ün, herhangi bir yetkisi bulunmamasına rağmen satın alma işlemlerini, komisyondan üyelerinin görevlerini yapmamalarından faydalanarak gerçekleştirdiği anlatıldı. 
     
     Pul parası 
     İddianamede, komisyon üyelerinin çarşı pazarlığına çıkmadıkları, yapılan ihalelerin dosyaları içerisinde sahte kaşe ve teklif mektupları bulunduğu, alınması istenilen malzemenin çoğunlukla aynı firmalardan son derece pahalı fiyatla temin edildiği vurgulandı. İddianamede, ihale yerine çarşı pazarlığı usulü ile alım yapılabilmesi için alımların küçük parçalara bölündüğü, ödenek limitleri aşıldığı, ihale tekliflerinde tarih bulunmadığı kaydedildi. Satın Alma Komisyonu'nda görevli 3 yüzbaşı, 1 üsteğmen, 6 astsubayla, 5 sivil personelin "görevini kötüye kullanmaktan" 3 yıla kadar hapis istemiyle yargılanmaları istendi. 
     
     Erdil'in kristalleri 
     İddianamede, Erdil hakkında açılan davanın iddianamesinde yer alan, Beymen'den alınan kristallere de yer verildi. Erdil'in eşi Füsun Erdil'in Beymen'den 30 Kasım 2000'de kristal eşyalar aldığı, bunların parasının, emekli Yarbay Türk tarafından Bilsan Billuriye firmasına ödettirildiği anlatıldı. Firmanın, Beymen'e 3 milyar 117 milyon lira 3117 YTL ödeme yapmasına rağmen, DKK'ya 6 milyar 992 milyon liralık 6992 YTL fatura kestiğinin anlatıldığı iddianamede, Türk'ün, görevini kötüye kullanmak suçundan yargılanması ve meydana gelen 3 milyar 875 milyon liralık 3875 YTL zararı ödemesi talep edildi. 
     
</TEXT>
</DOC>
