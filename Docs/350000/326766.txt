<DOC>
<DOCNO> 326766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur31.html </URL>
<DATE> 2005/03/24/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İlkbahar artık geldi, sıcaklıklar 8 derece yükseliyor 
</HEADLINE>
<TEXT>

     Türkiye'nin kuzeyini ve doğusunu etkileyen kar yağışı yurdu terk ediyor. Hafta sonu Marmara, Karadeniz ve Ege'de yer yer yağmur beklenirken, tüm bölgelerde hava sıcaklığının 8 dereceye kadar artmasıyla bahar yüzünü gösteriyor. İstanbul, Ankara ve İzmir cumartesi günü sağanak yağışlı, Ankara pazar günü yağmurlu. 
     Hava sıcaklığı tüm yurtta 8 derece kadar artacak. Sıcaklıklar İstanbul'da 16, Ankara'da 17, İzmir ve Adana'da 21, Antalya'da 22, Samsun'da 15 ve Erzurum'da 5 dereceye kadar çıkacak. Erzurum'da uzun süredir ilk kez sıcaklıklar 0 derecenin üzerinde hissedilirken, -20 derecelerde seyreden gece sıcaklıkları da -9 dereceye kadar yükselecek. 
     YARIN Orta ve Doğu Karadeniz'in kıyısı karla karışık yağmurlu, iç kesimleri kar yağışlı. Kar yağışı Erzurum-Kars bölümüyle Doğu Anadolu'nun doğusunda da etkili olduktan sonra yurdu terk ediyor. Marmara parçalı bulutlu, diğer yerler az bulutlu. Marmara ile yurdun iç kesimlerinde sabah saatlerinde yoğun olmak üzere sis görülecek. 
     CUMARTESİ günü Marmara'nın doğusu İstanbul , Ege ve Batı Karadeniz'in iç kesimlerinde sağanak yağış bekleniyor. Karadeniz'de ise yağmur var. Diğer yerlerde gökyüzü az bulutlu... 
     PAZAR günü ise Ankara-Kastamonu-Bolu çevresi öğleden sonra sağanak yağış alırken, Trakya akşam saatlerinde yağmurlu. Yağmur Artvin-Rize arasında da yağacak. Yurdun güneyi az bulutlu, kuzeyi ise parçalı bulutlu... 
     
</TEXT>
</DOC>
