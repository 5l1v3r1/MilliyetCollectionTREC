<DOC>
<DOCNO> 310773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sonsiy12.html </URL>
<DATE> 2005/01/30/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Baykal, il başkanlarına seslendi Muhalefet adı altında zarar veriyorlar 
</HEADLINE>
<TEXT>

     CHP Genel Başkanı Deniz Baykal, parti içinde uyumun kendileri açısından birinci öncelik olduğuna dikkati çekerek, ''Muhalefet adı altında partiye zarar verildiğini'' belirtti. 
     Baykal, 13. Olağanüstü Kurultay'ın ikinci gün çalışmaları başlamadan önce parti genel merkezinde il başkanlarıyla bir araya geldi. 68 il başkanının katıldığı toplantı, basına kapalı olarak gerçekleştirildi. 
     Alınan bilgiye göre, Baykal, toplantıda Kurultay'da dün yaşananlara değinirken, ''CHP'lilerin geleneklerine sahip çıktıklarını'' söyledi. Parti içinde uyumun birinci öncelikleri olduğunu vurgulayan Baykal, partide uyum sağlayacak bir yapının oluşturulması için il başkanlarının kendisine yardımcı olmalarını istedi. 
     Baykal'ın toplantıda bu aşamada Parti Meclisi'nde kapsamlı bir değişiklik yapılmayacağı, asıl değişimin sonbahardaki kurultayda olacağı sinyalini verdiği öğrenildi. 
     Deniz Baykal'ın konuşmasında parti içi muhalefeti eleştirirken, muhalefet adı altında partiye zarar verildiğini ve disipline ihtiyaç duyulduğunu söylediği belirtildi. 
     
</TEXT>
</DOC>
