<DOC>
<DOCNO> 326753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur18.html </URL>
<DATE> 2005/03/24/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
12 yaşındaki çocuk, internette oyun için arkadaşını bıçakladı 
</HEADLINE>
<TEXT>

     Rıza GERENİZ DHA 

      KONYA'da, internet kafe'de tartıştığı oyun arkadaşı tarafından sol baldırından bıçaklanan 14 yaşındaki Osman Baykal, korkusundan ailesine söyleyemedi. Sabah uyandırmak için oğlunun odasına giren annesi tarafından yatakta kanlar içinde bulunan O.B, ailesi tarafından konya Numune Hastanesi'ne kaldırıldı. 
     Sanayi sitesinde bir toptancının yanında çırak olarak çalışan 14 yaşındaki Osman Baykal, dün akşam ailesinden izin alarak arkadaşlarından sürekli dinlediği internet kafeye ilk kez gitti. Selçuklu İlçesi, Alaaddin Caddesi, Orduevi karşısındaki Planet İnternet Kafe'ye giren Osman Baykal, yanında oturduğu arkadaşı 12 yaşındaki İ.F.'nin bilgisayar oyununa karışınca 2 çocuk kavga etti. İddiaya göre, 12 yaşındaki İ.F, ekmek bıçağı ile Osman Baykal'ı sol baldırından bıçakladı. 
     
     AİLESİNE SÖYLEYEMEDİ 
     Osman Baykal, ailesinden korktuğu için tuvalete giderek, bacağındaki yaraya pansuman yaptı. Daha sonra hiçbir şey olmamış gibi İç Karaaslan Mahallesi, İstanbul Caddesi'ndeki evine geldi. Ailesine, bıçaklandığını söyleyemeyen Baykal, odasına giderek erkenden yattı. Sabah erken saatlerde 37 yaşındaki annesi Nuran Baykal, toptancılar sanayisinde çalışan oğlunu uyandırmak için odasına girdi. Oğlunu uyandırıp yorganı açan anne, kanlar içinde kalmış oğlunu görünce çılgına döndü. 
     
     ANNESİ DAVACI OLMAK İSTEDİ 
     Hemen Konya Numune Hastanesine kaldırılan Osman Baykal'ın ilk tedavisi acil serviste yapıldı. Açık bıçak yarasının dikiş yapılmadığı için kanama yaptığı ve bu nedenle bir hayli kan kaybettiği öğrenilen Baykal'ın hayati tehlikesinin bulunmadığı belirtildi. Anne Nurten Baykal, "Oğlum ilk kez gittiği internet kafede bıçaklanmış. Bu tür yerlere çocuklarımızı gönül rahatlığıyla gönderemiyoruz. Bundan sonra asla internet kafeye gitmesine izin vermeyeceğim, Ayrıca oğlumu bıçaklayan çocuktan da davacı olacağım'' dedi. 
     
     POLİS, İ.F.'Yİ ARIYOR 
     Acil Serviste baldırına dikiş atılan Osman Baykal ise hastane çıkışında Çocuk Polisi'ne ifade verdi. Bundan sonra internet kafelere gitmeyeceğini söyleyen Osman Baykal "Sadece arkadaşıma şaka yapmak istemiştim, ancak o ciddiye alarak belinden ekmek bıçağını çıkardı ve beni bıçakladı. Korkumdan aileme söyleyemedim. Ancak sabah ağrım arttı ve annem de yorganı açınca yataktaki kanı gördü. Bende başıma gelenleri'' dedi. 
     Polis, Baykal'ın bu ifadesinden sonra 12 yaşında belinde bıçakla dolaşan İ.F.'yi yakalamak için çalışmalara başladı. 
     
</TEXT>
</DOC>
