<DOC>
<DOCNO> 348036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/ekonomi/eko05.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağ-Kurlu yurtdışında tedaviye gidebilecek 
</HEADLINE>
<TEXT>


Bağ-Kurluların yurtiçinde tedavisi mümkün olmayan hastalıkların tedavisi için yurtdışına gönderilmelerine ilişkin yasa teklifi TBMM'de kabul edildi 

ANKARA Milliyet 

Bağ-Kurlular da yurtiçinde tedavisi mümkün olmayan hastalıkların tedavisi için yurtdışına gidebilecekler. TBMM Genel Kurulu'nda, AKP Trabzon Milletvekili Cevdet Erdöl ile 6 milletvekilinin Esnaf ve Sanatk rlar ve Diğer Bağımsız Çalışanlar Sosyal Sigortalar Kurumu Yasası ile Tarımda Kendi Adına ve Hesabına Çalışanlar Sosyal Sigortalar Yasası'nda değişiklik yapılmasına ilişkin teklifi kabul edildi. 
Bu yasaya göre, en az on ay sağlık sigortası primi ödeyen ve prim borcu bulunmayan Bağ-Kur sigortalı ve bunların hak sahipleri, Sağlık Bakanlığı'nca yetkili kılınan hastanelerin sağlık kurullarınca düzenlenen raporlara göre, yurtiçinde tedavisi mümkün olmayan hastalıklarının tedavisi için, yine bu raporda gerekli görülmesi halinde bir refakatçi ile birlikte ve Kurum Yönetim Kurulu kararı ile yurtdışına gönderilebilecekler. 
Yurtdışındaki tedavi süresi, 6 ayı geçmemek kaydıyla yetkili hastanece düzenlenen raporda belirtilecek. Ancak bu süre yurtdışında tedaviyi yapan sağlık kuruluşunun önerisi ve bu önerinin raporu düzenleyen hastane sağlık kurulunca uygun bulunması halinde 6 ayı geçmeyen dönemler halinde en çok 2 yıla kadar uzatılabilecek. Bu sürenin sonunda tedaviye yurtiçinde devam edilecek. 

Rapora göre ödeme 
Yurtdışındaki tedavinin giderleri ile yol giderleri ve gündelikler kurumca ödenecek. Ancak acil müdahaleyi gerektiren veya hastalığın komplikasyonuna bağlı olarak yapılan tedavi giderleri hariç, raporda belirtilmeyen hastalıklara ait tedavi giderleri ödenmeyecek. 

SSK'lıya da yolu Küçük Esin açmıştı Uzun bir hukuk mücadelesi sonucu yurtdışındaki tedavi masrafları SSK tarafından üstlenilen 7 yaşındaki lösemi hastası Esin Köse, 25 Ocak'ta Almanya'ya giderek umutla dönmüştü. Bu gelişme ile birlikte kamuoyunda 'Esin yasası' olarak bilinen düzenlemeyle, yurtiçinde tedavisi mümkün olmayan SSK'lı ve SSK emeklileriyle bunların eş, geçindirmekle yükümlü olduğu çocuk ve anne babalarının yurtdışına gönderilmesinin yolu açılmıştı. 
Mahkeme, tedavisi geciktiği için hastalığı AML'ye dönüşen 7 yaşındaki Esin Köse'nin yurtdışı masraflarını, SSK'nın karşılamasına karar vermişti. 


</TEXT>
</DOC>
