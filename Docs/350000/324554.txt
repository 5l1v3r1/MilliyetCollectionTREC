<DOC>
<DOCNO> 324554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur50.html </URL>
<DATE> 2005/03/17/ </DATE>
<TIME> 19.18 </TIME>
<AUTHOR>  </AUTHOR>
<HEADLINE>
Hikmet Çetinkaya'nın röportajının durdurulması istemi... 
</HEADLINE>
<TEXT>

     Üsküdar 5. Asliye Hukuk Mahkemesi, yazar Hikmet Çetinkaya'nın Nurettin Veren ile yaptığı dizi röportajın durdurulması istemiyle açılan davada, ''yetki itirazının kabulüne'' karar verdi. 
     Üsküdar 5. Asliye Hukuk Mahkemesi'ndeki duruşmaya, Nurettin Veren, Hikmet Çetinkaya ile Yeni Gün Haber Ajansı Basın ve Yayın A.Ş'nin avukatları Akın Atalay ve Bülent Utku, Fethullah Gülen'in avukatı Orhan Erdemli katıldı. 
     Avukatlar Atalay ve Utku, usul ve esasa ilişkin itirazlarını daha önce mahkemeye sunduklarını hatırlatarak, 9 sayfalık cevap dilekçesi verdi. 
     Dilekçede, görülmekte olan davanın, davacının ya da davalının yerleşim yerinde açılabileceği, ikamet adresi Üsküdar olarak gösterilen davacı Fethullah Gülen'in Amerika'da yaşadığının herkes tarafından bilindiği kaydedildi. 
     Bu nedenle mahkemenin yetkisiz olduğu belirtilen ve davanın yetkili İstanbul Asliye Hukuk Mahkemesi'ne gönderilmesi istenen dilekçede, röportaja yönelik ihtiyati tedbirin de kaldırılması istendi. 
     Nurettin Veren de davanın reddini talep ettiğini ve röportajın yayınlanmasını istediğini söyledi. 
     Mahkeme Hakimi Mustafa Cahit Mergen, mahkemenin davaya bakmakla yetkili olmadığı anlaşıldığından yetki itirazı konusundaki taleplerin kabulüne, kararın kesinleşmesini takiben 10 gün içinde müracaat halinde dosyanın yetkili İstanbul Asliye Hukuk Mahkemesi'ne gönderilmesine karar verdi. 
     Hakim Mergen, ihtiyati tedbir kararına yönelik itirazların ise reddine hükmetti. 
     Fethullah Gülen'in avukatı Orhan Erdemli tarafından açılan davanın dilekçesinde, Cumhuriyet Gazetesi'nin 1 Mart 2005 tarihli sayısında yer alan yazar Hikmet Çetinkaya'nın Nurettin Veren ile yaptığı dizi röportajda Gülen'in kişilik haklarının ihlal edildiği ileri sürülerek, yayının durdurulması ve dava karara bağlanana kadar bu konuda ''ihtiyati tedbir'' kararı verilmesi istenmişti. 
     Talebi değerlendiren Üsküdar 5. Asliye Hukuk Mahkemesi, dava sonuçlanana kadar Cumhuriyet Gazetesi'nde yer alan ''Fethullah Gülen'in 40 yıllık arkadaşı Nurettin Veren anlatıyor'' yazı dizisinin ''ihtiyati tedbiren'' yayınlanmamasını hükme bağlamıştı. 
     
</TEXT>
</DOC>
