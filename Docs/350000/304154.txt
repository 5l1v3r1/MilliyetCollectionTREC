<DOC>
<DOCNO> 304154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur41.html </URL>
<DATE> 2005/01/06/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
İÜ'de bir grup öğrenci alternatif rektör seçimi düzenledi 
</HEADLINE>
<TEXT>

     İstanbul Üniversitesi İÜ Fen Fakültesi Öğretim Üyesi ve Rektör Adayı Prof. Dr. Gediz Akdeniz, rektör adayı belirleme seçimlerinde öğrencilerin de söz hakkı olması gerektiğini söyledi. 
     Yarın yapılacak seçimler öncesinde, İÜ Öğrenci Kültür Merkezi'nde öğrenci temsilcileriyle buluşan Akdeniz, öğrencilerin, bir süre önce taleplerini içeren listeyi rektör adaylarına gönderdiklerini ve adaylarla biraraya gelmek istediklerini belirtti. 
     Akdeniz, bu talep üzerine bugünkü buluşmanın gerçekleştiğini, seçilmesi halinde de öğrencilerin taleplerini dikkate alacağını dile getirerek, şöyle konuştu 
     ''İstanbul Üniversitesi için düşündüğüm model dayatmacı, küreselleşmeci modellerin olmadığı ve herkesin isteklerinin dikkate alındığı bir model. Benim için bir öğrenci, bir öğretim üyesi kadar değerlidir. Öğrencinin vereceği rengi bir öğretim üyesi, öğretim üyesinin rengini de öğrenci veremez. Onun için öğrencilerin de kendi renkleriyle burada kendilerini ifade etmeleri lazım. Ben, bütün dinamiklerin burada kendilerini özgürce ifade etmeleri gerektiğini düşünüyorum. Rektör olarak bizim görevimiz de bu dinamiklerin birbirlerini yok etmelerini engellemek için tedbirler almak ve bunları koordine etmektir. Yoksa bir rektörün bunun dışında dayatmacı, küreselleşmeci modelleri uygulamasını istemiyorum.'' Yarın yapılacak seçime işaret eden Akdeniz, ''Rektör adayı belirleme seçimlerinde öğrencilerin de söz hakkı olmalı. Nasıl ki öğretim üyelerinin seçimi bir eğilim belirliyorsa, önce öğrenci eğilimini belirleyen bir seçim yapılır, ondan sonra öğretim üyeleri de bu eğilimi dikkate alarak oy kullanmalıdır'' diye konuştu. 
     
     ALTERNATİF SEÇİM 
     Öte yandan, bir grup öğrenci, seçimlerde kendilerine söz hakkı verilmediği gerekçesiyle ''alternatif seçim'' düzenledi. Tüm fakültelerde koridorlara sandıklar kuran öğrenciler, ''bu seçimin sonunda kendi rektörlerini belirleyeceklerini'' belirtti. 
     Alternatif seçim sonuçlarının, yarın resmi seçimler yapılırken Edebiyat Fakültesi önünde açıklanacağı kaydedildi. 
     
</TEXT>
</DOC>
