<DOC>
<DOCNO> 337519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sontur46.html </URL>
<DATE> 2005/04/27/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Tokat'ta kenenin ısırdığı kadın öldü 
</HEADLINE>
<TEXT>

     Tokat'ta, daha çok kenelerin yol açtığı bildirilen Kırım-Kongo Kanamalı Ateşi hastalığı nedeniyle bir kadının öldüğü iddia edildi. Kadının kesin ölüm nedeni, yapılan testlerden sonra belirlenecek. 
     AA muhabirinin aldığı bilgiye göre, Turhal İlçesi'ne bağlı Kat Beldesi'nde yaşayan Süheyla Özseven 27 , geçtiğimiz günlerde, baş ağrısı şikayetleriyle önce Pazar İlçesi'ndeki sağlık kuruluşunda, daha sonra da Tokat Dr. Cevdet Aykan Devlet Hastanesi'nde tedavi altına alındı. Evli ve 3 çocuk annesi Özseven, bir süre önce sevk edildiği Sivas Cumhuriyet Üniversitesi Tıp Fakültesi Hastanesi'nde yaşamını yitirdi. Özseven'in cenazesi, yapılan otopsinin ardından köyünde toprağa verildi. 
     Genç kadının kayınpederi Ahmet Özseven, AA muhabirine, geliniyle birlikte bağda çalıştıklarını, eve döndüklerinde gelininin vücuduna bir kenenin yapıştığını gördüğünü belirterek, olayı şöyle anlattı 
     ''Bağda kenenin yapıştığının farkında olmadık. Bağdan geldikten sonra, sabah keneyi çıkarttık. Ertesi gün başının ağrıdığını söyledi. Pazar İlçesi'nde doktora götürdük. Orada soğuk algınlığı teşhisi konuldu ve ilaç verdiler. 2 gün sonra gittiğinde ise Tokat'a sevk ettiler. Yapılan tahlilde, rahatsızlığının, kene ısırığından çıktığı belirlendi. Buradan Sivas'a gönderdiler. Orada da yaşamını yitirdi. Biz köyde olduğumuz için her zaman bu durumla karşılaşıyor ve keneyi kendimiz çıkarıyorduk. Ama böyle bir şeye hiç rastlamadık. Bu zamana kadar bu şekilde kene ısırığı nedeniyle kasabamızda ölüm olmamıştı.'' -BELİRTİLER, ''KIRIM-KONGO KANAMALI ATEŞİ''- Cumhuriyet Üniversitesi Enfeksiyon Hastalıkları Bölümü yetkilileri ise genç kadın kendilerine getirildiğinde, Kırım-Kongo Kanamalı Ateşi hastalığının tüm belirtilerini gördüklerini, hastadan kan ve serum aldıklarını kaydettiler. 
     Kan ve serum numunelerini Ankara'daki Hıfzzısıhha Kurumu'na gönderdiklerini belirten yetkililer, Özseven'in kesin ölüm nedeninin, yaklaşık 2 ay sonra bu örneklerin incelenmesinden sonra netlik kazanacağını bildirdiler. 
     Nisan ayının, bu hastalık için başlangıç ayı olduğu ve bu nedenle hastanelerin intaniye bölümlerine başvurular olduğunu ifade eden yetkililer, şu anda Tokat Dr. Cevdet Aykan Devlet Hastanesi'nde 3 kişinin, kene ısırığı nedeniyle tedavi gördüğünü ifade ettiler. 
     
     KIRIM-KONGO KANAMALI ATEŞİ NEDİR 
     Sağlık Müdürlüğü'nden alınan bilgilere göre, Kırım-Kongo Kanamalı Ateşi hastalığı, kenelerin ısırması veya kenelerle temas sonucu bulaşıyor. Ancak hastalık hayvanlarda belirtisiz seyrederken insanlarda öldürücü olabiliyor. 
     Ateş, ani başlayan baş ağrısı, kas ağrısı, halsizlik ve belirgin iştahsızlıkla başlayan hastalığın ilk günlerinde yüzde ve göğüste kızarmalar ve gözlerde kanlanmalar olabiliyor, hastalık nedeniyle vücudun bazı noktalarında küçük nokta şeklinde kanamalar görülebiliyor. 
     Hastalık, kene ısırmasının yanı sıra vücudunda virüs bulunan hayvanların kanlarına, vücut sıvılarına veya diğer dokularına, bu hastalığa yakalanmış insanların kan veya vücut sıvılarına temas etmesi sonucu da bulaşabiliyor. 
     Yetkililer, kene ısırması veya benzer rahatsızlığı bulunan vatandaşların, zaman geçirmeden en yakın sağlık kuruluşlarına başvurmalarını istiyor. 
     
</TEXT>
</DOC>
