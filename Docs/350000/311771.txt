<DOC>
<DOCNO> 311771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur12.html </URL>
<DATE> 2005/02/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Motosikletli gaspçı, 'soygun haberleri'ni sunar .. 
</HEADLINE>
<TEXT>

     Sefa KARACAN- Mehmet AL DHA 

      ANTALYA'nın Alanya İlçesi'nde mobiletli gaspçı 35 yaşındaki Tuncay Zengin yakalandı. Zengin'in evine yapılan baskında, kendisinin gerçekleştirdiği ve diğer gasp olaylarını basından takip ederek kupürlerini arşivlediği ortaya çıktı. 
     Alanya'da son günlerde mobiletle gasp olaylarının artması üzerine çalışmalarını yoğunlaştıran polis, 20 yaşındaki üniversite öğrencisi Özlem Kızılkaya'nın çantasının aynı yöntemle gasp edilmesinden sonra, elde ettiği eşkale benzeyen bir sabıkalının evine baskın yaptı. 
     Çıplaklı Beldesi'nde yaşayan ve 23 ayrı suçtan sabıkası bulunan Tuncay Zengin, evinde dinlenirken yakalandı. Yüzleştirmede gasp mağduru Özlem Kızılkaya tarafından teşhis edilen Tuncay Zengin'in evinde yapılan araştırmada ise, 6 cep telefonu ve şarj aleti, 4 fotoğraf makinesi, 5 kadın cüzdanı, 3 çanta, 1'er kadın ve erkek kol saati, yüzük, çalıntı bir mobilet ve demir kesme makası bulundu. 
     Araştırmada bir dosyada biriktirilmiş, Tuncay Zengin'in kendi gerçekleştirdiği ve diğer gasp olaylarına ait gazete haber kupürleri de bulundu. Tuncay Zengin'in sorgusunun ardından adliyeye sevk edileceği bildirildi. 
     
</TEXT>
</DOC>
