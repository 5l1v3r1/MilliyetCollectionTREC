<DOC>
<DOCNO> 317992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur13.html </URL>
<DATE> 2005/02/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Uzman çavuş kaza kurşunu ile öldü 
</HEADLINE>
<TEXT>

     Denizli'nin Çivril İlçesi'nde bir uzman çavuş, yeni dağıtılan silahını incelerken meslektaşını kazayla vurarak ölümüne neden oldu. 
     Alınan bilgiye göre, Çivril İlçe Jandarma Komutanlığı'nda görevli Uzman Çavuş A.H.U, yeni dağıtılan silahını incelerken tabanca birden ateş aldı. Çıkan kurşun, aynı odada kalan ve karşısında oturan Uzman Çavuş Umut Eyvaz'a isabet etti. Göğüs kafesine isabet eden kurşunla ağır yaralanan Eyvaz, Çivril Devlet Hastanesi'ne kaldırıldı. Umut Eyvaz, kurtarılamadı. 
     Eyvaz'ın cenazesi, toprağa verilmek üzere Osmaniye'nin Kadirli İlçesi'ne gönderildi. 
     Arkadaşının ölümüne neden olan A.H.U, gözaltına alınırken, olayla ilgili soruşturmanın devam ettiği bildirildi. 
     
</TEXT>
</DOC>
