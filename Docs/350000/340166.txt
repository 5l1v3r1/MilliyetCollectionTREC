<DOC>
<DOCNO> 340166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/soneko28.html </URL>
<DATE> 2005/05/06/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
TÜSİAD Heyeti ABD'ye gidiyor... 
</HEADLINE>
<TEXT>

     Türk Sanayicileri ve İşadamları Derneği TÜSİAD , ABD yönetiminin, finans çevrelerinin ve medyanın önde gelen isimleriyle görüşmek üzere 9-12 Mayıs tarihleri arasında ABD’ye bir gezi düzenleyecek. 
     TÜSİAD’dan yapılan açıklamaya göre, başkanlığını TÜSİAD Yönetim Kurulu Başkanı Ömer Sabancı’nın yapacağı heyette, TÜSİAD Yönetim Kurulu Başkan Yardımcısı Pekin Baran, TÜSİAD Yönetim Kurulu Üyeleri Cem Duna, Bülent Akgerman, Ümit Boyner, Ayça Dinçkök, Ali Kibar, Agah Uğur, TÜSİAD dış politika danışmanı Soli Özel, Emekli Büyükelçi İlter Türkmen ve TÜSİAD ABD Temsilcisi Abdullah Akyüz yer alacak. 
     TÜSİAD heyeti, Washington’da başlayacağı temasları çerçevesinde, Kongre ve Dışişleri Bakanlığı yetkilileri ile "Washington Post" gazetesi editörleri ile bir araya gelecek. 
     Amerikan Musevi örgütleri ile görüşecek heyet ayrıca, Türk basınının temsilcileri ile "Kongre ve Senato Türkiye’yi Destekleme Grubu" Turkish Caucus ile temaslarda bulunacak. 
     Heyet 2 gün sürecek Washington temasları çerçevesinde, Amerikan Girişim Enstitüsü ile Türk-Amerikan ilişkileri konulu bir yuvarlak masa toplantısının yanı sıra "AB-Türkiye Tam Üyeliğe Doğru" başlıklı bir konferans da düzenleyecek. 
     Temaslarına Boston’da devam edecek TÜSİAD heyeti, Türk öğretim üyeleri ile görüşecek. 
     "Eurasia Group" ve "Merrill Lynch" finans kuruluşları ile toplantı gerçekleştirecek olan heyet ayrıca, Harvard Üniversitesi Başkanı Lawrence H. Summers ile görüşecek. Görüşme öncesinde, TÜSİAD Yönetim Kurulu Başkanı Ömer Sabancı, Harvard Üniversitesi’nde "Kokkalis Vakfı" tarafından düzenlenen toplantıda bir konuşma yapacak. 
     12 Mayıs tarihinde New York’a geçecek olan heyet, "Uluslararası Anlayış için İş Konseyi" BCIU ile "Forbes"in ev sahipliğinde gerçekleşecek toplantıda, gazeteciler ve iş dünyası liderleri ile bir araya gelecek. 
     "Wall Street Journal" gazetesi editörleri ile de görüşecek olan heyet ayrıca "Morgan Stanley" finans kuruluşunun ABD iş dünyası ile TÜSİAD heyetini bir araya getirmek amacıyla düzenlediği yemekli toplantıya katılacak. 
     
</TEXT>
</DOC>
