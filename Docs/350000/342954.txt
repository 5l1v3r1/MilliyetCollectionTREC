<DOC>
<DOCNO> 342954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/soneko15.html </URL>
<DATE> 2005/05/16/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Serdengeçti İstikrar güçlü olsa da mali dengesizlik olabilir 
</HEADLINE>
<TEXT>

     Merkez Bankası Başkanı Süreyya Serdengeçti, makro ekonomik istikrar ve fiyat istikrarının mali istikrar açısından mutlaka bir garanti teşkil etmediğini belirterek, "Her ne kadar istikrar güçlü olsa ve enflasyon düşük olsa bile mali dengesizlik olabiliyor" dedi. 
     Serdengeçti, Merkez Bankası tarafından düzenlenen "Finansal İstikrar ve Basel II’nin Etkileri" konulu uluslararası konferansta yaptığı konuşmada, dünyada özellikle 1990’lı yıllardan sonraki sermaye hareketlerine değindi. 
     Sermaye hareketlerinin dünya çapında önemli ekonomik faydalar getirdiğini ifade eden Serdengeçti "Bu madalyonun bir yüzü. 
     Madalyonun diğer yüzü maalesef bu kadar parlak olmamıştır. Sermaye hareketlerindeki hızlı artış bankacılık sektörünü birçok ülkede krize sokmuştur. Bankacılık krizleriyle beraber olağandışı mali stres yaşanmış, reel piyasalarda küçülme görülmüştür’ diye konuştu. 
     Mali istikrarın politika üretenler açısından ihmal edilmeyecek ölçüde önemli olduğuna dikkat çeken Serdengeçti, sürdürülebilir ekonomi için mali istikrarın kuvvetli olmasını gerektiğini söyledi. 
     Bir ülkenin temeli ne kadar kuvvetliyse yoğun sermaye hareketlerindeki çalkantılardan o kadar az etkileneceğini dile getiren Serdengeçti, şöyle devam etti 
     "Makro ekonomik istikrar ve fiyat istikrarı, mali istikrar açısından illa bir garanti teşkil etmez. Geriye dönük bütün kanıtlar da şunu gösteriyor ki her ne kadar istikrar güçlü olsa ve enflasyon düşük olsa bile mali dengesizlikler olabiliyor. Krizler hiçbir şekilde mali piyasalarda disiplin olmaksızın bertaraf edilemez. Bankacılık sektöründe 1990’lı yıllardaki risk yönetimi bunun için gelişmiştir. 
     Etkin gözetim ve denetim içsel denetimin son derece önemli bir parçasıdır." Serdengeçti, mali sektördeki yeniden yapılandırmada yeni enstrümanların ortaya çıktığını, bu tarz enstrümanların denetim ve gözetim kuruluşları açısından bazı zorlukları beraberinde getirdiğini kaydetti. 
     
     "BASEL II TEK BAŞINA YETERLİ DEĞİL" 

     Merkez Bankası Başkanı Süreyya Serdengeçti, Türkiye’de akademisyenler ve politika yapıcıları arasında fiyat istikrarı hedefinin Merkez Bankası açısından bir öncelik olup olmadığı konusunda tartışmalar yaşandığını hatırlatarak, "Ben kesinlikle bu tartışmalara taraf olmak istemiyorum. Çünkü biz Merkez Bankası yetkilileri olarak öyle bir istikrarlı ortamı getirmeliyiz ki ekonomi verimli ve etkin bir şekilde uzun vadede çalışabilsin. Dolayısıyla mali istikrarın Merkez Bankası’nın öncelikleri arasında bulunmasının önemli bir sebebi vardır. İki hedef, uzun vadede çakışmamakla birlikte birbirlerinin tamamlayıcısıdır." Serdengeçti, Merkez Bankası’nın, mali istikrarın korunması için mali sisteminin yakından denetlenmesi, ödemeler sisteminin gözetimi ve krizlerde çözüme kavuşturmak gibi üç ana fonksiyonu olması gerektiğini vurguladı. 
     Basel II ile dünya çapındaki finans sektörüne uluslararası standartlar getirildiğine değinen Serdengeçti, bunun finansal aracılık sürecinde risk yönetimine yönelik çağdaş bir risk yönetimi olduğunu ifade etti. 
     Sağlam ve dirençli bir risk yönetiminin, finans sektörü ile reel sektörde çıtayı yükselteceğini belirten Serdengeçti, ancak sağlıklı ve verimli bir risk yönetimi için Basel II’nin tek başına yeterli olmayacağını söyledi. 
     Serdengeçti, bunun yanı sıra mali kuruluşların karşılaşabilecekleri risklerin iyi anlaşılması, risk süreçlerinin iyi belirlenmesi, bu risk süreçlerinin kurum bazında ve buna ilişkin limitlere uygun olması gibi diğer hususların da ileri düzeyde risk yönetiminde finans kuruluşları için kaçınılmaz olduğunu vurguladı. 
     Serdengeçti, "Basel II, bankacılık sektöründe şeffaflığı ve saydamlığı artıracaktır. Saydamlık arttıkça sistem riskleri olasılığı da o kadar düşmektedir. Bütün bu aşamalar sayesinde elde edilecek mekanizmayla daha etkin bir kaynak dağılımı sağlanacaktır" dedi. 
     
     "KRİZLERDE CİDDİ AHLAKİ HASARLAR MEYDANA GELDİ" 

     Serdengeçti, konuşmasında, Türkiye’de uygulanan gevşek mali ve para politikaları sonucu yaşanan ekonomik sorunlara değindi, kriz ve çalkantılara karşı hassas olan bankacılık sisteminde ciddi ahlaki hasarların meydana geldiğini söyledi. 
     Krizlerle mücadele etme şeklinin, ileriye yönelik ahlaki hasarlar meydana getirebildiğini vurgulayan Serdengeçti, "Bankalar risk aldıkları zaman temkinli davranmalı, ileriye dönük krizleri tetiklememelidir. Bankaların mevcut yapıları, ileriye yönelik ekonominin gidişatı açısından önemli bir göstergedir" diye konuştu. 
     Türkiye’de yaşanan 2000 ve 2001 krizlerini, ekonomideki bütünsel ve o zamana kadarki sorunların toplamı olarak tanımlayan Serdengeçti, "Çince’de kriz, aynı zamanda fırsat anlamına gelmektedir. Türkiye’de istikrara yönelik fırsatlar, ancak son yıllarda elde edilmiş, ekonomideki uyumsuzluklar bertaraf edilmiş, sistem düzelmiştir" dedi. 
     Serdengeçti, Merkez Bankası Kanunu’nun değiştirilmesine değinirken, bu değişiklikle bankanın özerk hale geldiğini, bunun ekonomide önemli bir dönüş noktası olduğunu söyledi. 
     Krizlerin ardından bankacılık sisteminin çökmesini engellemeye yönelik yapılan operasyonu da anımsatan Serdengeçti, bu operasyonun 21.7 milyar YTL’ye mal olduğunu, bunun 12 milyar Avro’ya ve o 
     dönemdeki GSYİH’nin yüzde 12.1’nine tekabül ettiğini kaydetti. 
     
     "ENFLASYONİST HEDEFLER ARTIK DAHA İNANDIRICI" 

     Serdengeçti bu arada, devam eden reformlar, bankacılık sektöründeki birleşmeler ve yabancı bankaların girmesiyle beraber, finans kuruluşları dışındaki kuruluşlara verilen kredilerin oranının reel anlamda yüzde 70 arttığını ve karlılık oranının ciddi oranda yükseldiğini vurguladı. 
     Günümüzde artık enflasyonist hedeflerin daha fazla inandırıcılığı olan bir çıpa haline geldiğini belirten Serdengeçti, "IMF ile sıkılaşan ilişkiler, AB’ye entegrasyon süreci, saydamlık ve kurumsallaşma ile sağlam politikaların" izlenmesiyle, ekonomide düzelmenin süreceği beklentisinin devam ettiğini ifade etti. 
     Serdengeçti, para politikalarının, belirsizliği olan ekonomilerde hayata geçirilmesinin zor olduğuna dikkati çekerken, şunları kaydetti 
     "Finans sektöründeki uyuşmazlıklar, ister istemez ekonominin gidişatını zorlaştırmaktadır. Bu ciddi bir sorundur. Önemli olan belirsizliklerin ortadan kaldırılmasıdır. Bundan böyle daha sağlam ve verimli finans piyasası elde edilmesi için tedbirler alınmaya devam edecektir. Politika bağlamında ulusal ve uluslararası düzeyde eşgüdüm ve işbirliği, bu dinamik sürecin önemli bir olgusu olacaktır." 
     
</TEXT>
</DOC>
