<DOC>
<DOCNO> 333112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonyas04.html </URL>
<DATE> 2005/04/13/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
John Lennon'ın hiç yayınlanmamış 2 şarkısı halka tanıtıldı 
</HEADLINE>
<TEXT>

     Efsane topluluk Beatles'ın üyelerinden John Lennon'un daha önce yayınlanmayan 2 şarkısı, şarkıcının hayatının anlatıldığı bir müzikal komediyle halka tanıtıldı. 
     Şarkıcının hayatından esinlenerek hazırlanan ve San Francisco'da sergilenmeye başlanan ''Lennon'' adlı müzikalde, 9 komedyen, Beatles'ın büyük beğeni toplayan ''Imagine'' ve ''Give Peace a Chance'' şarkılarının yanı sıra, Lennon'un daha önce yayınlanmamış ''India, India'' ve ''I Don't Want to Lose You'' adlı 2 şarkısını da yorumluyor. 
     Beatles ve Lennon hayranı olan müzikalin yapımcısı Don Scardino, efsanevi şarkıcı ve besteci Lennon'un dul eşi Yoko Ono'nun bu şarkıların müzikalde kullanılmasına izin verdiğini ''bunun da gerçekten inanılmaz bir hediye olduğunu'' belirtti. 
     John Lennon, 1980 yılında henüz 40 yaşındayken New York'taki apartmanının önünde silahlı saldırıda ölmüştü. 
     
</TEXT>
</DOC>
