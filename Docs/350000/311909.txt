<DOC>
<DOCNO> 311909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/spor/yguven.html </URL>
<DATE> 2005/02/03/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Beş bin 'lık yazı II 
</HEADLINE>
<TEXT>



Geçen hafta Ters Köşe'deki "Beş bin dolarlık yazı" başlığında olan bölüm yüzünden hak etmediğim birçok övgü aldım. Oysa yaptığım, sadece sayın Haluk Ulusoy'un bir dergide çıkan "söyleşisinden" birkaç satırın altını çizmek ve eski federasyon başkanından "para karşılığı yazı teklif eden gazetecilerin" ismini istemekten ibaretti. 
Aynı gün Haluk Bey de aradı. İsimleri bilmediğini, bilse söyleyeceğini belirtti. Hepsini Cemal Ersen arkadaşıma anlattım, bir gün sonra köşesinde yazdı. 
Şimdi bu olayda boyunumun borcu olan iki şey söyleyeceğim 
Birincisi sayın Ulusoy'a söz verdim, sevgili Cemal yazmış olsa da, "beş bin dolarlık övgü yazısı teklifinin aracı vasıtasıyla yapıldığını, Haluk Bey'in şiddetle reddettiğini, bugünkü aklı olsaydı suçüstü yaptırmaktan çekinmeyeceğini" bir kere de ben belirteceğim. Bana öyle söyledi... İnanırım. 
İkincisi ise sevgili Cemal'in titizliği... 
İşte yıllarca habercilikte pabuç eskittikten sonra tırnaklarıyla köşe yazarı olanlar ve promosyonla köşeye konanlar arasındaki fark budur. 
Cemal, kendisinden bir gün önce yazdığım için aynı konuda Haluk Bey'e soru sormaktan hiç gocunmadı. Tam aksine bana da sordu "Bir gelişme var mı " diye. Amacı, doğruyu yakalamaktı. Doğru soruyu sormaktı. Çürük elmaları sepetten atmaktı. 
Mesleğini tehdit eden bu rüşvet söylentisinde hiçbir komplekse kapılmadı. 
İki teşekkür borcum var... Birincisi Sayın Ulusoy'un açıklamasına, diğeri Cemal kardeşimin iş namusuna. 

Hava muhalefeti nedeniyle... 

Ters Köşe'yi "hava muhalefeti" nedeniyle yazamayacağım desem inanır mısınız Ne yazık ki, doğru. Burası Güneydoğu... Rüzgarın nereden eseceği, hangi dağın ardında hangi kara bulutun gizlendiği belli mi 
Oysa ne güzel program yapmışım... Cizre'den öğle vakti çıkacağım, Mardin'de akşam randevularıma yetişeceğim, ardından bilgisayarımın başına geçeceğim. 
Genç deklanşör ustası Cengiz Malgır arkadaşımla koyuluyoruz yola... Daha doğrusu dalıyoruz suya... 
Sanki Mezapotamya'nın tüm yağmuru Kuzey'e akıyor ve Suriye sınırı boyunca bizi kovalıyor. Silecekler yetişmiyor. Yetişse yol görünmüyor. Denizaltı kadar aheste gidiyoruz. 
Bata çıka, kamyonların tekerinden kaça kaça, Mardin'e niyetlendiğimiz saatte ancak Nusaybin'deyiz. 
Bir gayret... Mardin... 
Lakin, ne mümkün Mardin'i görmek. Koca bir sis bulutu çöreklenmiş Mardin ve çevresine. İki metre öteden babasını tanıyamaz insan. Kısa bir "kaybolmanın" ardından şehri neredeyse el yordamıyla buluyoruz ve her geçen saati Ters Köşe kontenjanından yiyoruz. 
Geceyi, İl Müdürü Süreyya Yağcıoğlu eşliğinde ufak bir "refüj kazası" ile renklendirip, istepne ve kriko ile akşam cimnastiğimizi yapıyor ve Güneydoğu insanının konukseverliğine tutsak oluyoruz bu sefer. 
"Lütfen bir kebap daha... Yook bırakmam, doğru künefeciye"... 
İşte bu satırlar, yukardaki maceranın üzerine... 
Yazıyorum ama, Ben buna Ters Köşe demem. 
O yüzden "Ters Köşe'yi yazamayacağım" diye özür dilemem. 

'LÜTFEN' biraz özen 

Tam soracaktım Vatan gazetesi yazdı... Reklam şirketi, Futbol Federasyonu'nun şiddete karşı "lütfen" kampanyasını 750 milyara hazırlamış. Üstelik talep etmemesine karşın parasını peşin almış. 
Anadolu'nun yerel televizyonlarında yayınlanan herhangi bir kebapçı tanıtımından farkı olmayan, bir dublaj sanatçısı ile kotarılan bu kampanya, tribün holiganlarını, kamuoyunu ne kadar etkiledi bilemem ama emek fiyat orantısıyla reklam dünyasında terör yaratacağı kesin. 
Federasyona gelince ona göre hava hoş. Tüm TV'lerde gazetelerde ücretsiz yayınlanan on milyonlarca dolarlık kampanyayı "750 milyara kotardık" diye övünürler zamanı gelince. 
Sonuçları asla ölçülüp tartılamayacak bir kampanya ama, "mal" ortada... Lütfen yani lütfen .. 

Sermayeyi aşan yatırım 

Ribery'nin sözleşmesine konulan özel madde ile, Fransız futbolcu serbest kalmak isterse, Galatasaray'a 10 milyon euro getirecekmiş... İyi para... Ribery kendini biraz sıksa AIG'den sayın Ünal Aysal'a geçen Galatasaray'ın yüzde 36 hissesini alır gitmek bir yana patron olur burada. 

Kurbağalıdere'nin suçu yok 

Kurbağalıdere Fener stadının altına giriyormuş. Zemini bozan lağım suyuymuş... Güldürmeyin insanı. Sahanın zeminini büyü bozmak için dökülen yönetici idrarları perişan etmiş olmalı. 

Ceza dopingden değil 

Doping kontroluna gelen uzmanlarla tartıştılar... Gençlik ve Spor Genel Müdürü ile tartıştılar, medya ile tartıştılar... En sonunda iki yıl ceza aldılar. Süreyya Ayhan ile hocasının cezası dopingden değil "huzuru bozmaktan" oldu galiba. 

Güney Asya - Güneydoğu 

Güney Asya felaketi için "yardım" çağrıları gündeme geldikçe, hala içim cız ediyor. Sadece benim değil, sanıyorum Türk halkı çoğunlukla aynı hissi paylaşıyor. Bu olaydaki kolektif "basiret bağlanması" yüzünden olsa gerek, müthiş ilgisiz kalıyor her türlü kampanyaya. 
Biz treni, daha milli futbolcularımız oradayken kaçırmıştık ya... Boş uçak yollamış, on üç kişi aldırmıştık. Sonra aklımız başımıza geldi. 
Geldi ama, her "iş" zamanında değerliydi. Biz Güney Asya halkına yardım için kolları sıvayana kadar Türkiye sınırları içinde bir felaket yaşanmış ve Hakkari'deki deprem yüzünden vatandaşlarımız kış kıyamette sokakta kalmıştı. 
Güney Asya'ya her yardım lafı, Hakkari'de kartopu gibi büyüyor ve cam çerçeve bırakmıyordu artık. 
Bence bu "nazik" meseleye futbol karıştırılmamalıydı bu saatten sonra. Futbol organizasyonu yapılacaksa kalacak paradan Hakkari'ye de pay ayrılmalıydı. 
Tren, çok önceden kaçtı. Bundan sonra gönlünü kazanacağımız her Güney Asyalı'ya karşılık bir Güneydoğulu kaybediyoruz biline. 


</TEXT>
</DOC>
