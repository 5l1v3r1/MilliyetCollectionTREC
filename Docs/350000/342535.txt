<DOC>
<DOCNO> 342535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonsiy10.html </URL>
<DATE> 2005/05/14/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Çiçek Kararın siyasi malzeme yapılması menfaat umanları destekler 
</HEADLINE>
<TEXT>

     Adalet Bakanı Cemil Çiçek, Avrupa İnsan Hakları Mahkemesi’nin terör örgütü elebaşı Abdullah Öcalan ile ilgili aldığı karara ilişkin, "Bu konunun siyasete malzeme yapılması, belki de bu işten menfaat umanlara en büyük desteği sağlar" dedi. 
     Bakan Çiçek, İstanbul Bilgi Üniversitesi Dolapdere Yerleşkesi’nde gerçekleştirilen "Türk Ticaret Kanunu Tasarısı" konulu toplantının ardından basın mensuplarının AİHM’in Öcalan hakkındaki kararıyla ilgili sorularını yanıtladı. 
     Bir gazetecinin "Abdullah Öcalan’ın yargılanmasıyla ilgili sürece ilişkin sizin görüşleriniz nelerdir, böyle bir ihtimal var mı " sorusu üzerine Bakan Çiçek, yeniden yargılama süreciyle ilgili olarak Adalet Bakanı sıfatıyla hiçbir şey söylemeyeceğini bildirdi. 
     "Ne olur siz de beni, şu anda devlet görevi yapan insanları zorlamayın" diyen Çiçek, bunun beraberinde getireceği pek çok hukuki sakıncayı burada ifade etmek istemediğini kaydetti. 
     Bakan Çiçek, işin hukuki değerlendirmesine hiçbir şekilde girmeyeceğini, bunu doğru da bulmadığını anlatarak, şunları söyledi 
     "Tabiatıyla bu karar, üzerinde önemle durduğumuz bir karardır. 
     Hem bizim bakanlığımız hem de Dışişleri Bakanlığı, 16 Şubat 1999’dan bu yana devletin elinde ne bilgi varsa, ne imkan varsa bunun ortaya konulması, dosyada yer alması ve mümkünse Türkiye’nin talepleri doğrultusunda bir karar çıkması yönünde çalışmıştır. Elinden geleni yapmıştır. 
     Ortada bir karar var. İşin hukuken ve siyaseten pek çok yönü var. 
     Bunlar üzerinde karar açıklanmadan önce de, açıklandığından itibaren de çalışmalar sürüyor. Ortada telaş edilecek, bugünden yarına ’bunu yapmazsak, şunu yapmazsak şöyle olur’ tarzında spekülasyon yapılacak hiçbir yönü yok. Çünkü Türkiye’nin, terör konusunda, teröristler konusunda, terörist konusunda kanaati bellidir. Türk milletinin bütün fertleri bu konuda hemfikirdir. Çünkü Türkiye, terörden en çok zarar gören, terörün her türlüsünü yaşamış bir ülkedir. 
     Dolayısıyla bu konuda telaşa kapılmaya gerek yok. Soğukkanlı bir şekilde biz bunların hepsinin üstesinden geliriz. Devlete, devletin organlarına, işin hukuki boyutu söz konusuysa da Türk yargısına güvenmek lazım. Bugüne kadar bunların üstesinden geldik. 
     Yanlış olan bunun siyaseten konuşulmasıdır. Siyaseten başka şeyleri konuşalım, tamam. Bu konunun siyaset malzemesi yapılması, belki de bu işten menfaat umanlara en büyük desteği sağlar. Türkiye, elbirliği içinde bunların üstesinden gelir." 
     
     AVRUPA BASININDAKİ YORUMLAR VE TERÖR 

     Adalet Bakanı Çiçek, "Bugün Avrupa basınında ’AİHM’in verdiği kararla Türkiye’nin en hassas yerinden vurulduğu’ yönünde haberler çıktığının" hatırlatılması üzerine de, yapılan yorumlara saygı gösterdiğini söyledi. 
     Cemil Çiçek, sözlerini şöyle tamamladı 
     "Terör insanlık belasıdır, insanlığı tehdit eden suçtur. Teröre kim göz yumarsa, kim himaye ederse, kim kapı aralarsa, bu yılan gelir eninde sonunda onları sokar. Bu konuda ihmal gösterenler varsa, onlar da bir gün gelip bu gerçeği anlarlar. Temenni ederiz ki, teröre karşı uluslararası güçbirliği söz konusu olsun. Bu konuda yapılan çalışmalar var ama maalesef ağır işliyor. Teröristler de, bu boşluklardan, bu himayelerden, umursamazlıklardan istifade ediyor." 
     
</TEXT>
</DOC>
