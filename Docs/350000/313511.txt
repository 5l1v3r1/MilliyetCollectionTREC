<DOC>
<DOCNO> 313511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonspo01.html </URL>
<DATE> 2005/02/08/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Argun "Hedefimiz Türk voleybolunu Dünya'da ilk 6'ya sokmak" 
</HEADLINE>
<TEXT>

     Voleybol Federasyonu Başkan Adayı Tanju Argun, ''Türk voleybolunu bir ekol olarak dünyada ilk 6'ya sokmayı ve Türkiye'nin olimpiyatlarda temsil edilmesini sağlamayı amaçladıklarını'' söyledi. 
     Argun, 10 Şubat'ta yapılacak Voleybol Federasyonu 1. Olağan Genel Kurulu öncesi, yönetim kadrosunda bulunan eski Voleybol Federasyonu başkan adaylarından Mehmet Çakmak ve Akın İra ile The Marmara Pera Oteli'nde bir basın toplantısı düzenledi ve projelerini anlattı. 
     Türk voleybolunun çok gerilerde kaldığını ve bir çok sorununun bulunduğunu ifade eden Argun, öncelikle medyanın ilgisini çekecek çalışmalar yapacaklarını, özerk olan Voleybol Federasyonu'nun kendi ayakları üzerinde durabilmesi için de medyayla işbirliğine giderek gerekli sponsor desteğini sağlamaları gerektiğini kaydetti. 
     Argun, voleybolu ülke genelinde yaymayı amaçladıklarını da belirtirken, ''Kulüplerle işbirliğine giderek hem voleybola yatırım yapmalarını, hem de altyapıya önem vermelerini sağlayacağız. Milli Eğitim Bakanlığı ve öteki ilgili kuruluşlarla iletişim kurup, voleybolu öğrencilere ve halka sevdirmek istiyoruz'' dedi. 
     
     AÇIK, ŞEFFAF VE KATILIMCI FEDERASYON 
     Eğitime büyük önem verdiklerini dile getiren Argun, ''Kaliteli sporcuların yetişmesini sağlayacağız. Yapacağımız çalışmalarla Voleybol Federasyonu'nu açık, şeffaf ve katılımcı hale getireceğiz. Böylece voleybola gönül veren herkesi bünyemize alacak, Türk voleybolunu hak ettiği yere getireceğiz'' diye konuştu. 
     Voleybolda Türkiye'nin uluslararası alanda yeterince söz sahibi olamadığını, bunun da uluslararası başarıları engellediğini savunan Argun, şunları söyledi 
     ''Göreve gelirsek, FIVB ve CEV gibi voleybolun uluslararası kuruluşlarıyla işbirliğine giderek, bu kurumlarda etkin görevler almak istiyoruz. Uluslararası organizasyonların ülkemizde yapılmasını sağlayarak Türkiye'nin uluslararası alanda yer almasını sağlayacağız. Voleybolun gelişmesini engelleyen ve kulüplere zarar veren uygulamaları da ortadan kaldıracağız.'' 
     
</TEXT>
</DOC>
