<DOC>
<DOCNO> 327684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/spor/spo17.html </URL>
<DATE> 2005/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ambargo delindi 
</HEADLINE>
<TEXT>


Rum Kesimi'nin isteği üzerine konan KKTC'nin spor ambargosu, 50 yıl sonraki tarihi maçla kısmen kalktı 


Kıbrıs Türk sporuna ambargo koyduran Rumlar, önceki gün yapılan Nea Salamina - Yenicami maçı ile ambargoyu kendileri deldi. Kıbrıs'ta 50 yıl sonra gerçekleştirilen karşılaşmayla KKTC'nin önü açıldı. 
KKTC Gençlik ve Spor Bakanı Özkan Yorgancıoğlu, oynanan maçın bir "devrim" niteliği taşıdığını söyledi. Yorgancıoğlu, "Bu bir başlagıçtı. Bunun devamı gelecek. Mayıs'ın ikinci haftası, büyük bir ihtimalle 21 Mayıs'ta Rum Nea Salamina takımı KKTC'ye gelecek ve burada maçın rövanşı oynanacak" dedi. 
Rumlar'ın içinde bu gibi yakınlaşmalara karşı olan grupların olduğuna dikkat çeken Bakan, "Bu olayı ambargolar kaldırıldı diye lanse edersek, Rumlar'dan tepki gelebilir. Dikkatli olmalıyız" yorumunda bulundu. 
Kıbrıs Türk Futbol Federasyonu KTFF Başkanı Ömer Adal ise FIFA'ya kayıtlı hakemlerin görev aldığını vurgulayarak, "Bize resmi prosedür uygulanmıştır. Her şey UEFA standartlarında olmuştur. Rum Federasyon Başkanı ile de cuma günü burada bir yemek yiyeceğiz" dedi. 
Bugüne kadar Rumlar'ın itirazları sonucunda yabancı hiçbir takım ile maç yapamadıklarını anlatan Adal, "Rumlar kendi itirazlarını, kendileri delmiştir. Burada bir insanlık görevi yapılmıştır. Bu maçtan sonra yabancı takımlarla maç yapmamıza bir engel kalmadı" diye konuştu. 
Adal şöyle devam etti "Soğuk kanlı davranmalıyız. Sağduyu ile bu maçların devamını beklemeliyiz. Bunun Rumlar tarafından istismar edilmemesi için söylemlerimizle yapıcı olmalıyız. Bu maçın Kıbrıs'taki siyasi yumuşamaya katkı yapacağını düşünüyorum. Bizler Türk ve Rum federasyonları olarak Nisan ayı sonunda bir araya gelerek gelecek için yeni açılımlar yapacağız. Bunun çalışmasına şimdiden başladık." 

Komplo teorisi 

Kıbrıs'ta KKTC ile Rum Kesimi arasındaki sportif yaklaşıma kamuoyunun çoğunluğu olumlu bakarken, bazı kesimler ise ihtiyatlı yaklaşıyor. 
Maçın Güney Kıbrıs'ta olduğuna dikkat çeken çevreler, Rumlar'ın, "Tek devlet, tek vatan" teorisini spor alanında kabul ettirmeye çalıştığını, bunun da "tarihi maç" adı altında lanse edildiğini belirttiler. Ayrıca Kıbrıslı Türkler'i, Kıbrıs Cumhuriyeti'nin doğal vatandaşları olarak düşünen ve sportif ziyareti de bu çerçevede gören Rumlar'ın, rövanş için KKTC'ye resmi olarak gitmeyeceği de öne sürüldü. 

Gözler UEFA'da 
UEFA'nın, bu karşılaşmaya nasıl bir yaklaşım göstereceği ise merak konusu oldu. Bundan önce kamp yapmak için Kuzey Kıbrıs'a giden Gençlerbirliği, bir KKTC takımıyla hazırlık maçı yaptığı için UEFA tarafından cezalandırılmış, iki yıl Avrupa kupalarına katılmaktan men edilmişti. 


</TEXT>
</DOC>
