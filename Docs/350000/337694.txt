<DOC>
<DOCNO> 337694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun18.html </URL>
<DATE> 2005/04/28/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
ABD'den İsrail'e yeraltığı sığınaklarını vurabilen bomba satacak 
</HEADLINE>
<TEXT>

     ABD'nin İsrail'e, yeraltı sığınaklarını bombalamaya yarayan bomba satmayı planladığı bildirildi. 
     ABD Savunma Bakanlığı'nın güvenlik ve savunma işbirliği ajansı tarafından yapılan yazılı açıklamada, Savunma Bakanlığı'nın Kongre'yi İsrail'e 100 adet GBU-28 tipi bomba satılmasına yönelik 30 milyon dolarlık sözleşme konusunda bilgilendirdiği, sözleşmenin ayrıca, bakım ve kontrol ekipmanları, yedek parça ve teknik bilgi sağlanmasını da öngördüğü kaydedildi. 
     Açıklamada, İsrail'in F-15 savaş uçaklarına monte etmeyi planladığı bu bombaların satışı projesinin, ''dost bir ülkenin güvenliğini iyileştirmesine yardım ederek ABD'nin ulusal güvenlik ve dış politikasını destekleyeceği'' belirtildi. 
     Sözleşmenin henüz son aşamaya gelmediği, parlamenterlerin bu satışın ''bölgedeki askeri dengeleri etkilemeyeceğini, ancak İsrail'in Ortadoğu'daki diğer güçlere karşı niteliksel üstünlüğünü muhafaza etmesine yardım edeceğini'' düşündüğü de ifade edildi. 
     Uzmanlara göre, Savunma Bakanlığı'nın açıkça belirtmemekle birlikte, bu bombaların satışı projesini ilan etmesi, İran'ın nükleer programına son vermesine yönelik uluslararası çabaların başarısızlığa uğraması durumunda, ''İran'ın böyle bir silahın olası hedefi olacağını'' düşündürüyor. 
     Askeri uzmanlar, şu anda dünyada bu tip bombanın, tıpkı İran'daki Natanz'da zenginleştirilmiş uranyum üretim fabrikası gibi yeraltındaki tesislere yönelik en etkin tek konvansiyonel silah olduğuna dikkat çekiyor. 
     Ayrıca, olası satışın ilanının, İsrail Başbakanı Ariel Şaron'un 3 hafta önce ABD'ye yaptığı ve Başkan George Bush ile görüştüğü ziyaretin hemen sonrasına rastladığı da bir başka dikkat çeken nokta olarak belirtiliyor. 
     İlk kez 1991'de Körfez Savaşı'nda kullanılan bu bomba, Amerikan uçaklarının Irak'ta yeraltında bulunan iletişim ve komutanlık merkezlerine saldırmasına olanak vermişti. Lazer güdümlü 2.2 tonluk çok güçlü konvansiyonel silahla donatılmış GBU-28, betonun 6 metre ya da kayalık zeminin 30 metre altındaki bir hedefi vurma gücüne sahip. 
     F-15 tipi savaş uçakları da bu bombaları taşıyabilecek şekilde uyarlanmış durumda. GBU-28 tipi bombalar, 1999'da Kosova'da Yugoslavya ordusunun hedeflerine de kullanılmıştı. 
     
</TEXT>
</DOC>
