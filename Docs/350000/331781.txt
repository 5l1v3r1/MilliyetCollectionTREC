<DOC>
<DOCNO> 331781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonspo18.html </URL>
<DATE> 2005/04/09/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Yunan basını Efes Pilsen taraftarlarının saldırısına maruz kaldık... 
</HEADLINE>
<TEXT>

     Basketbolda ULEB Erkekler Avrupa Ligi play-off çeyrek final serisi 2. maçında, dün akşam Yunanistan'ın Panathinaikos BSA Atina takımının, İstanbul'da Efes Pilsen'e 75-63 yenilmesine neden olarak Yunan basını, kontrol altına alınamayan taraftarların saldırıları ile ''Yunan karşıtı'' hakemler olduğunu iddia etti. 
     Atina'da yayımlanan spor gazeteleri, Türk taraftarların saldırılarının özellikle kontrol altına alınmadığı, Panathinaikoslu oyuncuların adeta yaşam savaşı verdikleri, bu koşullar altında dahi an olsun da centilmenliklerinden ödün vermedikleri iddiasındu bulundular. 
     ''Herşeyden De Keyser sorumlu'' başlığını kullanan Filathlos Gazetesi, Türk taraftarların sahaya attıkları maddelerle darbe alan Yunan takımı oyuncularının Abdi İpekçi Spor Salonu'nda adeta cehennemi yaşadıklarını, buna karşın Belçikalı hakem Armand De Keyser'in en ufak bir girişimde bulunmadığını yazdı. 
     Gazete, geçen çarşamba günü Atina'da yapılan ilk maçta Yunanlı taraftarların ''aşırı'' davranışlarının, dün akşam yaşananların yanında az kaldığını da savundu. 
     ''Panathinaikos cehennemde sendeledi'' başlığıyla karşılaşmayı okuyucularına aktaran Sportime gazetesi, Yunanlı taraftarların ''Aziz'' olduğunun iddia edilmediğini, ancak Türk taraftarların da yaptıklarının kabul görebilecek her türlü aşırılığın üstünde olduğunu ileri sürdü. 
     Gazete, ''İster orman isterse cehennem olarak adlandırılsın Abdi İpekçi'nin dün akşam bir spor salonuna benzemediği'' değerlendirmesini yaptığı haberinde, Yunan takımının doktoru Thanasis Konidis'in de kulağına demir çubukla vurulması sonucu yaralandığı biçiminde dayanaksız bir iftira ortaya attı. 
     Sport Day Gazetesi ise, ''İstanbul'da korkulu saatler'' başlıklı haber yorumunda, ''Dün akşamki maç izlenilecek gibi değildi. Nitekim basketbol adına hoş olmayan saatler yaşandı. Avrupa Ligi'nde böylesi görülmemiş terörün temeli geçen çarşamba Atina'da atıldı ve böylece fanatik Türk taraftarlara da kapı açılmış oldu. Zaten hazırda bekliyorlardı, Yunan karşıtı pankartları açmak için. Salonu adeta cehenneme çevirdiler. Buna karşı Atina'da verilmesi gereken yanıt barış olmalı. Yine de kendimizi kandırmayalım, haftaya perşembe günü Panathinaikos'un salonu bir yanardağı andıracak ve lavı da bakalım kimi yakacak'' ifadeleriyle dikkati çekti. 

     
</TEXT>
</DOC>
