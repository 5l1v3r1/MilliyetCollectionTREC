<DOC>
<DOCNO> 301668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sontur04.html </URL>
<DATE> 2004/12/28/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Silahını temizlerken kızını vurdu, polise yalan söyledi 
</HEADLINE>
<TEXT>

     Taner ORAL DHA 

      KONYA'da 2 yaşındaki kızı Sakine'yi kalçasından vurulmuş halde hastaneye getiren inşaat işçisi 38 yaşındaki Ahmet Özbektaş, çocuğunu kar maskeli bir kişinin vurduğunu öne sürdü. Polis tarafından yapılan inceleme sonucunda Özbektaş'ın evinde 7.65 mm. çapında ruhsatsız tabanca ile boş bir kovan bulunurken, kızın babası tarafından silahını temizlerken vurulduğu ortaya çıktı. 
     Olay, Merkez Selçuklu İlçesi, Molla Gürani Mahallesi Keçiborlu Sokak içerisindeki evde meydana geldi. Ahmet Özbektaş, ruhsatsız silahını temizlerken silahın ateş alması sonucu kızı Sakine'yi kalçasından vurdu. Paniğe kapılan Ahmet Özbektaş bir süre evde bekleyerek, çocuğunun tedavisini yapmaya çalıştı. Kızın durumunun ağırlaşması üzerine eşi Zahide ile birlikte evden çıkan Ahmet Özbektaş, merkez Selçuklu İlçesi Hacı Kaymak Tren Yolcu Geçidi'ne geldiğinde polisi arayarak kar maskeli bir kişinin silahlı saldırısına uğradığını ve çocuğunun vurulduğunu öne sürerken çocuğunu Konya Numune Hastanesi'ne acil servisine getirdi. Sakine Özbektaş, tedavi altına alındı. Ahmet Özbektaş polise verdiği ifadede kar maskeli bir kişinin silahlı saldırısına uğradığını ve çocuğunun vurulduğu iddiasını yinelerken, alacak yüzünden sürekli tehdit edildiğini ve evinin bahçesine sürekli tehdit mektupları bırakıldığını öne sürdü. 
     Polis tarafından Ahmet Özbektaş'ın çocuğunun kurşunlandığı yerde yapılan inceleme sonucunda çevrede herhangi bir silah sesi duyulmadığı ortaya çıkarken araştırma derinleştirildi. Özbektaş'ın evinde yapılan aramada, 7.65 mm. çapında ruhsatsız bir tabanca ve boş kovan bulundu. Yeniden ifadesi alınan Özbektaş, kızını ruhsatsız silahını temizlerken vurduğunu ve paniğe kapıldığı için yalan söylediğini anlattı. Baba Özbektaş gözaltına alınırken kızının sağlık durumunun iyi olduğu belirtildi. 
     
</TEXT>
</DOC>
