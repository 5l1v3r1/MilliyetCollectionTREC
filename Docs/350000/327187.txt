<DOC>
<DOCNO> 327187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/guncel/axgun01.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanlar yeni Hitler arıyor 
</HEADLINE>
<TEXT>


Almanlar, Nazi dönemine büyük merak sardı. Yapılan ankete göre Berlinlilerin yüzde 12'si "Führer" gibi bir lider istiyor... 

DIŞ HABERLER SERVİSİ 

Nazi diktatörü Adolf Hitler'in "Kavgam" adlı kitabının çok sattığı gerekçesiyle Türkiye'yi eleştiren Almanya'da, özellikle gençlerin Nazi dönemine büyük merak sardığı ve bu dönemle ilgili yayınların piyasayı sardığı belirtildi. İngiliz Daily Telegraph gazetesinin haberine göre, Hitler'in hayatıyla ilgili özel ayrıntıların anlatıldığı kitaplar birbiri peşi sıra yayımlanıyor. Şimdiye kadar Nazi liderlerinin hiç yayımlanmayan fotoğrafları bulunup ortaya çıkarılırken, kitapçı rafları Hitler ve Nazileri anlatan kitap, dergi ve çizgi romanlarla doldu. Üstelik televizyon ve sinema gibi görsel medyada da sık sık Hitler ve Nazi temaları işleniyor. Gazete, Leipzig Kitap Fuarı'nı ziyaret eden bir kitapseverin, "Şok edici Nazi kitaplarından başka yeni bir yayın bulamamaktan" şik yet ettiğini aktardı. 
Hitler'i Berlin'deki iktidar günlerinden 2. Dünya Savaşı sonunda intihar ettiği sığınağa kadar anlatan romanlardan, Hitler'in başından geçen gerçek olayları öyküleştiren kısa hik yelere, masa başı sohbetlerini içeren özel hatırata kadar her şey yazılı basının malzemesi arasında. Ancak gazeteye göre, Nazi dönemiyle ilgili yayınlara olan talep bir türlü doymak bilmiyor. "Daily Telegraph", bu durumun eleştirilere neden olduğuna da dikkat çekti. 
2. Dünya Savaşı'nın sona erişinin 60. yıldönümü kutlamalarının yapıldığı bir sırada Hitler kitaplarının böylesine ilgi görmesini eleştiren "Die Zeit" yazarı Jens Jessen, "60 yıl önce 3. Reich yok oldu, ama bugünlerde onun yeniden diriltildiğine tanık oluyoruz" dedi. 

Sağcılara sempati 
"Daily Telegraph", Almanya'da önceki gün açıklanan bir kamuoyu yoklamasının bulgularına da yer verdi. Yoklamaya göre, Almanya'da özellikle başkent Berlin ve çevresindeki Brandenburg'ta aşırı sağcılara büyük bir sempati duyuluyor. 
Berlinlilerin yüzde 15'i, Nasyonal Sosyalizmin olumlu yanlarının da olduğunu savundu. Brandenburg'ta bu oran yüzde 20 olarak saptandı. Berlinlilerin yüzde 12'si, Brandenburg'ta yaşayanların da yüzde 24'ü, "Führer gibi demir yumruklu bir yönetici isterim" diye konuştu. 


</TEXT>
</DOC>
