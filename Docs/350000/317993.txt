<DOC>
<DOCNO> 317993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur14.html </URL>
<DATE> 2005/02/23/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kızını öldüren kadın Namusumu temizledim 
</HEADLINE>
<TEXT>

     Oben KIRDÖK ADANA, DHA 
     

      ADANA'da oturan, kanser ve buna bağlı psikolojik tedavi gören 42 yaşındaki Serpil Uçar, başka erkeklerle ilişkisi olduğunu öne sürdüğü evli ve 1 çocuk annesi öz kızı 24 yaşındaki Verda Bulut'u 15 yerinden bıçaklayarak öldürdü. Uçar, polise verdiği ifadede, "Namusumu temizledim'' dedi. 
     Olay, Belediye Evleri Mahallesi 128'inci Sokak'ta meydana geldi. Kanser ve bağlı olarak psikolojik tedavi gören Tekel'den emekli Serpil Uçar, kendisine ait olan ancak, kızı verda Bulut ile damadı 26 yaşındaki İsmail Bulut'un oturduğu eve geldi. Serpil Uçar, tartıştığı kızını evin salonunda bıçaklayarak öldürdü. Damadı işyerinde, torunu 7 yaşındaki Duygu ise okulda olan Serpil Uçar, polisi arayarak, "Kızımı öldürdüm, teslim olacağım'' dedi. Eve gelen polisler Serpil Uçar'ı 100'üncü Yıl Polis Karakolu'na götürdü. Uçar, polisteki ifadesinde, "Kızım evliydi ancak, başka erkeklerle ilişkisi vardı. Eve yüksek telefon faturaları geliyordu. Ben de namusumu temizledim. Öldürmem gerekiyordu, öldürdüm'' dedi. 
     Serpil Uçar'ın eşi 50 yaşındaki Ahmet Uçar, eşi ile kızı arasında bir sorun olmadığını belirterek, "Eşim 10 yıldır kanser tedavisi görüyordu. Aile olarak hepimiz eşimin hastalığı nedeniyle psikolojik destek alıyorduk. Ancak, eşimin davranışlarında bir bozukluk yoktu'' dedi. Uçar ailesinin olay yerine gelen yakınları fenalık geçirdi. Polis soruşturma başlatırken, Verda Bulut'un cesedi Adli Tıp Morgu'na kaldırıldı. 
     
</TEXT>
</DOC>
