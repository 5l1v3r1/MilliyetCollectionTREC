<DOC>
<DOCNO> 344118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/magazin/mag01.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlüler bu kez çocuk bakacak 
</HEADLINE>
<TEXT>


Okullar kapanır kapanmaz televizyonlarda başlayacak 'Ünlüler Kampı'nda 8 ünlü, 8 çocuğa bakarak yarışacak 

Ali'ce 
Ali Eyüboğlu 

Televizyon seyircileri, bu yaz yepyeni bir reality şovla tanışacak. Yapımcılığını Medyapım'ın üstleneceği yarışma, 'Ünlüler Çiftliği'nin değişik bir versiyonu olacak. ATV'de yayımlanacak 'Ünlüler Kampı' adlı yarışmayı, 'Ünlüler Çiftliği'nde başarılı bir performans sergileyen Seray Sever sunacak. Yarışma için, 8-10 yaş arası çocukların tatil yapacağı bir kamp kurulacak. Kampı profesyonel bir müdür yönetecek. Çocukların her türlü bakımını ise 8 ünlü yapacak. 

Ödülü büyük 
'Ünlüler Kampı'nı 1. tamamlayan, ciddi bir ödülün de sahibi olacak. 4 hafta boyunca çocuklara her türlü hizmeti verip yarışmayı birincilikle tamamlayan ünlü, güneyde deniz manzaralı bir dönüm arsa üzerinde Amerikan tipi bir ev sahibi olacak. Medyapım, yarışmanın büyük ödülü uğruna 1 ay boyunca çocuk bakıcılığını göze alan ünlülerin hiçbirini İstanbul'a eli boş göndermeyecek. Yarışmaya katılan her ünlüye güneyde bin metrekare arsa verilecek. 
Yapımcılığını Işıl Karpuzoğlu, yönetmenliğini Merve Girgin'in üstleneceği 'Ünlüler Kampı'nda 4 kadın, 4 erkek ünlü yarışacak. Bir ay boyunca çocuk bakıcılığı yapacak ünlülerin kimlerden oluşacağı önümüzdeki günlerde belli olacak. Medyapım'ın 'Ünlüler Kampı' için düşündüğü ve görüştükleri arasında Burak Kut, Defne Joy Foster, Cenk Torun, Zuhal Topal, Dost Elver, Cengiz Küçükayvaz ve Yasemin Ergene gibi isimler var. 


</TEXT>
</DOC>
