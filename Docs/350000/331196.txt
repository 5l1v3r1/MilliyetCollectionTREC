<DOC>
<DOCNO> 331196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonspo28.html </URL>
<DATE> 2005/04/07/ </DATE>
<TIME> 21.53 </TIME>
<AUTHOR>  </AUTHOR>
<HEADLINE>
ULEB Avrupa Ligi... Ülkerspor 64 - CSKA Moskova 82 
</HEADLINE>
<TEXT>

     Basketbolda, ULEB Erkekler Avrupa Ligi çeyrek final ikinci maçında Ülkerspor, CSKA Moskova'ya 82-64 yenilerek elendi. 
     Karşılaşmaya etkili başlayan Ülkerspor, savunmada ve hücumda iyi organize olup 3. dakika dolmadan 7-2'lik farkı yakaladı. Kısa sürede toparlanan CSKA Moskova, Ülkerspor'un basit top kayıplarını iyi değerlendirip, Andersen ve Dikoudis'in basketleriyle 6. dakikada 10-9 öne geçti. Stombergas'ın basketleriyle ayakta kalmaya çalışan Ülkerspor, tüm çabasına rağmen özellikle savunmada Andersen'i durduramayınca, CSKA Moskova ilk periyodu 20-15 önde kapadı. 
     İkinci periyota da tutuk başlayan Ülkerspor, rakibini üst üste yaptığı faullerle durdurmaya çalışırken, hücumda da isabetsiz şutlar atınca, konuk ekip 12. dakikada farkı 8 sayıya 23-15 çıkardı. Ev sahibi ekip, Kerem Tunçeri ve Serkan'ın basketleriyle farkı kapatmaya çalıştıysa da CSKA Moskova, 25. dakikayı 30-25 önde geçti. İyi savunma yapıp Ülkerspor'u rahatça durduran ve hızlı hücumlarla sayılar bulan konuk ekip, 18. dakikada farkı 9 sayıya 40-31 çıkardı, ilk yarıyı da Monia ve Muursepp'in etkili oyunuyla 47-34 önde tamamladı. 
     İkinci yarıya farkı kapatmak amacıyla başlayan ve pota altında Zukauskas'u kullanmaya çalışan Ülkerspor, basit top kayıplarını sürdürünce amacına ulaşamadı. Avrupa'nın en iyi ekiplerinden biri olarak gösterilen CSKA Moskova, rahat bir oyun ortaya koyarak 24. dakikada farkı 17 sayıya 54-37 çıkardı. Dış atışlarda Serkan ve Stombergas ile bir türlü istediği sayıları bulamayan Ülkerspor, daha sonra Stombergas ve Zukauskas'ın pota altından sayılarıyla 3. periyot sonunda 63-51'lik skorla farkı 12 sayıya indirdi. 
     Son periyotta iyi mücadele etmeye çalışan Ülkerspor'da Serkan, Stombergas, Tutku ve Zukuaskas 4 faule ulaşınca, konuk ekip için oyun daha da kolaylaştı. 35. dakika CSKA Moskova'nın 71-57 üstünlüğü ile geçilirken, Ülkerspor son bölümde oyundan koptu. CSKA Moskova, Ülkerspor'u 82-64 yenerek, 6-8 Mayıs tarihlerinde Moskova'da oynanacak dörtlü finalde mücadele etmeye hak kazanan ilk takım oldu. 
     
     ABDİ İPEKÇİ'DE BÜYÜK ÜZÜNTÜ 
     Ülkerspor'un, CSKA Moskova'ya yenilerek elenmesi, Abdi İpekçi Spor Salonu'nu dolduran taraftarları üzüntüye boğdu. 
     Ülkersporlu oyuncular ve teknik heyet beklenmedik yenilgi ile şok olurken, yaklaşık 8 bin taraftar kahroldu. Maç boyunca takımlarını bayrak sallayarak ve tezahüratlarla destekleyen taraftarlar, üzgün bir şekilde salondan ayrıldı. 
     Karşılaşmada, çeyrek finalin ilk maçında yüzüne aldığı darbe sonucunda burnunun kırıldığı anlaşılan CSKA Moskova'nın Yunanlı oyuncusu Theodoros Papaloukas forma giyemedi. 
     KÜNYE 
     
     
ÜLKERSPOR 64 - CSKA MOSKOVA 82 Salon Abdi İpekçi Hakemler Stefano Cazzaro İtalya x, Juan Carlos Mitjan İspanya x, Srdan Dozai Hırvatistan x Ülkerspor Tutku xx 7, Serkan xx 9, Stombergas xxx 17, Praskevicius x 2, Zukauskas xx 10, Vukcevic xx 2, Kerem Gönlüm xx 9, Kerem Tunçeri x 8, Fatih x, Ersan x CSKA Moskova Holden xxx 14, Brown xx 14, Dikoudis xx 13, Granger xx 8, Andersen xxx 14, Monia xx 9, Savresenko x 4, Muursepp xx 6, Pashutin x 1. Periyot 15-20 İlk yarı 34-47 3. Periyot 51-63 
     
</TEXT>
</DOC>
