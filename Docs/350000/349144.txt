<DOC>
<DOCNO> 349144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonspo19.html </URL>
<DATE> 2005/06/05/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Milli futbolcular Yunanistan maçı için ne dedi 
</HEADLINE>
<TEXT>

     A ve Ümit Milli Futbol Takımları, Kazakistan'a gitti. 
     Atatürk Havalimanı'nda gazetecilerin sorularını cevaplandıran Milli Takımlar Menajeri Can Çobanoğlu, Yunanistan maçıyla ilgili, şunları söyledi 
     ''Skor olarak istediğimiz bir sonuç değil. Fakat oyun olarak gurur verecek bir oyun sergilendi. Bu oyunları Türkiye devam ettirdiği sürece hem futbol ülkesi olmaya, hem futbol adına önemli işler yapmaya devam edecektir. Bu açıdan bakmak lazım. Skora bakıp hiddetlenip, neşelenmek günlük yaşamak anlamını taşır. 
     Çok önemli, genç ve iyi bir takımımız var. Spor ahlakı olan, sporun gereklerini yerine getiren bu arkadaşlar destek vermeye devam edelim. Futbolda netice almak için gereklerini yerine getirmek lazım''. 
     Çobanoğlu, Kazakistan karşılaşmasının 3 puan alınması gereken bir maç olduğunu belirterek, ''Galip gelmemiz lazım. Yunanistan-Ukrayna maçı da bizim için önemli. Sonuç açısından bizi etkileycek bir maç. Enteresan bir çarşamba yaşayacağız'' dedi. 
     Takımda sakat olan Okan ve Ayhan'ın durumunun iyi olduğunu kaydeden Çobanoğlu, ''Yıldıray'ın kart sorunu var. Ayrıca omzunda sakatlığı var. Sabah 3 oyuncumuzu MR için sağlık ekibimiz götürdü. Yıldıray cezalı olduğu için burada kalacak ama bir haftalık omuz bağları için tedavisi sürecek. Emre'nin dünkü maçta ağır bir adale spazmı vardı. Önemli bir problemi yok. Tuncay'ın el bileğine top gelmişti. MR'ı alındı onda da bir problem yok. Kart eksiği ile gidiyoruz'' diye konuştu. 
     Çobanoğlu, Hakan Şükür'ün takımda aranıp aranmadığına ilişkin bir soruya karşılık, ''Takımın hedefi 2006'ya gitmek. Bu takım isimlere göre kurulmuş değil. Herkese saygılı olmak zorundayız'' dedi. 
     Yunanistan maçı sonrası seyircinin tepkisinin hatırlatılması üzerine Çobanoğlu, ''Artık seyircinin alışılmış tepkisi. Aşmalıyız bunları. Maç maç hocalar gelir, hocalar giderse Türkiye bir yere gidemez'' dedi. 
     
     RAŞİT ÇETİNER 

     Ümit Milli Futbol Takımı Teknik Direktörü Raşit Çetiner de, Yunanistan'dan hesapta olmayan bir mağlubiyet aldıklarını belirterek, şunları kaydetti 
     ''Maalesef ciddi bir sendroma uğradık haziran ayında. Burada kaybettik. Şimdi her şey yeniden başladı. Bütün maçlarımızı kazanıp gruptan çıkmanın yollarını arayacağız. Çıkacağız. Çünkü futbolcularda bu kalite var. Bir konsantrasyon eksikliği var diye düşünüyorum. Sabri, Kerem ve Tayfun sakat, bıraktık. Mahmut Hanifi cezalı duruma düştü, ama takım kaptanı olarak yanımızda. Bunların dışında eksiğimiz yok. Fahri de ufak bir problem var. Ama oynayacağını düşünüyoruz. Kazanmak için gidiyoruz.'' 
     
     FUTBOLCULAR 

     FB'li Serkan, Yunanistan maçında iyi oynadıklarını ve mücadele ettiklerini ifade ederek, ''Artık Kazakistan maçına bakıyoruz. Diğer maçları da kazandıktan sonra, rakiplerimizin aldığı sonuçlara bakacağız'' dedi. 
     Tuncay Şanlı, Yunanistan maçında ellerinden gelen mücadeleyi verdiklerini anlatarak, ''Her şeyi yaptık. Bir türlü sonuca gidemedik. İyi maç oldu, iyi futbol oynadık, karşılığı bu olmamalıydı. İnancımız var. Bize inanılmalı. Şimdi birlik zamanı. Maçtan sonra hoş olmayan şeyler vardı. 90 dakika boyunca bence destek yoktu. Milli takım bizim takımımız, daha çok destek olunmalı'' diye konuştu. 
     Emre Belezoğlu da, dün akşam yaşadığı sakatlıkla ilgili MR çekildiğini, yırtık ve ödem çıkmadığını kaydederek, ''1-2 gün istirahat etme durumum olabilir. Ama hoca şans verirse oynamak isterim'' dedi. 
     Emre, Yunanistan maçında iyi mücadele ettiklerini ifade ederek, ''Karşımızda son Avrupa Şampiyonu vardı. Onların istediği bir oyun oldu. İnanıyorum bundan sonraki maçları kazanıp, onların önüne geçeceğiz. Bu takıma güvenilmesi lazım. Bu milli takımdır'' dedi. 
     Emre, transfer konusunda ise, ''Şu an için transfer ve bu konuda konuşmayı düşünmüyorum'' diye konuştu. 
     A ve Ümit Milli Takımları özel bir uçakla daha sonra Kazakistan'a hareket etti. 

     
</TEXT>
</DOC>
