<DOC>
<DOCNO> 313898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sontur14.html </URL>
<DATE> 2005/02/09/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Bu yıl iki güneş, iki de ay tutulması gerçekleşecek... 
</HEADLINE>
<TEXT>

     Gökyüzünde bu yıl iki güneş, iki ay tutulması gerçekleşecek. 8 Nisan'daki güneş tutulması Türkiye'den izlenmezken, 3 Ekim'deki tutulma parçalı tutulma şeklinde gözlemlenebilecek. Gökyüzü avcıları, ay tutulmalarını ise izleyemeyecekler. 
     A.A muhabirinin Ankara Üniversitesi Fen Fakültesi Astronomi ve Uzay Bilimleri Bölümü Öğretim Üyesi Berahitdin Albayrak ve Boğaziçi Üniversitesi Kandilli Rasathanesi ve Deprem Araştırma Enstitüsü'nün internet sayfasından derlediği bilgiye göre, bu yıl dünya iki güneş iki de ay tutulmasına tanıklık edecek. 
     İlki 8 Nisan'da gerçekleşecek olan Güneş tutulması, ancak Pasifik Okyanusu ve birkaç Güney Amerika ülkesinden izlenebilecek. 
     3 Ekim'de gerçekleşecek yılın ikinci Güneş tutulması halkalı tutulma şeklinde olacak. Atlantik okyanusundan başlayıp Portekiz, İspanya, Cezayir, Tunus, Libya, Sudan ve Çad'ı kateden hat içinde kalan yerlerden izlenecek. Bu hattın dışında üç kıtayı kapsayan geniş bir bölgeden de parçalı tutulma biçiminde görülecek. 
     Halkalı tutulma sırasında Ay, Güneş diskinin tamamını örtemediğinden Ay'ın çevresinde parlak bir halka oluşacak. Tam tutulmalarda görülen güneş tacı bu sırada görülemeyecek. 
     Halkalı Güneş tutulmasının en uzun süreceği yer Sudan olacak, halkalı tutulma burada 4 dakika 31 saniye sürecek. Sudan'ın merkezi bölgelerinde tutulma hattının genişliği 162 kilometreye ulaşacak. 
     Tutulma, Türkiye'den, Güneş'in yüzde 43'ünün örtüldüğü bir parçalı tutulma olarak gözlenebilecek. 
     
     AY TUTULMASI 
     Bu yıl tam Ay tutulması olmayacak. 
     24 Nisan'da Ay, Dünya'nın yarı-gölgesinden geçecek ve yarı-gölge ay tutulması gerçekleşecek. 17 Ekim'deki ikinci ay tutulması ise parçalı tutulma şeklinde olacak. 
     Her iki tutulmada gündüz saatlerinde gerçekleşeceği için Türkiye'den gözlenemeyecek. 
     Bu yılın bir diğer ilginç gök olayı ise Donald E. Macholz adlı amatör gökbilimcinin keşfettiği Macholz kuyrukluyıldızının C 2004 Q2 Dünya'dan izlenebiliyor konuma gelmesi. Geçen yılın Aralık ayından bu yana çıplak gözle gözlenebilen kuyrukluyıldız, 10 Ocak'ta en yüksek parlaklığına ulaşmıştı. Macholz kuyrukluyıldızı Şubat ortasına kadar parlaklığı giderek azalsa da teleskoplarla gözlenebilecek. 
     Çıplak gözle bu kuyrukluyıldızı görebilmek için ışık kirliliğinin az olduğu bir yer seçilmesi gerekiyor. Kuyrukluyıldız bir dürbün yardımıyla da kolayca bulunabiliyor. 
     
</TEXT>
</DOC>
