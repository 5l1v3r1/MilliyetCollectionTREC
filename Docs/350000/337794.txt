<DOC>
<DOCNO> 337794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonsiy19.html </URL>
<DATE> 2005/04/28/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Baykal Başbakan'ın Koçaryan'a önerisi CHP ve Hükümet'in ortak önerisi 
</HEADLINE>
<TEXT>

     CHP Genel Başkanı Deniz Baykal, sözde Ermeni soykırımı iddialarına karşı Başbakan Recep Tayyip Erdoğan'ın Ermenistan Cumhurbaşkanı Robert Koçaryan'a sunduğu önerinin olumlu bir yaklaşım olduğunu söyledi. Baykal, ''Bu öneri, CHP ve Hükümet'in ortak önerisidir. Bu önerinin giderek daha çok ilgiyi çektiğini, öneminin daha iyi anlaşıldığını düşünüyorum. Önümüzdeki dönemde farklı gelişmeler de ortaya çıkabilir. Doğru bir yaklaşım'' dedi. 
     Baykal, Ankara Büyükşehir Belediyesi'ne ait helikopterle Antalya Havalimanı'na geldi. Partililer tarafından karşılanan Baykal, AA muhabirine yaptığı açıklamada, Antalya, Isparta, Burdur, Afyon ve Aksaray'ın CHP'li belediye başkanları ve il başkanlarıyla yarın yapılacak toplantıda bir araya geleceğini bildirdi. Bu toplantıda parti yetkilileri ve uzmanlar tarafından belediye başkanlarına yeni yasal düzenlemeler hakkında eğitim verileceğini anlatan Baykal, belediyelerin icraatlarının ele alınacağını ve karşılıklı dayanışmanın artırılması yönünde çalışma yapılacağını söyledi. 
     
     BAŞBAKAN'IN ÖNERİSİ 
     Baykal, havalimanında AA muhabirinin, Ermeni soykırımı iddialarıyla ilgili sorularını yanıtladı. Baykal, Başbakan Erdoğan'ın, Ermenistan Cumhurbaşkanı Koçaryan'a, iddiaların araştırılması için ortak komisyon kurulması, bilgi ve belgelerin karşılıklı olarak açıklanması yönünde mektupla sunduğu öneriye ilişkin şu değerlendirmelerde bulundu 
     ''Bu öneri, CHP ve Hükümet'in ortak önerisidir. Bu önerinin giderek daha çok ilgiyi çektiğini, öneminin daha iyi anlaşıldığını düşünüyorum. Önümüzdeki dönemde farklı gelişmeler de ortaya çıkabilir. Doğru bir yaklaşım. Bu tartışmanın bilgi ve belge temelinde durması lazım. Bunun için ilgili bütün ülkelerin arşivlerini açması, ellerindeki bilgileri ortaya koyması lazım. Biz buna hazır olduğumuzu söylüyoruz. 
     Tarihi gerçeklerden kaçmıyoruz. Tarihi gerçeklerin ortaya çıkmasını talep ediyoruz. Bu tartışmanın tek taraflı, siyasal suçlama, polemik konusu olmaktan çıkıp, belgelere dayalı bilgiyi araştırma konusu haline dönüşmesini istiyoruz. Bunun için de üzerimize düşeni yaparız. Ama ne yazık ki gerekli işbirliği anlayışı sergilenmedi. Fakat bizim böyle bir girişim yapmış olmamız, Türkiye'nin haklılığı konusunda bir kanaat oluşmasına yardımcı oluyor.'' 
     
     ''ENGİZİSYON ANLAYIŞI'' 
     İddialarla ilgili siyasi suçlama ve siyasi tartışmanın sürüp gittiğini vurgulayan Baykal, Polonya Parlamentosu'nda alınan kararın ardından Fransa'nın da soykırımın olmadığına ilişkin beyanlara hapis cezası getirmeye çalıştığını söyledi. Baykal, bunun insan hakları ve düşünce özgürlüğüne aykırı olduğunu vurgulayarak, şöyle devam etti 
     ''Fransa da şimdi Ermeni soykırımı yapılmamıştır denilmesini 8 gün ila 1 yıl arasında hapis cezasıyla cezalandırılmaya yönelik teklifler getiriyor. Bunu insan hakları ve düşünce özgürlüğü anlayışıyla bağdaştırmak mümkün değil. Ancak bir ciddi tarihi bilimsel çalışmayla ortaya konabilecek bir iddianın siyasi bir kararla, bir kanunla sonuçlandırılıp cezaya bağlanması çok ilkel bir ortaçağ zihniyetini, engizisyon dönemi zihniyetini yansıtan bir anlayış. Bunlar karşısında bizim de anlaşılıyor ki siyasal ağırlık koymamız lazım, tepki göstermemiz lazım.'' 
     
     4 MİLYONLUK GÜÇ 
     Böyle girişimlere tepki verilmesi gerektiğini anlatan Baykal, şunları söyledi 
     ''Avrupa'da 4 milyon Türk kökenli insan var. Bunların bilgilendirilmesi, bu konuda eğitilmesi ve harekete geçirilmesi lazım. 4 milyonluk bir Avrupa gücü, çok önemlidir ama bunu kullanamıyoruz. Maalesef kullanamıyoruz. Herkes üzülerek, kendi köşesinde, bireysel bir dünya içinde, üzülerek seyrediyor. Halbuki onlar bir araya geldikleri zaman büyük bir güçtür. 100 bin kişinin bir toplantı yapması, Avrupa'nın herhangi bir kentinde bu konudaki anlayışımızı açık bir şekilde ortaya koyması çok etkili olur. Avrupa siyasetinde bu 4 milyon insan ağırlığını koymalıdır. Bunu biz sağlamalıyız. Bunun için de onları, bilgilendirmeli, eğitmeliyiz. Bu konuda bütün ayrıntıları aktarmalıyız. Yapılması gereken böyle işler var. Ve sessiz kalmamak lazım, her olaya cevabını vermek lazım.'' 
     
     ''POLONYA MAHCUP EDİLMELİ'' 
     Polonya Parlamentosu'nun incelemeden ve iki ülkenin dostluk anlayışıyla bağdaşmayan şekilde tek taraflı karar aldığını kaydeden Baykal, sözlerini şöyle sürdürdü 
     ''Derhal Polonya'ya bu konuyu böyle bir siyasi parlamento tercihiyle noktalamanın Polonya-Türk dostluğuna sığmadığını anlatmamız lazım. Bu konuyu bilimsel düzeyde incelemeye hazır olduğumuzu, belgeleri arşivleri açıklamaya hazır olduğumuzu ilan ettik zaten. Dost bildiğimiz ülkenin parlamentosunun hiç bizim bu çağrılarımız yokmuşçasına, bu konuda tek taraflı hüküm vermesinin Türk-Polonya dostluğuna sığmadığını anlatmalıyız. Türklerin tarihte Polonya'nın bağımsızlığına verdiği değerler ortada. Bunlar karşısında etkili, aktif olmak lazım. Üzerine yürümek, mahcup etmek lazım.'' 
     
     ''TÜRK DİASPORASI'' 
     Baykal, Almanya'nın da sözde Ermeni soykırımı iddialarını tanımaya yönelik girişimlerde bulunduğuna yönelik hatırlatma üzerine, orada ve Avrupa'da yaşayan vatandaşların bilgilenerek harekete geçmesi gerektiğini dile getirdi. 
     Oradaki vatandaşların olayları ve ayrıntılarını bilmediğini, gelişmeleri üzülerek izlediğini kaydeden Baykal, şunları söyledi 
     ''Onları daha etkin hale getirmeleri lazım. Ermenilerin diaspora dedikleri bir olay var. Bütün Avrupa'da bunlar adına çalışan Ermeni kökenli insanlar var. Bizim de diasporamız var Türk Diasporası... Harekete geçsin. Ama onlar bunu örgütlediler, yıllar öncesinden örgütlediler. Biz dağınığız. Dağınık çoğunluk, örgütlü azınlığa boyun eğmek zorundadır. Biz dağınık çoğunluğuz, üstelik haklı çoğunluğuz. Hakkını anlatamayan çoğunluk. Hakkı olmayan şeyi sürekli kafalara propaganda yoluyla akıtan, baskı yapmaya çalışan örgütlü azınlığın karşısında aciz duruyoruz. Bunu değiştirmek lazım. Değiştirmek için olayı bilmek, inanmak lazım. Bu konuda bir mesafe alındı ama alınması gereken daha çok mesafe lazım.'' 
     
</TEXT>
</DOC>
