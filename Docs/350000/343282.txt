<DOC>
<DOCNO> 343282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/soneko04.html </URL>
<DATE> 2005/05/17/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Kredi kartıyla en fazla harcamayı Yapı Kredi müşterileri yaptı... 
</HEADLINE>
<TEXT>

     Bankaların tanıdığı kredi kartı limitlerini en yüksek oranda kullanan kredi kartı kullanıcıları Yapı ve Kredi Bankası müşterileri oldu. Türkiye’deki kredi kartlarının toplam limitinin yüzde 37.1’i kullanılırken, bu oran Yapı Kredi’de yüzde 53.8’i buldu. Limit kullanım oranında daha sonra yüzde 52.2’yle Garanti Bankası, yüzde 48.5’e Finansbank müşterileri geldi. 
     ANKA’nın bankaların Muhasebe Uygulama Yönetmeliği MUY 
     çerçevesinde hazırladıkları enflasyona göre düzeltilmiş mali tablolarından derlediği verilere göre, 21 bankanın 2004 yılı sonu itibariyle toplam kredi kartı alacaklarının tutarı 13 katrilyon 764.2 trilyon liraya çıktı. 
     Kredi kartı alacaklarının, bankaların kredi kartlarına verdiği toplam limitin yüzde 37.1’ini oluşturduğu belirlendi. Bankaların kredi kartlarına tanıdıkları harcama limitleri 2004 yılı sonunda 37 katrilyon 105.2 trilyon lirayı buldu. Kart harcama limitleri, geçen yıl yüzde 16.7 oranında 5 katrilyon 313 trilyon lira büyüdü. 
     
     EN FAZLA HARCAMAYI YAPI KREDİ MÜŞTERİSİ YAPTI 

     Kredi kartlarıyla en fazla harcamayı Yapı ve Kredi Bankası müşterileri yaptı. Banka’nın kredi kartı alacakları, 2004 yılı sonu itibariyle 3 katrilyon 114 trilyon lirayı buldu. Bu, Yapı Kredi’nin aynı tarih itibariyle 5 katrilyon 789.3 trilyon lira olan kart harcama limitinin yüzde 53.8’ini oluşturdu. Limit kullanım oranında yüzde 52.2’yle Garanti Bankası müşterileri ikinci, yüzde 48.5’le Finansbank müşterileri üçüncü sırada yer aldı. Garanti Bankası’nın kredi kartlarına verdiği 5 katrilyon 378 trilyon liralık limitin 2 katrilyon 807.5 trilyon lirası, Finansbank’ın kredi kartlarına verdiği 1 katrilyon 932.6 trilyon liralık limitin 936.7 trilyon lirası kullanıldı. Daha sonra yüzde 36.1’lik limit kullanım oranıyla Vakıfbank, yüzde 36’yla Ziraat Bankası, yüzde 34.2’yle İş Bankası geldi. Vakıfbank’ın kredi kartlarına tanıdığı 1 katrilyon 656.5 trilyonluk limitin 597.6 trilyonu, Ziraat Bankası’nın tanıdığı 757.1 trilyonluk limitin 272.7 trilyonu kullanıldı. İş Bankası müşterileri ise Banka’nın kredi kartlarına tanıdığı 4 katrilyon 605 trilyonluk limitin, 1 katrilyon 576 trilyon liralık bölümünü harcadı. Banka müşterilerinin kart limitini kullanma oranı HSBC Bank’ta yüzde 33.6, Şekerbank’ta yüzde 33.4, Halk Bankası’nda yüzde 27.8, Akbank’ta yüzde 27.4, Koçbank’ta yüzde 26.7, Denizbank’ta yüzde 22.8 olarak gerçekleşti. 
     
     EN DÜŞÜK ORANLAR 

     Harcama oranının en düşük olduğu banka ise Bank Europa Bankası oldu. Kredi kartlarına 3.6 trilyon liralık harcama limiti veren Banka’nın, kredi kartı alacakları 284 milyar lira düzeyinde kaldı. 
     Limit kullanım oranı Turkish Bank’ta yüzde 10.9, Tekfenbank’ta yüzde 13.5 olarak gerçekleşti. 
     
</TEXT>
</DOC>
