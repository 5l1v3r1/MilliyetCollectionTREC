<DOC>
<DOCNO> 314865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sondun20.html </URL>
<DATE> 2005/02/13/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Rumlar, Türk kökenli KKTC vatandaşları konusunu AB'ye taşıyor 
</HEADLINE>
<TEXT>

     Güney Kıbrıs Rum yönetiminin, Türkiye kökenli KKTC vatandaşları konusuna müdahil olması için Avrupa Birliği AB nezdinde girişimde bulunduğu bildirildi. 
     Rum Simerini gazetesi, Rumların ''yerleşik'' olarak nitelediği Türkiye'den adaya yerleşen insanların ''yasadışı'' olarak Kıbrıs'ta bulunduğunu iddia ederek, Rum yönetiminin, ''Türk 'yerleşikler' sorununun çözümü konusunda müdahil olması için AB'nin kapısını çaldığını'' yazdı. 
     Gazete, AB yetkilisi Leopold Maurer'in, Yeşil Hat Tüzüğü ile ilgili askıda bulunan sorunların çözümü için adaya yaptığı son ziyaret sırasında Rum yönetiminin Maurer'e konuyla ilgili bilgilendirme belgesi verdiğini belirtti. Rum yönetiminin bu belgesinin, AB'nin sözde kolonizasyon meselesine müdahil olmasının ilk adımı olduğunu savunan gazete, Papadopulos hükümetinin Brüksel aracılığıyla Ankara'dan bazı taleplerde bulunduğunu duyurdu. 
     Gazeteye göre, Papadopulos'un konuyla ilgili Ankara'dan talepleri şöyle 
     ''1-Moratoryum temelinde, Kıbrıs'ın Kuzey kesiminin 'kolonizasyonuna' son verilmesi. 
     2-Türkiye'nin, Türkiye kökenli KKTC vatandaşlarının Türkiye'ye kesin dönüş yapmalarına katkı sağlaması. 
     3-KKTC'de yaşayanların etnik kökenlerinin tam olarak ortaya çıkarılması için nüfus sayımı yapılması.'' 
     
</TEXT>
</DOC>
