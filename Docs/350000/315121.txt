<DOC>
<DOCNO> 315121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonsiy14.html </URL>
<DATE> 2005/02/14/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Hariri'nin ölümü... Türkiye terörist saldırıyı kınadı 
</HEADLINE>
<TEXT>

     Türkiye, Lübnan'ın eski Başbakanı Refik Hariri'nin ölümüne neden olan terörist saldırıyı şiddetle kınadı. 
     Dışişleri Bakanlığı'ndan yapılan açıklamada, Lübnan'ın kısa süre önce görevinden ayrılan Başbakanı Hariri'nin, beraberindeki bir grup ile Beyrut'ta bombalı bir suikast sonucu öldürülmesinden ''derin üzüntü duyulduğu'' belirtilerek, ''Türkiye, bu terörist saldırıyı şiddetle kınamaktadır'' denildi. 
     Hariri ve hayatını kaybeden diğer Lübnan vatandaşlarına tanrıdan rahmet, Lübnan halkına ve hükümetine başsağlığı dilenen açıklamada, ''Türkiye bir dostunu kaybetmiş olmanın hüznü içindedir'' ifadesi kullanıldı. 
     Lübnan'ın, ikili ilişkilerin geliştiği dost bir bölge ülkesi olduğu kaydedilerek, Hariri'nin, başbakanlığı döneminde, gerek ülkesinin yeniden imarına gerekse Türkiye-Lübnan ilişkilerinin geliştirilmesine aktif ve yaratıcı yaklaşımlarıyla önemli katkılar sağladığı belirtildi. 
     
</TEXT>
</DOC>
