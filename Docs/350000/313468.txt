<DOC>
<DOCNO> 313468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/soneko29.html </URL>
<DATE> 2005/02/08/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Kar yağışı, balık fiyatlarını artırdı... 
</HEADLINE>
<TEXT>

     Yaşanan ağır kış koşulları nedeniyle balık fiyatlarında artış yaşandı. 
     İstanbul Büyükşehir Belediyesi Su Ürünleri Hali Müdürlüğü'nden alınan bilgiye göre, soğuk hava ve kar yağışı nedeniyle balıkçıların avlanamaması yüzünden fiyatlarda artış görüldü. 
     Balık halinin durgun bir gün yaşadığını belirten yetkililer, halin en yoğun olduğu sabah saatlerinde bile balık bulunmadığını kaydettiler. 
     Öte yandan, Karadeniz Bölgesi'nden getirilen hamside de ulaşımdaki olumsuz koşullar nedeniyle azalma olduğu ifade edildi. 
     Hal'de geçtiğimiz Cuma günü 130-150 YTL arasında satılan bir kasa çinekopun fiyatı, 150-200 YTL'ye çıktı. 25-30 YTL'den satılan hamsinin kasası ise 35-45 YTL'den alıcı buldu. 
     İzmaritin kasa fiyatı Cuma günü 10-15 YTL arasında değişirken, bugün 15-20 YTL arasında işlem gördü. Kasası 20-30 YTL'den satılan kefal 25-30 YTL'ye, 100-130 YTL arasında satılan tekir ise 120 ile 150 YTL'ye yükseldi. 
     
</TEXT>
</DOC>
