<DOC>
<DOCNO> 302862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sonyas01.html </URL>
<DATE> 2005/01/02/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
2004 yılının en çok izlenen 10 filmi... 
</HEADLINE>
<TEXT>

     Geride bıraktığımız 2004 yılının rekortmen filmi, bir sevgi hikayesini konu alan sevimli animasyon ''Shrek'' oldu. İlkinin elde ettiği başarının ardından ikincisi vizyona giren film, 436 milyon dolarlık rekor gişe hasılatıyla en yakın rakibini fersah fersah geride bıraktı. 
     Internetteki ''boxoffice'' sitelerinin verilerine göre, 2004 sevimli yeşil canavar Shrek'in yılı oldu. İngilizce seslendirmesini Mike Myers'in yaptığı yüzü çirkin, kalbi güzel mi güzel Shrek'i, Türk izleyicisi Okan Bayülgen'in başarılı dublajıyla seyretti. 
     Film, tamı tamına 436 milyon dolar gişe hasılatı elde ederken, dünyanın dört bir yanındaki çocukların yanı sıra yetişkinler de çok şey öğreten bu sevgi hikayesini hem gülümseyerek, hem de gözlerinde yaşlarla izledi. Bugüne kadar çevrilen animasyonlar arasında en çok gişe hasılatı elde etme unvanını da elinde bulunduran ''Shrek'', aynı zamanda tüm zamanların en çok izlenen filmleri arasında da üçüncü sırada. 
     
     DUVARLARA TIRMANDI, PARAYI KAPTI 

     Her ne kadar devam filmlerinin başarısı tartışılsa da hiç kuşkusuz ''Örümcek Adam'' bu tartışmanın dışında kalıyor. 
     İlkinin kazandığı büyük başarının ardından genç aktör Tobey Maguire'ın yeniden ''Örümcek Adam'' kostümünü giyerek duvarlara tırmanıp tavanlardan sarktığı film 373 milyon dolarlık gişe hasılatına imza attı. 
     ''Shrek'' filmine yetişemese de ikinciliği bileğinin hakkıyla elde eden filmin daha ikincisi vizyondayken Sony Pictures üçüncü yapımın 2007 yılında çekileceğini açıkladı. 
     
     İSA'NIN ÇİLESİ MEL'İN KASASINI DOLDURDU 

     Daha çekimlerine başlanmadan tüm dünyada tartışmalar yaratan ''Tutku İsa'nın Çilesi-The Passion of the Christ'', 2004 yılının en çok izlenen üçüncü filmi oldu. 
     Yapımcısı ve yönetmeni Mel Gibson'ı eğlence dünyasının en çok kazanan ismi koltuğuna da oturtan yapımda, Hazreti İsa'nın son günleri konu edildi. Şiddet öğeleri barındırdığı için Türkiye ve tüm dünyada 16 yaşından küçüklerin izlenmesi yasak olan film, küçükler seyretmese de 370 milyon dolar hasılata imza attı. 
     Çocuk büyücü Harry Potter'ın yeni macerası ''Harry Potter ve Azkaban Tutsağı-Harry Potter and the Prisoner of Azkaban'' listede dördüncü. İlk iki filmdeki yönetmenin yerine bu kez Alfonso Cuaron'un rejisör koltuğuna oturduğu film, 249 milyon dolar hasılat yaptı. 
     ''The Incredibles'' adlı animasyonun 214 milyon dolar hasılatla beşinci olduğu listede, altıncılığı küresel ısınmaya dikkati çekerek çevre duyarlılığı mesajı veren bir yapım elde etti Yarından Sonra-The Day After Tomorrow''... Jake Gyllenhaal ile Dennis Quaid'in rol aldığı bu film de 186 milyon dolar gişe hasılatına imza attı. 
     Matt Damon'ın başrolünü üstlendiği ve Türkiye'de ''Medusa Darbesi'' adıyla gösterime giren ''The Bourne Supremacy'' 175 milyon dolarlık hasılatıyla yedinci oldu. 
     Will Smith, Angelina Jolie, Robert de Niro gibi ünlü yıldızların her birinin yüzleri ve ifadelerinin birer balığa uyarlandığı sevimli animasyon ''Köpekbalığı Hikayesi-Shark Tale'' 154 milyon dolarlık hasılatla sekizinciliği elde etti. 
     Will Smith'in rol aldığı ''Ben Robot-I Robot'' adlı yapımın 144 milyon dolarlı hasılatıyla dokuzuncu olduğu listede onunculuğu büyük ilgi uyandıran ''Truva-Troy'' aldı. Brad Pitt, Eric Bana, Diane Krueger ve Orlando Bloom'un kamera karşısına geçtiği, Wolfgang Petersen'in yönettiği film, 133 milyon dolar hasılat yaptı. 
     
     İşte 2004 yılının en çok izlenen 10 filmi, yönetmenleri ve hasılatları 

     1- Shrek-2 Andrew Adamson-Kelly Ashbury 436 milyon dolar. 
     2- Örümcek Adam-2 Sam Raimi 373 milyon dolar. 
     3- Tutku İsa'nın Çilesi Mel Gibson 370 milyon dolar. 
     4- Harry Potter ve Azkaban Tutsağı Alfonso Cuaron 249 milyon dolar. 
     5- The Incredibles Brad Bird 214 milyon dolar. 
     6- Yarından Sonra Roland Emerich 186 milyon dolar. 
     7- Medusa Darbesi Paul Greengrass 175 milyon dolar. 
     8- Köpekbalığı Hikayesi Bibo Bergeron-Vicky Jenson 154 milyon dolar. 
     9- Ben Robot Alex Proyas 144 milyon dolar. 
     10- Truva Wolfgang Peterson 133 milyon dolar. 

     
</TEXT>
</DOC>
