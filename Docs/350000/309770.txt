<DOC>
<DOCNO> 309770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/spor/spo04.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da mutlu son 
</HEADLINE>
<TEXT>



BORDO-Mavililer, Polonyalı Miroslaw Szymkowiak ve Maciej Zurawski'nin transferinde anlaşma sağladı. Asbaşkan Ömer Sarı, Wisla Krakow'un hazırlıklarını sürdürdüğü Antalya'da kamp kurarken, yönetici Metin Akbaşoğlu da dün bu transferi noktalamak için Polonya'ya gitti. Tarafların bonservis konusunda el sıkıştığı bildirildi. 
SZYMKOWİAK ve Maciej Zurawski'nin bugün imza için Trabzon'a geçeceği öğrenildi. Bu haber, Teknik Direktör Şenol Güneş ve Başkan Atay Aktuğ'un rahat nefes almasını sağladı. Gönderilmesi planlanan Augustine ise, "Ya 150 bin dolarımı versinler, ya da sezon sonuna kadar buradayım. Tek başıma çalışırım" tehdidinde bulundu. 

Aktuğ'un acısı 

TRABZONSPOR Başkanı Atay Aktuğ, ilk yarıda İstanbulspor ve Gaziantepspor maçlarını bir türlü aklından çıkaramıyor. Aktuğ, Fenerbahçe ve Galatasaray yenilgilerinin mazereti olabileceğini belirtip, "Ancak on kişi kalan Gaziantep'i yenemedik. İstanbulspor'dan uzatma dakikalarında gol yedik ve berabere kaldık. Kazansaydık, şimdi Fenerbahçe ile sadece iki puan fark kalırdı" dedi. 

Koş Özgür koş 

Trabzon, Kayserispor maçının hazırlıklarını dün de sürdürdü. Erdinç düz koşu yaparken, belindeki sakatlığı süren Petkoviç'in tedavisine devam edildi. Bağırsak enfeksiyonu geçiren Özgür çift kaleyi yarım bıraktı. 


</TEXT>
</DOC>
