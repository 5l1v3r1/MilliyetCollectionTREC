<DOC>
<DOCNO> 303641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun47.html </URL>
<DATE> 2005/01/05/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Tükürükle polis öldürmeye çalışınca tutuklandı 
</HEADLINE>
<TEXT>

     New York'ta yaşayan AIDS'li evsiz bir Amerikalı, tükürerek dört polis ve bir sağlık görevlisini kasten öldürmeye tam teşebbüsten suçlu bulundu. 
     AIDS hastası 32 yaşındaki evsiz Amerikalı Robert Murray, Eyalet Yüksek Mahkemesi'nde görülen davada Manhattan bölge savcısı tarafından 19 ayrı suçla itham edilirken, mahkeme psikiyatrları akli dengesi yerinde olmadığı için sanık Murray'ın yargılanmaya uygun olmadığını söyledi. 
     Mahkeme kayıtlarına göre, 2003 yılında tutuklandıktan sonra parmak izini almaya çalışan bir polise tekme atarak yüzüne tüküren Murray'ın, ''Ben AIDS'im. Hastalığı sana bulaştırdım. Sen öleceksin'' dediği kaydediliyor. 
     Murray'ın 2004 Haziranında hapishaneye hizmet veren bir psikiyatri hastanesinin görevlisini de aynı yolla öldürmeye çalıştığı, yine 2004 Mart ayında üç gardiyana saldırdığı bildirildi. Ancak, Murray'ın herhangi bir kimseye hastalık bulaştırıp bulaştırmadığının henüz tespit edilemediği ifade edildi. 
     
</TEXT>
</DOC>
