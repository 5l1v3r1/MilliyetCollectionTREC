<DOC>
<DOCNO> 329828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/spor/yture.html </URL>
<DATE> 2005/04/03/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
F.Bahçe'ye yakıştı 
</HEADLINE>
<TEXT>



Fenerbahçeli bayanlar, Napoli'deki müthiş mücadele sonunda kupanın bir kulpundan tutarken, aynı zamanda artık Avrupa'da iyice söz sahibi olan Türk basketbolunun bayanlardaki "yüz akı" oldular. 
FIBA'nın ev sahipliğini verdiği için "pişmanlık" duyduğu Napoli'deki "berbat" Final - Four'u, Croatia ile giriştikleri kıran kırana mücadeleyle "renklendiren" Sarı - Lacivertliler, şampiyonluk yolunda ilk adımı attılar. 
Kötü başladığı maçta 2.02'lik 37 yaşındaki dev pivot Mujenovic'i ikili sıkıştırmalarla etkisiz hale getiren, rakibini henüz ilk yarıda tam 11 top kaybına zorlayan Sarı - Lacivertliler, Nilay'ın sürüklediği hızlı hücumlarda Ferdinand ve Johnson ile devre bitmeden sekiz sayılık avantaj elde etti. 
İkinci yarının başında Korana'nın üç faule yükselmesiyle sıkıntıya giren Fenerbahçe'ye karşı Hırvat ekibi, 25. dakikada oyuna ortak oldu. Şaziye, bu dakikalarda kritik sayılarıyla Fenerbahçe'yi ayakta tuttu. Ancak son çeyrekte Sarı-Lacivertliler'i bu kez "heyecan" sardı. Üst üste hatalara rağmen, takımın tecrübeli ismi Korana'nın soktuğu fauller Fenerbahçe'ye finali getirdi. Kadro kapasitesiyle, en zorlu rakibi Croatia'yı geçen Fenerbahçe, finalde ev sahibi Napoli'yi de yenerek kupayı kaldırırsa kimse şaşırmasın... 


</TEXT>
</DOC>
