<DOC>
<DOCNO> 314572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/ekonomi/eko01.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan, el konulanları önerdi 
</HEADLINE>
<TEXT>


GP Genel Başkanı Cem Uzan, dün TMSF'ye grup borçlarına karşılık ödeme teklifi sunduğunu açıkladı. TMSF yetkilileri ise, 'Bize sunduğu el koyduğumuz mallar' dedi 

EKONOMİ SERVİSİ 

Dün, Tasarruf Mevduatı Sigorta Fonu TMSF Başkanı Ahmet Ertürk ile sürpriz bir görüşme yapan Genç Parti Başkanı Cem Uzan, İmar Bankası yolsuzluğundan dolayı ortaya çıkan 8.5 katrilyon liralık borca karşılık, yine TMSF'nin el koyduğu mal ve şirketleri önerdi. 
TMSF yetkilileri, Cem Uzan'n el konulan malların "rızaen" devrini öngören teklifi ile ilgili olarak şunları söyledi 
"Zaten Fon tarafından el konulmuş olan malları yine Fon'a teklif etmesi şaşırtıcıydı. Bazılarının üzerinde hileli tedbir bulunan malları borçtan düşmemizi, bakiyeyi taksitlendirmemizi istedi. Ancak taksitleri nasıl ödeyeceği konusunda bir plan yok. Hatırlanacağı gibi ÇEAŞ ve Kepez ile Telsim devletin kontrolü altında. Teklifini yazılı istedik." 
Cem Uzan ise görüşme sonrası yaptığı açıklamada TMSF'ye borçlarına karşılık 1 milyar dolar civarında ödemeyi içeren yazılı teklif sunulacağını belirterek, "Anlaşmaya yaklaştığımızı umuyorum" dedi. 
Uzan, "Yazılı olarak da kendilerine bazı başvurularımız olacak. Anlaşmaya yaklaştığımızı umuyorum. Bir çözüme yaklaşıldığı inancındayım" diye konuştu. Uzan, "Bu ödeme bankalar için mi, grup şirketleri için mi yapılacak " sorusuna, "TMSF ile olan sorunun çözülmesi için" yanıtını verdi. 

GP'ye 6 trilyon 
Öte yandan Hazine, Genç Parti'ye 6 trilyonluk yardımda bulundu. Maliye Bakanlığı, Uzan hakındaki davalar nedeniyle GP'ye Hazine yardımının yapılmaması için Anayasa Mahkemesi'ne başvurmuştu. Ancak partinin hesaplarını inceleyen Yüksek Mahkeme, Hazine yardımının kesilmesine gerek görmediğini açıklamıştı. 


</TEXT>
</DOC>
