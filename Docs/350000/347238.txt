<DOC>
<DOCNO> 347238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo40.html </URL>
<DATE> 2005/05/30/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Efes Pilsen 73 - Beşiktaş 68 
</HEADLINE>
<TEXT>

     Türkiye Basketbol Ligi final serisi ilk maçında Efes Pilsen, Beşiktaş'ı 73-68 yenerek, durumu 2-0'a getirdi. 
     Karşılaşmaya iyi başlayan Efes Pilsen, özellikle pota altını iyi kullanarak, Kaya'nın basketleriyle 2. dakikayı 6-1 önde geçti. Beşiktaş hücumda sayı bulmakta zorlanırken, savunmada da pota altında Kaya'yı bir türlü durduramadı. 5. dakikaya Efes Pilsen'in 10-3 üstünlüğüyle geçildi. Efes Pilsen, Solomon ve Prkacin'in 3'er faule ulaşıp kenara alınmalarına rağmen, ilk periyodu 6 sayı farkla 19-13 önde kapadı. 
     Karşılaşmanın ikinci periyodunda siyah-beyazlılar, Varda'nın basketleriyle farkı indirmeye çalıştıysa da Efes Pilsen buna Domercant'ın sayılarıyla izin vermedi. Lacivert-beyazlılar 14. dakikada 28-19'luk üstünlük yakaladı. Bu dakikadan sonra iyi savunma yapmaya başlayan ve 3 dakika boyunca rakibine sadece 2 sayı attıran Beşiktaş, bu süre içinde 2'si teknik faullerden toplam 11 sayı üreterek, 17. dakikada 30-30 eşitliği yakaladı. Siyah-beyazlılar, 18. dakikada da El Amin'in basketiyle maçta ilk kez 32-31'lik skorla öne geçti. Kalan 2 dakikada Beşiktaş, hücumda yine zorlanıp sayı bulamayınca, Efes Pilsen devreyi 33-32 önde bitirdi. 
     İkinci yarıya Varda'nın basketleriyle hızlı başlayan Beşiktaş, rakibini yakalayıp 25. dakikada 41-37 üstünlük sağladı. Bir pozisyon sonrası Beşiktaş kenar yönetimi itiraz nedeniyle teknik faul alınca, Efes Pilsen Solomon ile bir hücumda ikisi serbest atıştan toplam 4 sayı buldu ve farkı 26. dakikada 1 sayıya 43-42 indirip, hemen ardından da 43-43 eşitliği sağladı. Siyah-beyazlılar, oldukça büyük bir mücadele ve çekişmeye sahne olan son 4 dakikada Haluk ve Varda ile basketler bulup, 3. periyodu 48-45 önde geçti. 
     Son periyoda Haluk'un 3 sayılık basketiyle başlayan ve farkı 6 sayıya çıkaran -47 Beşiktaş, Solomon'un üst üste bulduğu 3'er sayılık basketlere engel olamayınca 32. dakika fark 2 sayıya 55- indi. 34. dakikada Prkacin'in basketiyle maça 58-58 eşitlik gelirken, El Amin ile yeniden oyuna ağırlığını koyan Beşiktaş, bitime 4 dakika kala 4 sayı farkla 64-60 öne geçti. Ancak Varda'nın 36. dakika içinde 5 faulle oyun dışı kalmasının ardından pota altı üstünlüğünü yitiren siyah-beyazlılar, aynı dakika içinde skorun 64-64 eşitlenmesine, 37. dakikada da 66-64 ile rakibinin öne geçmesine engel olamadı. Maçın son 47 saniyesine 69-66 Efes Pilsen üstünlüğüyle girildi. Beşiktaş yaptığı hücumda önce El Amin, ardından da ribaundu alan Ellis ile basket bulamadı. Bitime 13 saniye kala Kaya kendisine yapılan faul atışlarının ikisini de sayıya çevirdi ve skoru 71-66'ya taşıdı. Beşiktaş, El Amin ile hemen bir basket bulunca son 6 saniyeye Efes Pilsen 71-68 önde girdi. Solomon, kendisine yapılan taktik faulden doğan iki atışı da sayıya çevirip, maçın skorunu belirledi ve Efes Pilsen sahadan 73-68 galip ayrıldı. 
     Ligdeki iki maçı da kazandığı için seriye 1-0 önde başlayan Efes Pilsen, bu sonuçla durumu 2-0 yaptı. 
     Serinin ikinci maçı 2 Haziran Perşembe günü BJK Akatlar Spor ve Kültür Kompleksi'nde oynanacak. 
     
     GERGİN ANLAR 
     Karşılaşmayı 3 bini aşkın Beşiktaş taraftarı izlerken, evsahibi olan Efes Pilsen'in taraftarı azınlıkta kaldı. 
     Maçın ikinci periyodu oynanırken, 26. dakikada bir pozisyon sonrası gergin anlar yaşandı. Beşiktaşlılar hakeme itirazda bulunurken, tribünden sahaya içi su dolu pet şişeler atıldı. Bu şişelerden biri Efes Pilsenli Prkacin'in başına isabet etti. Prkacin bir süre yerde kalırken, kısa süren tedavisinin ardından oyuna devam etti. 
     Bu arada, maç bitiminde protokol ve saha kenarındaki tribünde gerginlikler yaşanırken, olaylar büyümeden engellendi. 
     Salon Abdi İpekçi Hakemler Engin Kennerman x, Halil Baldemir x, Berk Torun x Efes Pilsen Solomon xxx 20, Domercant xxx 18, Mustafa xx, Kaya xxx 16, Prkacin xxx 11, Ermal xx 6, Ender xx, Nikolic x 2, Cenk x Beşiktaş El Amin xxx 19, Bekir xx, Haluk xx 11, Ellis xx 3, Varda xxx 20, Maher xx 4, Nedim xx 11, Murat x, Tolga x 1. periyot 19-13 
     Devre 33-32 3. periyot 45-48 
     Beş Faul Alan Dk. 36.11 Varda Beşiktaş 
     
</TEXT>
</DOC>
