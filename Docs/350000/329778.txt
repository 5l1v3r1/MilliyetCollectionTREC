<DOC>
<DOCNO> 329778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/guncel/axgun02.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çekingen 'Külkedisi' 
</HEADLINE>
<TEXT>


İstanbul Film Festivali için Türkiye'ye gelen efsane oyuncu Sophia Loren, onuruna verilen yemekten, saat gece yarısını vurduğunda, arkada büyülenmiş bir topluluk bırakarak ayrıldı 

Alin Taşçıyan 

İstanbul Kültür ve Sanat Vakfı'nın Film Festivali'nde verdiği yemekler genellikle sanatçılar, danışma kurulu üyeleri ve jüri üyeleriyle sınırlı olur. Ancak önceki akşam bu gelenek değişti. Lütfi Kırdar Kongre ve Sergi Sarayı'ndaki açılış töreni sonrası Sophia Loren onuruna Loft Restoran'da düzenlenen yemeğe, İstanbul Valisi Muammer Güler, Büyükşehir Belediye Başkanı Kadir Topbaş ve İtalya Büyükelçisi Carlo Marsili'nin yanı sıra Türk basınının önde gelen yönetici ve yazarları katıldı. 71 yaşında h l son derece büyüleyici olan Sophia Loren, yemekte protokol kıskacındaydı. 

Erken 'kaçtı' 
Vali, Belediye Başkanı, İstanbul Kültür ve Sanat Vakfı Başkanı Şakir Eczacıbaşı, İtalya Büyükelçisi Carlo Marsili ve Hülya Avşar'ın bulunduğu masaya gelir gelmez oturan Sophia Loren, saat tam 24.00'te Külkedisi misali salonu terk etti. Loren, şöhretle gelen ilgiden kendisini nasıl koruduğunu daha önce şu sözlerle ifade etmişti "Kalabalık bir salona girdiğimde başımı dimdik tutar, dümdüz yürürüm. Ancak yerime oturduğumda rahatlarım." 

İstanbul pişmanlığı 
Çekingen bir insan olduğunu, ancak bunu rol yeteneğiyle örttüğünü söyleyen Sophia Loren, güvenlik nedeniyle herkese mesafeli durmak zorunda kaldı, ama kibar ve samimi davranışlarıyla sempati topladı. 
Loren, İstanbul seyahatinin kısa sürmesine üzüldüğünü de şu sözlerle belirtti "İstanbul'u gezip görmediğim için adeta suçluluk duydum. Şehrinize bir kez daha gelmek istiyorum." 

Sahneye çıkınca heyecanlanmış 

PINAR AKTAŞ İstanbul 
İstanbul Film Festivali'nin açılış töreninde "Yaşam Boyu Başarı Ödülü"nü almak için Türkiye'ye gelen Sophia Loren, sahnede heyecanlandığını belirterek, "Beni ayakta alkışlayan bu kadar sıcak insanı görünce çekingenliğim kalmadı" dedi. Loft Restoran'daki yemekte Loren'le karşılıklı oturan Şakir Eczacıbaşı, Loren'in kendi filmleri içinde en çok "İtalyan Usulü Evlenme", "İki Kadın", "Dün Bugün ve Yarın"ı sevdiğini söylediğini belirtti. Eczacıbaşı, geceyi şöyle anlattı "Kuliste olduğu için törenin tümünü izleyemedi. Törenin bir kasedini göndermemizi istedi... Küçük oğlu Eduardo'nun film yönetmeni olduğunu, birlikte çalıştıklarını söyledi. 'İlk başta zor oldu ama sonra onu yönetmen gibi görebildim. Sırasında rolüm için ondan laf işittim' dedi." 

Hülya Avşar'a Zehra'yı sordu 

MAGAZİN SERVİSİ 
Hülya Avşar, Loft Restaurant'taki yemekte masadakilerin kendisinden bahsetmesi üzerine, Sophia Loren'in çok şaşırdığını söyledi. Yemekte kendisinin çok hoş lanse edildiğini vurgulayan Avşar, "Şimdiye kadar yaptığım projeleri anlatınca gözleri büyüdü." diye konuştu. Avşar, 2 oğlu olan Loren'le çocuklar hakkında konuştuklarını, Loren'in kendisine kızı Zehra'ya nasıl baktığını sorduğunu ifade etti. 


Onur Ödülü aldı 


Fotoğraf HÜSEYİN ÖZDEMİR 

Tarık Akan, önceki gece düzenlenen törende, Sinema Onur Ödülü'nü aldı. Tarık Akan, Sophia Loren'e ödülü verilirken de efsane yıldızı ayakta ve coşkuyla alkışladı. 


</TEXT>
</DOC>
