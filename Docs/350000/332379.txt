<DOC>
<DOCNO> 332379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/siyaset/axsiy01.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kedi' Başbakan'ın peşinde 
</HEADLINE>
<TEXT>


Erdoğan, Norveç gezisi öncesi kedilerle tanıtıldı. Die Welt gazetesi ile Focus dergisi, Erdoğan'a benzetilen hayvan karikatürleriyle ilgili gelişmelere yer verdi. Basına karşı tavrı, Abdülhamit'in burun sözünü yasaklamasına benzetildi 

ABDULLAH KARAKUŞ Oslo FRANKFURT Milliyet 


Karikatürist Musa Kart'ı, kendisini İHL sorununu simgeleyen yumağa dolanmış kedi olarak tasvir ettiği karikatür için 5 bin YTL tazminat ödemeye mahk m ettiren Başbakan Recep Tayyip Erdoğan, Norveç gezisi öncesi kedilerle tanıtıldı. 
Alman Die Welt gazetesi ile Focus dergisi de, Fikret Otyam'ın Erdoğan'a hakaret davasından aldığı cezaya ve Erdoğan'a benzetilen hayvan karikatürleriyle ilgili gelişmelere yer verdi. 
Norveç devlet televizyonu NTR 1, resmi ziyarette bulunan Erdoğan'ı tanıtan programda kedi karikatürüne özel olarak yer verildi. Önceki geceden itibaren başlayan yayınlarda, Erdoğan'ın kedi olarak tasvir edildiği karikatür ve dava süreci anlatıldı. Devlet televizyonunda Türkiye'deki ABD karşıtlığı da vurgulanırken, özellikle ABD'nin tepki gösterdiği "Metal Fırtına" adlı kitabın Türkiye'deki satışıyla bilgiler ve kitabın görüntülerine yer verildi. 

Alerjiyi paraya çeviriyor 
Die Welt'in haberinde, Erdoğan'ın "şakaya karşı alerjisini paraya çevirdiği" belirtilerek, "Böylece onun da gülecek bir şeyi oluyor" denildi. Kart'ın para cezası alması ve Penguen dergisinin kapağına yer verilen haberde, Erdoğan'ın da şiir okuduğu için 4 ay hapis yattığına dikkat çekildi. 
Gazete, Erdoğan'ın basına karşı tavrını Abdülhamit'in "burun" sözcüğünü yasaklamasına benzeterek, "Kendisini demokrat gösteriyor, ancak aslında o bir Türk sultanı" ifadesini kullandı. 

Parayla kurtuldu 
Focus dergisinde yer alan "Bir ayağı hapiste" başlıklı haberde de, para cezasına çarptırılan Otyam'ın hapis cezası almadığı için "şanslı olduğu" kaydedildi. Ağzını eliyle tutan Erdoğan'ın fotoğrafını kullanan dergi, altına da "Basına ağızlık Türk Başbakanı medyadan davacı" yazdı. 


</TEXT>
</DOC>
