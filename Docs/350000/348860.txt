<DOC>
<DOCNO> 348860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sondun03.html </URL>
<DATE> 2005/06/04/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
ABD'de PKK üyesi Parlak, kefaletle serbest bırakıldı... 
</HEADLINE>
<TEXT>

     ABD’nin Michigan eyaletinde 10 aydır cezaevinde tutulan terör örgütü PKK üyesi İbrahim Parlak, kefaletle serbest bırakıldı. 
     Parlak, serbest bırakılmasının ardından Detroit kentindeki İç Güvenlik Bakanlığı binasından çıkarken, yakınları ve destekçilerince karşılandı. 
     Türkiye’de terör suçu işledikten sonra serbest bırakılmasının ardından ABD’ye giden 43 yaşındaki Parlak, yalan beyanla çalışma izni almış ve geçen yıllarda bir restoran açmıştı. 
     Yalan beyanla çalışma izni aldığının ortaya çıkmasının ardından Ağustos ayında tutuklanan Parlak hakkında daha sonra Göç Mahkemesi tarafından sınır dışı kararı alınmıştı. 
     Avukatları, kararı bir üst Göç Mahkemesi’nde temyize götürmüş ve aynı zamanda, hukuki süreç devam ederken Parlak’ın serbest kalması için federal mahkemeye başvurmuştu. 
     Federal yargıç, 20 Mayıs’ta görülen duruşmada Parlak’ın temyiz davası sürerken 50 bin dolar kefalet karşılığında serbest bırakılmasına karar vermişti. 
     Kefaletin ödenip Parlak’ın serbest bırakılmasından sonra temyiz davası gelecek aylarda devam edecek. 
     Davacı makamı konumundaki ABD Göç ve Gümrük İdaresi ise Parlak’ın serbest bırakılmasının ardından yayımladığı yazılı açıklamada, bu kişiyi yine terörist olarak tanımladı. 
     Açıklamada, "terörist İbrahim Parlak’ın serbest bırakılması kararı, federal bölge yargıcının yetkisi dahilindeydi. Ancak bu, Göç Mahkemesi’nin yasalarımızı ihlal eden Parlak’ın sınır dışı edilmesi yönünde karar aldığı gerçeğini ortadan kaldırmaz" denildi. 
     Açıklamada, bir üst Göç Mahkemesi’nde bu kararın onaylanması için Göç ve Gümrük İdaresi’nin çaba göstermeyi sürdüreceği belirtildi. 
     Parlak, 1988 yılında Suriye sınırında meydana gelen bir çatışmada iki askerin şehit edilmesi olayına karışmış, ardından Türkiye’de bir süre cezaevinde yatmıştı. Parlak, ABD’ye gittikten sonra çalışma izni alabilmek için geçmişte terör olaylarına karışmadığı yönünde ifade vererek yalan beyanda bulunmuştu. 
     
</TEXT>
</DOC>
