<DOC>
<DOCNO> 306823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sontur36.html </URL>
<DATE> 2005/01/15/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Balıkçı teknesinden haber alınamıyor... 
</HEADLINE>
<TEXT>

     Antalya'nın Kemer İlçesi ile Kumluca İlçesi arasındaki Adrasan Koyu'nda, 5 kişinin bulunduğu bir teknenin kaybolduğu bildirildi. 
     Antalya Liman Başkanlığı yetkilileri, ''Şen Tarkan'' adlı balıkçı teknesinin sahibinin kendilerini arayarak, balık avlanmakta olan teknenin kaybolduğunu ihbar ettiğini belirterek, ihbar üzerine hem kendilerinin, hem de Sahil Güvenlik Komutanlığı'na ait bir botun bölgeyi taradığını bildirdiler. Yetkililer, ''Teknenin battığına dair bir bilgi ve emare bulunamadı. Tekne sahibinin beyanından başka bir bilgiye de ulaşamadık. Sahil Güvenlik botu bölgede ne bir tahta parçası, ne de başka bir eşya tespit edemedi. Bölgede arama çalışmaları sürüyor'' dediler. 
     Kemer Liman Başkanlığı yetkilileri ise kendilerine de ihbarın ulaştığını, Sahil Güvenlik-70 Botu'nun arama yaptığını, ancak battığı bildirilen tekneyle ilgili bir sonuca ulaşılamadığını kaydettiler. Kemer Liman Başkanlığı yetkilileri, ''Tekne Antalya Limanı'na bağlı. Ancak böyle bir teknenin Kemer sınırlarına girdiğine ilişkin bizde bir bilgi yok'' diye konuştular. 
     
     TEKNE SAHİBİNİN SÖZLERİ 
     ''Şen Tarkan'' adlı balıkçı teknesinin sahibi Kasım Yılmaz da AA muhabirine yaptığı açıklamada, teknenin dün avlanmak üzere denize açıldığını bu sabah saat 08.00 civarında Tekne Kaptanı Yılmaz Mayda ile telefonla görüştüğünü, Kaptan Yılmaz Mayda'nın 20-25 dakika sonra tekrar arayarak, ''batıyoruz'' dediğini, ancak bir daha kendisiyle irtibat kuramadığını söyledi. Bildiğimiz, son olarak Adrasan Koyu civarında olduklarıydı'' diye konuştu. 
     Kasım Yılmaz, teknede Kaptan Yılmaz Mayda'nın yanı sıra gemici Mehmet Sayın ile soyadlarını bilemediği Ercan, Kerem, Şenol adlı balıkçıların bulunduğunu açıkladı. 
     
</TEXT>
</DOC>
