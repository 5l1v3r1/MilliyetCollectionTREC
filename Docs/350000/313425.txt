<DOC>
<DOCNO> 313425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun43.html </URL>
<DATE> 2005/02/08/ </DATE>
<TIME> 18.01 </TIME>
<AUTHOR>  </AUTHOR>
<HEADLINE>
İsrail ve Filistin'in önündeki yeni siyasi takvim 
</HEADLINE>
<TEXT>

     İsrail ve Filistin liderlerinin bugün Şarm El Şeyh'te üzerinde uzlaştıkları ateşkesin ardından, barış sürecine ilişkin bir dizi adım atılacak. 
     Tarafların önündeki yeni siyasi takvim şöyle olacak 
     
     İKİNCİ ZİRVE 
     İsrail Başbakanı Ariel Şaron ile Filistin Devlet Başkanı Mahmud Abbas, önümüzdeki birkaç hafta içinde bir araya gelecek. 
     Şaron, Abbas'ı çiftliğine davet etti. İsrailli yetkililer, Şaron'un Ramallah'a gitmek istediğini de açıkladı. 
     
     GÜVENLİK İŞBİRLİĞİ 
     Taraflar, şiddeti yok etmeye yönelik zor konuları müzakere etmek üzere güvenlik yetkililerinden oluşan bir komite kuracak. 
     
     FİLİSTİNLİ MAHKUMLAR 
     İsrail, iyi niyet göstergesi olarak ilk aşamada 500 Filistinli mahkumu hemen, 400'ünü daha sonra serbest bırakacak. 
     Filistinliler İsrail'in elindeki yaklaşık 8 bin Filistinli mahkumun tümünün ya da çoğunun salıverilmesini isterken, İsrail cinayete karışan militanların bırakılmasında kararsız. 
     
     KENTLERİN DENETİMİ 
     İsrail, 5 Filistin kentinde güvenliğin sağlanmasını Filistin güçlerine bırakacak. Bu işlemin 3 hafta içinde tamamlanması bekleniyor. İsrail, Batı Şeria'nın diğer 3 kentini ise terketmiyor. 
     
     REFORM 
     İngiltere Başbakanı Tony Blair'in ev sahipliğinde Filistin'de reform konulu uluslararası bir konferans, 1 Mart'ta Londra'da düzenlenecek. 
     Konferans, Filistin yönetiminde reform, güvenlik güçlerinin yeniden yapılandırılması ve mali durum gibi konulara odaklanacak. İsrail, bu konferansa katılmayacak. 
     
     WASHINGTON 
     İsrail ve Filistin liderleri, muhtemelen Mart ayında barış çabalarını ele almak üzere ayrı ayrı Washington'a gidecek ve ABD Başkanı George Bush ile bir araya gelecekler. 
     
     ÇEKİLME 
     Başbakan Ariel Şaron, bu yaz Batı Şeria'daki 4 yerleşim birimi ile Gazze Şeridi'nden İsrailli yerleşimcileri ve askerleri boşaltmayı planlıyor. 
     
</TEXT>
</DOC>
