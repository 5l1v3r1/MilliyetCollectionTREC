<DOC>
<DOCNO> 324776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/soneko52.html </URL>
<DATE> 2005/03/18/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
SPK Başkanı Mortgage sistemini 2006'da uygulamak istiyoruz 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, 2006 yılına kadar Anadolu'ya açılmayı ve AB'ye tam uyum sağlamayı hedeflediklerini belirtti. 
     Cansızlar, Afyon Kocatepe Üniversitesi Uşak İktisadi İdari Bilimler Fakültesi tarafından Halit Ziya Uşaklıgil Kampüsü Konferans Salonu'nda düzenlenen ''Avrupa Birliği Yolunda Sermaye Piyasaları'' konulu konferansa konuşmacı olarak katıldı. 
     Kurulun görevleri hakkında bilgi veren Cansızlar, 2005 yılı hedeflerini açıkladı. SPK'nın amacının tasarrufların reel sektörde kullanılması için zemin hazırlayıcı organizasyonları sağlamak olduğunu belirten Cansızlar, ''Toplam menkul kıymet stokunda özel sektörün payı yüzde 9,7 durumundadır. Geriye kalan yaklaşık yüzde 90'lık bir kısım ise devletin borçlanmalarına yatırılmıştır. Bu manada tasarruflar ülkemizde tam anlamıyla kullanılmamaktadır. 25 yıllık süre zarfında tüm tasarruflar devlet açığını kapatmak için kullanıldığından kurumumuz bundan büyük zarar görmüştür'' dedi. 
     Sermaye piyasalarının uluslararası standartlara ulaşması için yoğun bir çalışma yaptıklarını dile getiren Cansızlar, AB'ye uyum konusunda ''eş ülke''nin Almanya olacağını tahmin ettiklerini ifade etti. 
     SPK Başkanı Cansızlar, şöyle konuştu 
     ''Bu ülke ile birlikte 2 yıl içinde Avrupa Birliği standartlarına uyarak aynı dili konuşacağız. Kurum olarak uluslararası gelişmeleri yakından takip etmekteyiz. Şu ana kadar yüzde 60-65 oranında AB direktiflerine uygun düzenlemeler yapıldı. AB ülkelerine baktığımızda yeni olan 10 ülkeye oranla teknik ve hukuki altyapı olarak daha iyi durumdayız. Geriye kalan eksikliklerimizi de 2005 yılında tamamlayarak 2006 yılında AB standartlarına uyum sağlamış bir SPK oluşturacağız.'' 2005 yılı için 4 hedef belirlediklerini kaydeden Cansızlar, şöyle devam etti 
     ''Bunlar İpotek Karşılığı Konut Finansal Sistemi'ni Mortgage uygulamaya sokmak, sermaye piyasaları mevzuatını tamamlayarak yıl sonuna kadar Başbakan'a sunmak, değerlendirme ve denetleme standartlarını uygulamaya koymak ve son olarak KOBİ piyasaları altyapısını tamamlamaktır. Ayrıca en büyük hedefimiz Kurulu Anadolu'ya açmaktır. 2006 yılına kadar bu hedefleri tamamlayarak hem kurulumuzu Anadolu'ya açacağız hem de AB yolunda gerekli tam uyumu sağlayacağız.'' 
     
</TEXT>
</DOC>
