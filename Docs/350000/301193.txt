<DOC>
<DOCNO> 301193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/yazar/altan.html </URL>
<DATE> 2004/12/27/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Gençlik ve yaşlılık üstüne 
</HEADLINE>
<TEXT>


GENÇ olmanın en büyük avantajı, gönüllerde yatan aslanlara, zaman hazinesinin "ileride", "gelecekte", "daha sonra" adlı çiftliklerinden bol bol kuzu ziyafeti çekebilmesidir. 

Gençlerle genç olmayanlar arasındaki en dikenli terslik, tırmanma gücüne, birincilerin merdivenlere de, ikincilerin sahipmiş gibi görünmesi... 

Nasrettin Hoca'ya sormuşlar 
"Gençliği neye benzetirsin Hoca " 
"Peş peşe gelen hapşırığa" demiş. 
"Neden " 
"Elde olmadan gürültüyle çıkar ortaya, bitmeyecek gibi görünse de, pek kısa sürer ve herkese aynı şeyi söyletir 'Çok yaşa'..." 

Gençlik bilebilse, yaşlılık yapabilse, diyorlar... 
Bilmeden de olsa yapmanın tadı, bilip de yapamamanın acısıyla kıyaslanamaz ki... 

YAŞAMI "hamlık", "olgunluk" diye meyvelere benzeterek değerlendirmek, yanıltabilir kişiyi... 
Hiç olgunluğu tatmadan, daha hamken çürüyüvermişlerin sayısı az değildir. 

Bektaşi'ye sormuşlar 
"Ağır basma hakkı 'yaşanacak yıllarda' mı olmalı, yoksa 'yaşanmış yıllarda' mı " 
Bektaşi 
"Bana değil, aşçıbaşıya sorulacak bir soru" demiş. Bir yemek, yenmeden önce mi daha güzeldir, yoksa yenildikten sonra mı Mutfak kültüründe ağırlık hangi yöndeyse, yaşamda da öyledir. 

Gençlerin gözünde, yaşlıların "ahı gitmiş vahı kalmış" olması neden 
Çünkü, kendilerinde henüz ikisi de var, "ahla, vah..." 

Bir gence sormuşlar 
"Yaşlı olsan ne yapardın " 
Genç 
"Babama hesap verme derdim olmayacağına göre, her akşam dansa giderdim" demiş... 

Yaşlılık, kadınlar için mi daha iyidir, yoksa erkekler için mi 
Gençlik, hangisi için daha iyiyse, o da öyle... 

Yaşamda yaşlılık olmasa, az yaşamış olacaktık, gençlik olmasa hiç yaşamamış... 

Gençlerle yaşlılar arasındaki en çarpıcı fark, şu galiba 
Gençler yaşlanacaklarını bilmiyorlar yaşlılar da, yaşlandıklarını... 

Gençliğiyle de, yaşlılığıyla da, yaşamın su koyuveren bir yanı olduğu en çok Türkçede ortaya çıkıyor. 
Öyle olmasa "yaş" sözcüğü, aynı zamanda "ıslak" anlamına da gelir miydi 

Not 16 yıl önce yazılmış bir yazı... "Güneş"ten... 



</TEXT>
</DOC>
