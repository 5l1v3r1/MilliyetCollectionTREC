<DOC>
<DOCNO> 340941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonsiy24.html </URL>
<DATE> 2005/05/09/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Gül 3 Ekim Türkiye-AB ilişkilerinde yeni bir dönemi başlatacak 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB ile müzakerelerin başlayacağı 3 Ekim’in Türkiye-AB ilişkilerinde yeni bir dönemi başlatacağını söyledi. 
     Gül, "9 Mayıs Avrupa Günü" nedeniyle AB ülkelerinin Ankara’daki büyükelçi ve üst düzey diplomatlarına verdiği öğle yemeğinde yaptığı konuşmada, Türkiye’nin 6 yıldır kutladığı "Avrupa Günü" dolayısıyla bir araya geldiklerini hatırlatarak, bu nedenle AB ülkeleri temsilcileriyle böyle bir günde birlikte olmanın kendisi için anlamlı olduğunu kaydetti. 
     Avrupa’nın, daha da çok bütünleşmesine yönelik olarak her yıl önemli adımlar atıldığını söyleyen Gül, geçen yıl AB anayasasının imzalanması, beşinci genişleme dalgası ve Türkiye ile müzakerelere başlanmasına karar verilmesi gibi gelişmelerin, bu adımlar arasında sayılabileceğini belirtti. 
     "Türkiye, bu geleceğin bir parçası olmakta kararlıdır" diyen Gül, katılım anlaşmalarını imzalayan Bulgaristan ve Romanya’ya da tebriklerini iletti. 
     AB büyükelçileriyle en son Eylül 2004’te bir araya geldiklerini ve o dönemden bu yana çok fazla gelişme olduğunu hatırlatan Gül, en önemli gelişmenin ise Türkiye ile müzakerelere başlama kararı olduğunu belirtti. 
     Gül, AB’nin, bu kararıyla dünyaya küresel bir aktör olma kararlılığı ve AB’nin çeşitlilik içinde birlik olabilme idealinin kanıtlanabilirliği şeklinde iki önemli mesaj verdiğini söyledi. 
     Müzakerelere başlanacağı 3 Ekim tarihinin de Türkiye-AB ilişkilerinde yeni bir dönem başlatacağını ifade eden Gül, her iki tarafın da bu yeni döneme, en iyi şekilde hazırlanabilmek için yakın işbirliği içinde çalışması gerektiğine işaret etti. 
     Müzakerelerin, kolay ya da kısa bir süreç olmayacağının farkında olduklarını da bildiren Gül, bu süreçte karşılaşılacak sorunların Türkiye’nin sabrını test edeceğini, bununla birlikte Türkiye’nin bitiş çizgisini zamanında geçeceğine inandığını söyledi. 
     Gül, Türkiye’nin 17 Aralık kararlarından doğan sorumluluklarını yerine getirme kararlılığı içinde olduğunu, bu yönde atılması gereken adımları atmakta olduklarını ve bunu gerek 3 Ekim öncesinde gerekse sonrasında yapmaya devam edeceklerini kaydetti. 
     Müzakerelere ilişkin teknik hazırlıkların sürdüğünü anlatan Gül, AB müktesebatını oluşturan binlerce sayfanın Türkçeye çevrildiğini, AB’ye yeni üye olan ülkelerden, müzakereciler çağrılarak, tecrübelerinin paylaşıldığını hatırlattı. 
     Türkiye’nin müzakere heyetine kendisinin başkanlık edeceğine işaret eden Gül, başmüzakerecinin ve yardımcılarının seçim sürecinin sürdüğünü belirtti. 
     
</TEXT>
</DOC>
