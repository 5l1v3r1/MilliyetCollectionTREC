<DOC>
<DOCNO> 333413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sontur06.html </URL>
<DATE> 2005/04/14/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Nusaybin'de cinnet geçiren başçavuş polis tarafından öldürüldü 
</HEADLINE>
<TEXT>

     Mardin'in Nusaybin İlçesi'nde, cinnet getirdiği bildirilen Jandarma Başçavuş Uğur Can 32 , Şehit Nurettin Ersoy Polis Merkezi'ne rasgele ateş açtı. Polisin ateşe karşılık vermesi üzerine Uğur Can, öldü. 
     Alınan bilgiye göre, Şırnak'ın İdil İlçesi'ne bağlı Özbek Jandarma Karakolu Komutanı Can, henüz belirlenemeyen nedenle gece saat 03.30 sıralarında görev yerinden ayrıldı. 
     Mardin'in Nusaybin İlçesi'ne gelen Can, beylik tabancasıyla Cumhuriyet Caddesi'ndeki Şehit Nurettin Ersoy Polis Merkezi'ni hedef alarak etrafa rasgele ateş açtı. Polisin ateşe karşılık vermesi üzerine Uğur Can, hayatını kaybetti. 
     Olayda ayağından yaralanan nöbetçi Polis Memuru Turgay Gümüş, Nusaybin Devlet Hastanesi'nde tedavi altına alınırken, Can'ın cesedi otopsi yapılmak üzere hastane morguna kaldırıldı. 
     Olay sırasında polis merkezi, polis otosu ve vatandaşlara ait 3 araçta hasar meydana geldi. 
     Mardin Emniyet Müdürü İstem Taşhan, olay yerinde incelemelerde bulundu. 
     Soruşturma sürdürülüyor. 
     
     KORG. ÖZEL POLİS, ASKER ÇATIŞMASI ŞEKLİNDE YORUMLANMASIN 

     7. Kolordu Komutanı Korgenaral Necdet Özel, Mardin'in Nusaybin İlçesi'nde bir başçavuşun cinnet getirmesi sonucu yaşanan olay ile ilgili olarak, ''Bu olay polis, asker çatışması şeklinde yorumlanmasın'' dedi. 
     Korgeneral Özel, Mardin'in Kızıltepe İlçesi'ne bağlı Ataköy'de yapılan ''Köy Uygulaması''nda sabah Nusaybin'nde cinnet getiren başçavuşun ölüm olayı ile ilgili gazetecilerin sorularını yanıtladı. 
     Cinnet getiren başçavuşun İdil İlçesi'ne bağlı bir köyde karakol komutanı olarak görev yaptığını belirten Korgeneral Özel, şunları söyledi 
     ''Arkadaşımız bir anlık cinnet geçirdi. Böyle durumları olan arkadaşlarımızı koruma altına alıyoruz. Ancak bu arkadaşımız bir anlık bunalım geçirdi. Geride bir mektup bıraktı. Mektubunda arabada kalan yiyeceklerin polislere verilmesini yazmış ve 'inşallah polisler beni yaralı bırakmazlar' şeklinde bir not yazmış. Arkadaşımız sivil giyimli idi. Polis arkadaşlarımız onu ikna etmek istediler. Ama arkadaşımız polislerin üzerine gitti. Bu olay bir polis, asker çatışması şeklinde yorumlanmasın.'' 
     
</TEXT>
</DOC>
