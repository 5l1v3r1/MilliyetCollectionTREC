<DOC>
<DOCNO> 305965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/ekonomi/eko06.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin, büyük borç takasına hazırlanıyor 
</HEADLINE>
<TEXT>


Arjantin 102.6 milyar dolarlık borcunu 41.8 milyar dolarlık yeni tahville takas edecek 

EKONOMİ SERVİSİ 

Arjantin, 102.6 milyar doları bulan ödenmemiş borcunu, 41.8 milyar dolarlık yeni tahvillerle takas ederek, tarihin en büyük borç yapılandırmasını gerçekleştirmeye hazırlanıyor. Hükümet, bu tartışmalı planı imzalaması için alacaklıları ikna etmeye çalışıyor. 
IMF İcra Direktörü Pier Carlo Padoan, İtalyan gazetesi Il Sole'ye yaptığı açıklamada, alacaklıların katılım oranının yüzde 75'in altında kalması durumunda, borç sorununun çözümlendiğinin söylenemeyeceğini belirtti. Padoan, Arjantin'in tek taraflı tekliflerle, iyi niyetli davranmamış olmasını talihsizlik olarak nitelendirdi. "Kabul oranı yüzde 50'yi geçmezse Arjantin'in borcunun mali açıdan sürdürülebilir hale geldiğini söylemek güç olur" diyen Padoan, borcunun sürdürülebilir hale gelmemesi durumunda IMF'nin kredi veremeyeceği uyarısında bulundu. 
Analistler, Arjantin hükümetinin yüzde 70 veya üstünde bir katılım sağlama şansı bulunduğunu belirtiyor. Yerel emeklilik fonları ile anlaşmaya varıldı. Borcun büyük bölümü de devlet kurumlarının elinde. Ancak, yabancılar, Arjantin'in ellerinde pazarlık gücü bulunmamasını kötüye kullandığını savunuyor. 
Credit Suisse First Boston'dan Carola Sandy, yüzde 70'den fazla tahvil sahibinin planını kabul edebileceğini söyledi. Çoğu yatırımcının üç yıllık süreçten yorulduğu ve bu sebeple anlaşmaya varılabileceği, Arjantin hükümetinin ödenmemiş her bir dolar borç karşılığında 25 ile 30 sent arasındaki ödeme teklifinin ilgi göreceği belirtiliyor. Alacaklılar kararlarını 25 Şubat tarihine kadar verecekler. 
Arjantin, 2001 yılında girdiği büyük finansal kriz sonrasında son iki yıldır büyüyor. Ülke ekonomisi 2004 yılında yüzde 8 büyüdü. 




</TEXT>
</DOC>
