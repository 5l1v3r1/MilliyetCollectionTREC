<DOC>
<DOCNO> 345551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/spor/spo05.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çizme'nin gözü Terim'de 
</HEADLINE>
<TEXT>


İtalyanlar, Torino'nun Seri A'ya dönmesi durumunda başarılı hoca ile çalışmak istediğini iddia etti 


Türk Futbolu'nun gelmiş geçmiş en başarılı teknik adamları arasında yer alan Fatih Terim, İtalyan gazetelerinin gündeminden düşmüyor. 
İtalya'da sezonun sona ermesine bir hafta kala tecrübeli teknik adamın, yeniden Seri A'ya dönmeyi hedefleyen Torino'nun gündeminde olduğu iddia edildi. 
Yüksek tirajlı gazetelerden La Gazetta dello Sport, Milan - Liverpool arasında oynanacak olan Şampiyonlar Ligi Finali ile ilgili verdiği haberde, Terim - Torino yakınlaşmasının da altını çizdi. 
Haberde, Torino'nun sezon sonunda Seri A'ya dönmesi durumunda, takımın başına Fatih Terim'in geçebileceği belirtildi. Terim'in bu olasılıkla ilgili olarak, "Teknik direktörleri olan takımlar hakkında konuşmak istemiyorum. Torino'nun Seri A'ya yükseleceği de henüz kesinleşmedi. Ancak Boğa'yı küçük bir takım olarak nitelemeyin. Boğa'nın bir tarihi var" dediği iddia edildi. Tecrübeli hocanın bu sözleri Torino'ya göz kırpmak olarak nitelendirildi. 
Bu arada Fatih Terim final maçıyla ilgili olarak da şu açıklamaları yaptı "Türkiye medeni bir ülkedir. Olay çıkmayacak. Buraya gelmeyi iki kez reddetmiş olan Juventus da bu sayede, İstanbul'da Şampiyonlar Ligi Finali'nin oynanabildiğini de öğrenmiş olacak." 



</TEXT>
</DOC>
