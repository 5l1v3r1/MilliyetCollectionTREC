<DOC>
<DOCNO> 324570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonyas07.html </URL>
<DATE> 2005/03/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kızının kocasından dayak yemesine sessiz kalan aileler var .. 
</HEADLINE>
<TEXT>

     Ege Üniversitesi Tıp Fakültesi Psikiyatri Anabilim Dalı'nca yapılan bir araştırma, kızının dayak yemesine sessiz kalan aileler olduğunu ortaya çıkardı. 
     Psikiyatri Anabilim Dalı Öğretim Üyesi Doç. Dr. Işıl Vahip ve Uzm. Dr. Özge Doğanavşargil, fakültenin psikiyatri polikliniğine ilk kez başvuran 100 evli kadınla ''aile içi şiddet'' konulu araştırma gerçekleştirdi. 
     Araştırmada, söz konusu kadınların yüzde 62'sinin en az bir kez eşinden fiziksel şiddet gördüğü ve maruz kalınan şiddetin de yüzde 60'ının ağır düzeyde olduğu belirlendi. Ancak bu kadınların hiçbirinin polikliniğe başvurma nedenleri arasında aile içi şiddetin yer almadığı saptandı. 
     Aynı araştırmada, kadın hastaların aile içi şiddet için yardım alabileceklerinin farkında olmadıkları veya utanç, korku gibi nedenlerle şiddetten söz etmedikleri belirlendi. 
     
     HABERLERİ VAR, AMA... 
     Araştırma, dayağa karşı aile ve komşuların tutumu konusunda da ilginç veriler ortaya çıkardı. Buna göre, eşinden şiddet gören kadınların yüzde 45.2'sinin ailesi, yüzde 35.5'inin de komşuları bu durumdan haberdar. Ancak ne komşular, ne de ailelerin, karakola veya hastaneye başvurma gibi kadını korumaya yönelik önerilerde bulunmadığı tespit edildi. 
     Haberi olan ailelerin en sık gösterdiği davranış ise yüzde 28.6 ile teselli etmek. Ayrıca ailelerin yüzde 21.4'ü ''boşan'' derken, yüzde 10.7'si dayak atan damada hak veriyor, yüzde 7.1'i ise hiç karışmıyor. Olayı bilen komşuların en sık gösterdiği davranış da hiç karışmamak. 
     
     DAYAK EVLİLİĞİN İLK YILINDA BAŞLIYOR... 
     Araştırma ayrıca, hastaların yarısının evliliğin ilk yılından itibaren dayak yemeye başladığını da ortaya koydu. Buna göre, 4 kadın hastadan 1'i evliliğin ilk ayı içinde, 2 kadından 1'i de ilk yıl içinde şiddet görmeye başlamış. 
     Şiddetin tekrarlayıcı biçimde sürdüğünü de gösteren araştırmada, kadınların 4'te 1'inin ayda birden sık, 7'de 1'inin de haftada birden sık şiddet gördüğü saptandı. 
     Şiddet görme nedenini ''eşinin ailesine saygısızlık, özerk davranma izin almama, işleri aksatma, cevap verme '' olarak sıralayan kadınlardan yüzde 13.1'i ise ''neden dayak yediğini bilmediğini'' ifade etti. 
     
     ''KABULLENİCİ TUTUMDAN VAZGEÇİLMELİ'' 
     Sonuçları yorumlayan Uzm. Dr. Özge Doğanavşargil, kadına yönelik şiddetin sadece Türkiye'de değil, dünyada da yaygın olduğunu söyledi. 
     ''Ancak kültürümüzün şiddeti inkar etmediğini, bu konuda birçok atasözü bulunduğunu'' kaydeden Doğanavşargil, şöyle dedi 
     ''Aile içi şiddet toplum içinde yuvalanmış durumda. Neredeyse gündelik hayatın içinde. Normal olarak kanıksadığımız bu duruma tepki vermiyoruz. Kadınlar da, yardım istemeleri halinde hiçbir şeyin değişmeyeceğini düşünüyor. Toplum, bu kabullenici tutumdan vazgeçmeli. Eğer toplum ve sosyal kurumlar aile içi şiddete tepki vermezse, bunu önlememiz mümkün değil.'' 
     
</TEXT>
</DOC>
