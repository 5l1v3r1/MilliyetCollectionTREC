<DOC>
<DOCNO> 336379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/yazar/tamer.html </URL>
<DATE> 2005/04/24/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Milliyet'inki kampanya değil "seferberlik" 
</HEADLINE>
<TEXT>


Gazetemizin tüm kız çocuklarına 23 Nisan armağanı olarak start verdiği eğitim seferberliğini anlatmak üzere dün, NTV'de Esra Sert'in konuğu oldum. Konuşmamızın bir yerinde Esra, "Çeşitli kuruluşların sürdürdükleri 'Haydi Kızlar Okula' kampanyaları var. Milliyet'inki de benzeri bir kampanya mı " diye sordu. 
Esra, iyi ki sordu bu soruyu. Böylelikle ben de Milliyet'in kendi bütçesinden 1 milyon YTL 1 trilyon TL ayırarak yaktığı bu ilk meşalenin, 3 bin - 5 bin kızımızı daha okutmanın çok ötesinde toplumun tüm kesimlerini kucaklayarak içine katan, Türkiye için büyük bir dönüşüm projesi olduğunu anlatma fırsatını buldum. 

Toplumsal enerji 
UNICEF Türkiye temsilciliğinden Milli Eğitim Bakanlığı'na, Turkcell'den Çağdaş Yaşamı Destekleme Derneği'ne pek çok kuruluş, 'Haydi Kızlar Okula' sloganıyla zaten başarılı kampanyalar yürütüyorlar. Milliyet, bu kampanyaların bir benzerini daha başlatacak olsaydı, okula gidemeyen 570 bin kızımızdan 8 - 10 bini daha okullu olmuş olurdu. Ama bizim hedefimiz çok daha kapsamlı. Biz bu kampanyaların ötesine geçerek, bugüne kadar eksik kalmış halk - üniversite - yerel mülki amirler - sivil toplum kuruluşları özel sektör - devlet işbirliklerini de sağlayarak, Türkiye çapında yeni bir toplumsal enerji yaratmayı arzuluyoruz. Sizlerden ne kadar çok destek gelirse, hedef çıtamız o kadar yükseklere çıkar. 

Milliyet, koordinatör 
Gazetemiz yayın danışmanı Nurcan Akad'ın da dün CNN Türk'te vurguladığı gibi Milliyet olarak bizim bu seferberlikteki işlevimiz aslında koordinatörlük. İhtiyacı olana yardım yapmak, isteyeni doğru noktalarla buluşturmak. 
Bir örnek Milli Eğitim Bakanlığı'nın yatılı ilköğretim okullarındaki kız yurtlarında bir yanda 35 bin yatak boş duruyor, ama diğer yanda da yatılı kız yurtları olmadığı için onbinlerce kızımız okula gidemiyor. Çünkü kız yurtları, ihtiyacın bulunduğu yerlere değil, torpilin belki rüşvetin bulunduğu yerlere oy avcılığı ya da şan - şöhret için yapılmış 
Bir örnek daha Sizlerle güç birliği yaparak bakanlığı kız yurtlarına kadın yönetici atanması konusunda ikna edebilirsek, bir kısım aileler kızlarını uzaktaki okullara da gönül rahatlığıyla gönderebilirler. 
Biz öncelikle siz okurlarımızdan da gelecek bilgilerin ışığında en acil ihtiyacı olan, en kısa sürede hayata geçirilebilecek ve kızlarını okutmaya en istekli noktaları belirlemeye çalışıyoruz. 

Kazma - kürek elele 
Örneğin yazarımız Ece Temelkuran'ın dün Kars'tan yazdığı yazıdan öğrendik ki, Kars'ta boş duran süt fabrikası, kız yurduna dönüştürülürse yüzlerce kızımızın okullarına geri dönmesi mümkün olabilecek. Askeriye, süt fabrikasının yurda dönüştürülmesinde askerlerin bilfiil çalışabileceğini vaat etmiş. Vali bu konuda çok istekli, yardım bekliyor... Yerel güç birliği varsa, sonuca çok daha kısa sürede ve az maliyetle ulaşmak mümkün. 
Arkadaşımız Pınar Aktaş'ın önceki gün Mardin'den bildirdiğine göre Derik ilçesi Çataltepe köyünün halkı, köylerine kim okul yaptırırsa, 30 dönüm arsa bağışlayacaklarmış "Bütün çocuklarımız okula gitmeye istekli, aileler de göndermeye hazır, ama köyümüzde okul yok. Buraya okul yaptıracak olana, ailelerimizin bize bıraktığı 30 dönümlük araziyi bağışlamaya hazırız. Bütün köylüler kazma - kürek okulun inşaatında çalışırız." diyorlar. 
Hakkari'nin Şemdinli'den 20 kilometre uzaklıktaki Günyazı köyünden bildiren Sibel Kahraman arkadaşımız, "Daha önce uğradığımız pek çok yerden farklı olarak burada babalar kızlarının okula gitmesini istiyor. Yollar kışın uzun süre kar nedeniyle kapalı olduğu için, taşımalı eğitime dönülmesiyle birlikte kız çocuklarının okuma hayalleri de sönmüş. Taşımalı eğitimin yapıldığı okullardan birinin çevresinde kız yurdu yapıldığı takdirde, Günyazılı kızlarımız yeniden okullu olabilecek." 



</TEXT>
</DOC>
