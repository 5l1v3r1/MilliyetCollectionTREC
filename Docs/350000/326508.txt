<DOC>
<DOCNO> 326508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/spor/aspo.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya sus ya terk et 
</HEADLINE>
<TEXT>


Daum'dan, Hooijdonk konusunda rapor alan Başkan Aziz Yıldırım, Hollandalı oyuncuyu takıma zarar veren çıkışlarına devam etmesi halinde gönderecek 

YUSUF KOBAL 


ACİL ZİRVE 
FENERBAHÇE Teknik Direktörü Christoph Daum dün Başkan Aziz Yıldırım ile Pierre van Hooijdonk krizini masaya yatırdı. Denizli maçı sonrası yaptığı çıkışla gündeme bomba gibi düşen Hollandalı oyuncu hakkındaki görüşlerini belirten Alman hocanın, "Ben Hooijdonk'un gitmesinden yana bir tavır ortaya koymuyorum. Ancak yaptıkları takıma zarar veriyor. Eğer susar ve sadece işine konsantre olursa bizimle kalmasında hiçbir sakınca görmüyorum. Biz Hooijdonk'u özel uçakla gidip aldık. Kendisini dışlamam gibi bir şey söz konusu değil" ifadelerini kullandığı öğrenildi. 

Başkan görüşecek 
Hooijdonk konusunda basına "Kimse Fenerbahçe camiasının üstünde değildir. Ona da müsaade etmem" açıklamasını yapan Başkan Aziz Yıldırım'ın, bir iki gün içinde Hollandalı oyuncuyla bir araya geleceği belirtildi. Yıldırım bu görüşmede, Hooijdonk'tan daha dikkatli davranmasını ve takıma zarar vermemesini isteyecek, bunları kabul etmemesi halinde ülkesine geri gönderilecek. 
Daum dün düzenlediği basın toplantısında da Hooijdonk için "Yüzde yüz değil, yüzde bin Hooijdonk'u destekleyen bir insanım. Onu eleştiren tek kelime söylemedim. Ama şu bilinsin ki, hiçkimse Fenerbahçe'den büyük değil. Başkan ile aralarındaki görüşme de o doğrultuda olacak" yorumunu yaptı. 

'Arada dağlar var' 

YALÇIN TÜRK 

UZUN süren suskunluğunu dün bozan Teknik Direktör Daum ilginç açıklamalar yaptı. Türkiye'nin ikinci vatanı olduğunu bir kez daha tekrarlayan Alman hoca, "Tüm oyuncularımla gurur duyuyorum. 1.5 senede önemli işler başardık. Maç yoğunluğunu ve yorgunluğu göz önüne alırsak, ligdeki şu anki konumumuz da iyi yolda olduğumuzu gösteriyor. Biz yemin etmiş bir ekip olarak hareket ediyoruz. Buna yönetim de dahil. Fenerbahçe'nin üzerine oyunlar oynanıyor konusunda başkan ile hem fikirim. Bu durum inkar edilemez" dedi. 
Alman hoca, Mustafa Denizli'nin "Daum'u bulamıyorum ki" sözlerine ise "Böyle konuştuğuna inanmıyorum. Denizli, İran'dan burayı göremez. Arada dağlar var" karşılığını verdi. 



</TEXT>
</DOC>
