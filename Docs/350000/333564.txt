<DOC>
<DOCNO> 333564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/spor/spo30.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



BUZ PATENİ 

Silver Cup başlıyor 
Uluslararası Paten Birliği'nin takviminde yer alan Silver Cup Artistik Buz Pateni müsabakaları bugün Ankara'da başlıyor. Türkiye'nin yanı sıra Japonya, Hollanda, Romanya ve Rusya'dan 60 sporcunun katılacağı organizasyonla ilgili toplantı yapan Federasyon Başkanı Abdülkadir Dökmeci, "Türkiye ilk kez böyle bir yarışmayı düzenleyecek. Bu ülkemizin gelişimi açısından önemli. Bu spora ilginin giderek artacağını düşünüyorum" açıklamasını yaptı. 

VÜCUT GELİŞTİRME 

Dopingçiler ceza kurulunda 
Kütahya'da 19-20 Mart tarihleri arasında yapılan milli takım seçmelerinde doping kontrolünden kaçan Tamer Balcık ve Kudbettin Bulut ile analiz sonucu idrarlarında yasaklı madde bulunan Alev Karaman, Adem Aydoğan, Kerim Topsakal, Yunus Emre Arslaner ve Yavuz Oymak Ceza Kurulu'na gönderildi. 

VOLEYBOL 

Filede sona gelindi 
Şampiyonun belli olacağı Erkekler Voleybol Final - Four müsabakalarının ikinci kademesi bugün Antalya'da başlıyor. Günün ilk maçında Halk Bankası, Polis Akademisi ve Koleji ile 14.30'da karşılaşacak. Şampiyonluğun en güçlü adayı Erdemirspor ise 17.00'de başlayacak maçta, Arkas Saint Joseph'le kozlarını paylaşacak. 

SATRANÇ 

Dahiler kapışıyor 
Milli Eğitim Bakanlığı Yaş Grupları Türkiye Satranç Şampiyonası 81 ilden 221 sporcunun katımıyla start aldı. Atatürk Spor Salonu'nda gerçekleştirilen ve 17 Nisan'da sona erecek organizasyonun ilk gününde KKTC'den gelen sporcular ile Türkiye'nin derecede yer alan isimleri karşı karşıya geldiler. 


</TEXT>
</DOC>
