<DOC>
<DOCNO> 305550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur25.html </URL>
<DATE> 2005/01/11/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
8 Türk hacı adayı hayatını kaybetti 
</HEADLINE>
<TEXT>

     Hac farizası için kutsal topraklara gelen 8 Türk hacı adayı öldü. 
     AA muhabirinin edindiği bilgiye göre, hac farizası için farklı kafilelerle kutsal topraklara gelen 8 Türk hacı adayı, çeşitli sağlık sorunları nedeniyle hayatını kaybetti. 
     Hayatını kaybeden Türk hacı adaylarının Zeynep Karaca İstanbul-2 , İsmail Hakkı Aksoy Panfilya Tur , Kemal Özkan Ankara-6 , Reşat Polat Trabzon-5 , Ayten Er Almanya-2 , Veli Onat İzmir-2 , Müşerrefe Öz Anı Tur , Mehmet Ali Yücel Kayseri-4 oldukları öğrenildi. 
     -MEKKE'DEKİ TÜRK MAHALLESİ- Türkiye ve Almanya'dan gelen Türkler, hacı olmak için hazırlıklarını sürdürüyor. Günlerini namaz kılarak ve kutsal mekanları ziyaret ederek geçiren Türk hacı adaylarının büyük bölümü Mekke'deki Mesfele Mahallesi'nde konaklıyor. 
     Mesfele Mahallesi, Türk hacı adaylarının yoğunluğu nedeniyle adeta Türkiye'deki bir mahalleyi andırıyor. Mesfele Mahallesi'ndeki işyerlerini işletenlerin de Türk olması nedeniyle Türk hacı adaylarının her türlü ihtiyacını kolaylıkla karşılayabildiği gözleniyor. 
     Mesfele Mahallesi'nde işyeri bulunan Türkler, mahalledeki hareketliliğin Türk hacı adaylarının kutsal topraklardan ayrılmaya başlamasıyla birlikte sona erdiğini söyledi. 
     
     DÜNYANIN EN BÜYÜK MEZBAHALARI 
     Bu arada, hacı adayları için kurban kesilen, İslam Kalkınma Bankası'na ait 2 mezbaha kurban kesimine hazırlanıyor. Dünyanın en büyük mezbahaları olarak tanıtılan tesisleri Türk gazetecilere gezdiren yetkililerin açıklamalarına göre, bu mezbahanelerde Kurban Bayramı'nda 700 bin kurban kesilecek. 
     Yalnızca Kurban Bayramı süresince hizmete açık bulunan mezbahalarda aynı anda 280 bin kurban eti saklanabiliyor. Mezbahaların yalnızca soğutma sistemleri için 86 milyon riyal harcandı. 
     Mezbahalarda Cibuti, İran ve Sudan'dan temin edilen kurbanlıklar, 2 bin kasap ve 2 bin yardımcı personel tarafından kesilecek. Tesislerde dondurulacak kurban etleri yoksul İslam ülkelerine gönderilecek. 
     
</TEXT>
</DOC>
