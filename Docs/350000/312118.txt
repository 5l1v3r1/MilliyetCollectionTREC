<DOC>
<DOCNO> 312118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur13.html </URL>
<DATE> 2005/02/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Randevuya gelmediği için öldürüldü 
</HEADLINE>
<TEXT>

     Ramazan ÇETİN DHA 

      DENİZLİ'de pazarcılık yapan 27 yaşındaki Akın Dağ, randevusuna gelmeyen 28 yaşındaki Songül Emen'i, tabancayla vurarak öldürdü. 
     Olay dün akşam saatlerinde Topraklık Mahallesi 638 sokaktaki Sarayköy Minibüs Garajı'nda meydana geldi. Pazarcılık yapan ve bekar olan Akın Dağ, Emniyet Müdürlüğü Ahlak Bürosu'nda fuhuş yapmak suçundan kaydı bulunan Songül Emen ile geçen hafta buluşmak için randevulaştı. 
     2 yıl önce 70 yaşındaki Ali Becerik ile evlenerek, ayrı yaşayan ve kızlık soyadını kullanan Songül Emen, buluşma yerine gitmedi. Buna sinirlenen Akın Dağ, dün akşam Songül Emen'e randevu verip Sarayköy Minibüs Garajı'nda bekçi kulübesinde buluştu. 
     Kulübede yalnız olan Dağ ile Emen arasında bir hafta önceki gerçekleşmeyen randevu yüzünden tartışma çıktı. Tartışma sırasında Dağ, ruhsatsız tabancası ile Songül Emen'i alnından vurarak öldürdü. 
     Bu sırada bölgede devriye gezen polis silah sesini üzerine minübüs garajından kaçmaya çalışan Akın Dağ'ı yakaladı. Bekçi kulübesinde Songül Emen'in cesedinin yanında 7.65 milimetre tabanca ve bir boş kovan bulundu. Emen'in cesedi otopsi yapılmak üzere Pamukkale Üniversitesi Tıp Fakültesi Hastanesi Morgu'na kaldırıldı. 
     Gözaltına alındığı Emniyet Müdürlüğü Cinayet Bürosu'nda cinayeti işlediğini itiraf eden Akın Dağ, ''Songül ile bir hafta önce, birlikte olacaktık. Ancak o buluşmaya gelmedi. Ben de buna çok sinirlenmiştim. Telefonla konuşup buluştuk ve bu konu nedeniyle aramızda tartışma çıkında bana küfürler ederek ölümle tehdit etti. Ben de tabancamı çıkartarak vurdum'' dedi. 
     Ruhsatsız silah bulundurmak suçundan sabıkası da olan Akın Dağ, soruşturmanın tamamlanmasından sonra çıkarıldığı Nöbetçi Mahkeme tarafından tutuklanarak cezaevine gönderildi. 
     
</TEXT>
</DOC>
