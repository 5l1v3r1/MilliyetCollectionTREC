<DOC>
<DOCNO> 349904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun05.html </URL>
<DATE> 2005/06/08/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Erdoğan Tamir edilmesi gereken bir arıza yok 
</HEADLINE>
<TEXT>

     Başbakan Recep Tayyip Erdoğan, bazı çevrelerin Türk-Amerikan ilişkilerinde yeni bir sayfa açılmasından söz ettiğini ifade ederek, "eski sayfalara ne oldu ki Eski sayfalar duruyor, yeni sayfa, yeni başlangıçlardan sözetmek çok sanal. Tamir edilmesi gereken bir arıza yok" dedi. 
     Erdoğan, bugünkü programı çerçevesinde Washington Post gazetesi, CNN televizyonu ve Amerikan NPR radyosuna ayrı ayrı röportajlar verdi ve Washington’daki kanaat önderleriyle biraraya geldi. Başbakan Erdoğan, bu temaslarında Türk-Amerikan ilişkileri, Kıbrıs, PKK terörü ve Türkiye’nin AB üyeliği gibi konulara ağırlık verdi. 
     Tayyip Erdoğan, iki ülke ilişkilerinde kriz olduğu ve yeni bir sayfa açılmasından söz edenler bulunduğunu belirterek, "eski sayfalara ne oldu ki Eski sayfalar duruyor, yeni sayfa, yeni başlangıçlardan sözetmek çok sanal. Tamir edilmesi gereken bir arıza yok" dedi. 
     Türkiye’nin, terörle yıllarca mücadele ettiğini, son günlerde can kayıplarının arttığını ifade eden Erdoğan, bu konuda Türkiye’nin bir güvenlik sorunu yaşadığını, ABD Başkanı George W. Bush ile yapacağı görüşmede sorunun çözümüne dönük taleplerde bulunacağını söyledi. 
     Türkiye’nin AB üyeliği konusunda 3 Ekim’de müzakerelerin başlaması yönündeki beklentiye işaret eden Erdoğan, bunun için bir engel bulunmadığını kaydetti. Erdoğan, anayasa için Fransa ve Hollanda’nın yaptığı referandumların reddedilmesinin, AB’nin iç meselesi olduğunu ve Türkiye’nin, kendi üzerine düşeni yapmayı sürdüreceğini kaydetti. 
     Başbakan Erdoğan, müzakere süreci konusunda, "10-15 yıl sonrasını öngörmek, şimdiden tartışmak anlamlı değil" dedi. 
     
     1 MART TEZKERESİ... 

     1 Mart tezkeresinin TBMM’den geçmemesi konusundaki bir soruyu 
     yanıtlayan Erdoğan, Nitelikli Sanayi Bölgesi konusunda Amerikan yönetiminin de Türkiye’ye söz verdiğini ancak ABD Kongresi’nden bunun geçmediğini hatırlattı. Başbakan Erdoğan, ABD Savunma Bakanı Donald Rumsfeld’in, Irak’taki isyancıların bugünkü konumunun, Türkiye’nin Irak Savaşı’nda kuzey cephesine izin vermemesinin sonucu olduğu yönündeki sözlerini bir soru üzerine değerlendirdi. Erdoğan, "ihtimaller üzerine konuşamayız, onu bilemeyiz" dedi. Anti-Semitizmi, "insanlık suçu" olarak tanımlayan Erdoğan, Türkiye’de ABD karşıtlığı olduğuna yönelik iddiaları da "ABD’de de küçük 40-50 kişilik Ermeni gruplar Türkiye’yi protesto ediyor. Bunlar TV’lerde yayınlandığında Amerika’daki Ermeniler’in Türkiye’ye tepkili olduğu gibi bir görüntü olduğu sanılıyor. Halbuki bunlar marjinal, küçük gruplar. Türkiye’de de Amerikan karşıtlığı böyle birşey. Türk halkının ABD halkıyla bir sorunu yok" diye konuştu. Kıbrıs’a uygulanan izolasyonun kaldırılması için ABD’nin desteğini isteyeceklerini belirten Erdoğan, gündemde olan KKTC’ye direkt uçuşların başlaması için de Amerikan Federal Havacılık Dairesi’nin Amerikan yönetimi tarafından teşvik edilmesini isteyeceğini söyledi. Başbakan, daha önce mahkum olmasına neden olan şiirin bugün Türkiye’de okunmasının yasak olup olmadığı yönündeki bir soruyu yanıtlarken ise, Türkiye’de artık durumun değiştiğini söyledi. Şiirde bir sorun olmadığını bildiren Erdoğan, "o şiiri Erdoğan okuduğu için hapse girdi" dedi. Erdoğan, Türkiye’deki demokratik açılımlar hakkında da bilgi verdi. 
     
</TEXT>
</DOC>
