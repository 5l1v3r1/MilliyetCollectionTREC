<DOC>
<DOCNO> 336599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sondun06.html </URL>
<DATE> 2005/04/25/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Venezüella, ABD ile askeri işbirliğine son verdi 
</HEADLINE>
<TEXT>

     Venezüella, ABD ile askeri işbirliğine son verdiğini açıkladı. 
     Venezüella Devlet Başkanı Hugo Chavez, televizyondan yaptığı açıklamada, Venezüella ordusunda eğitim veren Amerikalı subayların, kendisi aleyhinde kampanya yürüttüklerini ileri sürdü ve bu kişilerden Venezüella'yı terk etmelerini isteyerek, iki ülke arasında 35 yıllık geçmişi bulunan askeri değişim programına son verdi. 
     ABD'nin, Venezüella'yı işgal planları yaptığına dikkati çeken Chavez, ülkesindeki bir askeri üs ile bir petrol rafinerisinin fotoğraflarını çeken Amerikalı bir subay ile bazı gazetecilerin bir dönem gözaltına alındıklarını belirtti. 
     Chavez, eğitim veren az sayıdaki Amerikalı subaydan ülkeyi terk etmelerini istedi ve artık ortak bir askeri tatbikat yapılmayacağını kaydetti. 
     Chavez, ''Amerikalı subaylardan bazıları Venezüella ordusunda kampanya yürüterek, Venezüellalı askerlerle konuşuyor ve bu ülkenin devlet başkanını eleştiriyor. Değişim programı, bilinmeyen bir tarihe kadar askıya alınmıştır'' dedi. 
     Amerikalı bir kadın subayın birkaç ay önce, Caracas'ın batısındaki Maracay'da, bir üssün fotoğrafını çekerken yakalandığını söyleyen Chavez, bu tür bir durumla bir daha karşılaşılması durumunda bu kişi veya kişilerin tutuklanarak Venezüella'da yargılanacaklarını kaydetti. 
     Dünyanın en büyük 5. petrol ihracatçısı Venezüella'nın Devlet Başkanı Hugo Chavez, 2002'de düzenlenen darbe girişiminden Amerikan yönetimini sorumlu tutuyor. Washington'ın, kendisini öldürme planları yaptığını iddia eden Chavez'in, Güney Amerika'nın diğer sosyalist ülkeleriyle ve özellikle Küba lideri Fidel Castro ile yakınlığı dikkat çekiyor. 
     ABD, Venezüella'nın silahlanma programına kuşkuyla bakıyor. 
     
</TEXT>
</DOC>
