<DOC>
<DOCNO> 309784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/yasam/yas03.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük olmasalar kül olacaklardı .. 
</HEADLINE>
<TEXT>


Adana'da ahşap evde çıkan yangında aynı aileden 6 kişi öldü. Penceredeki demir parmaklıkları elleriyle aralayan baba, Emrah ve Gamze'yi son anda bahçeye attı 

FATİH KARAÇALI MURAT KİBRİTOĞLU YÜKSEL EKER TUNCAY DAĞLI Adana DHA 

Adana'nın Kızıldam köyünde oturan Çam ailesine ait 2 katlı ahşap evin üst katında oturan 42 yaşındaki orman işçisi Mehmet Çam'a, önceki gece kız kardeşi Zeynep Yılmaz çocuklarıyla birlikte misafirliğe geldi. Gece geç saatlere kadar oturup abisiyle sohbet eden Yılmaz, daha sonra 200 metre uzaklıktaki evine gitti. 
Çam da havanın soğuk olması nedeniyle alt katta oturan akli dengesi bozuk babası Durmuş 80 ile annesi Ayşe Çam'ın 70 sobalarını yakarak yattı. Ancak 01.00 sıralarında alt kattan çıktığı sanılan yangın binayı sardı. Kapı alev aldığı için aile fertleri eve hapsoldu. Can havliyle mutfak penceresine yöneldiler. Ancak pencerede parmaklık vardı. 
Baba Mehmet Çam, tüm gücünü toplayıp parmaklıkları aralamayı başardı. Bu boşluktan oğlu Emrah ile 7 yaşındaki kızı Gamze'yi bahçeye attı. Bahçeye düşen Emrah, babasının parmaklıkları kesmek için istediği baltayı bulup getirdiğinde bina büyük bir gürültüyle çöktü. Enkaz altında kalan Durmuş Çam ve eşi Ayşe, oğlu Mehmet, gelini Arzu 40 ile torunları Emine 15 ve Gülay Çam 18 feci şekilde hayatlarını kaybetti. Ahşap bina sabaha kadar yanarak kül oldu. 

Baltayı getirdi ama... 
Ağabeyi Emrah Çam'la bir süre psikolog gözetimine alınan Gamze Çam, "Babam bir demirle pencereye vurdu, sonra beni çıkardı" dedi. Alt katta oturan ve yangının başlamasına neden olan dedesinin kaldığı odanın kapı ve pencerelerinin önceki gün babası tarafından boyandığını söyleyen Gamze, "Dedem sobayı devirmiş. Evin içi duman doldu. Sonra Emrah çıktı. Babam Emrah'tan baltayı istedi. Ama evin tahtaları yanınca ateşe düştüler" diye konuştu. 




</TEXT>
</DOC>
