<DOC>
<DOCNO> 310559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sonspo23.html </URL>
<DATE> 2005/01/29/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Çalımbay'lı Beşiktaş, Malatya'ya karşı... İşte muhtemel 11'ler... 
</HEADLINE>
<TEXT>

     Avrupa vizesi için ligde ilk üçe girmesi şart olan Kartal, bugün 19.00'da Malatyaspor'u konuk ediyor. 
     
     Çalımbay’ın şansı 

     21 Kasım 2004... Fatih Sözüer’in bıçaklı saldırısı sonrasında Cihat Aktaş, İnönü Stadı’nda hayata gözlerini yummuştu. Bu olay nedeniyle Beşiktaş’a verilen 3 maç seyircisiz oynama’ cezası sona erdi. Kara Kartallar, bugün Malatyaspor’u konuk edecek ve ikinci yarıya taraftarlarıyla birlikte girecek. İlginç bir tesadüf Rıza Çalımbay, İnönü’de dolu tribünler önünde oynanan son 90 dakikada 2 puan kaybettirdiği Beşiktaş’ı, bugün zafere koşturmak için kulübede ter dökecek. 
     
     Ronaldo on bire... 

     Gelecek sezon Avrupa’ya gidebilmesi için ligde ilk üçe girmesi şart olan Kartal, Aykut Kocaman’la yepyeni bir çehreye bürünen Malatyaspor önüne 4 eksikle çıkacak. Ahmed Hassan ve Juanfran sakatlıkları, Emre ile Cordoba da cezaları nedeniyle oynamayacak. İşi baştan sıkı tutan Rıza Çalımbay, dün kamp saatini 17.00’den 13.00’e çekti ve yaklaşık 2 saat süren bir toplantı düzenledi. Çalımbay’ın Ronaldo’yu onbire almayı düşündüğü öğrenildi. 
     Beşiktaş Ramazan, Fatih, Ronaldo, Ahmet Y., Okan, Tayfur, Pancu, Tümer, İbrahim Ü., Ahmet D. Veysel , Carew. 
Malatyaspor Fevzi, Serkan B., Mert, Ömer E., Eren, Mkalele, Bülent Akın, Murat E., İlhan, Osterc, Boliç. 
Stat İnönü. 
Saat 19.00. 
Yayın Lig TV. 
     Hakem Tolga Özkalfa. 

     
     Kırmızıyı sevmiyor 

     Tolga Özkalfa, hem Beşiktaş hem de Malatyaspor’un ilk kez maçını yönetecek. Süper Lig kariyerine bu sezon başlayan genç hakem, görev yaptığı 5 karşılaşmada kırmızı çıkarmadı, 21 sarı kart gösterirken, 1 penaltı çaldı. 5 maçta, 3 kez evsahipleri güldü, 2 kez takımlar puanları paylaştı. 
     
</TEXT>
</DOC>
