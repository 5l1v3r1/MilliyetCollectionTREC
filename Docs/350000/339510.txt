<DOC>
<DOCNO> 339510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/soneko03.html </URL>
<DATE> 2005/05/04/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Borsada FED ve enflasyon etkisi izlenecek 
</HEADLINE>
<TEXT>

     Dün dar bir aralıkta dalgalanan ve günü bekleyişle geçiren borsada bugün FED'in faiz artışının ve nisan ayı enflasyonun etkileri takip edilecek. 
     Her iki verinin de beklentiler dahilinde gelmesinin açılışta olumlu bir etki yaratabileceğini ifade eden uzmanlar, yükseliş halinde ilk hedefin 24 bin 400 olduğunu aktarıyorlar. 
     Piyasaların uzun süredir beklediği faiz artışı toplantısı dün yapıldı. 
     
     Açıklama olumlu 

     FED'in üst üste sekizinci kez çeyrek puanlık artırım kararı aldığı toplantıda, bundan sonraki artışların da 'ölçülü' olacağına yönelik açıklamalar, piyasaların daha olumlu bir seyre girmesine neden olabilir. 
     Ancak uzmanlar, beklenen 'ölçülü' açıklamasına karşın, FED'in enflasyona yaptığı vurgunun, bundan sonra enflasyona ilişkin göstergelerin daha yakından izlenmesine neden olacağına dikkat çekiyorlar. 
     
     FED kararı piyasaları etkileyebilir 

     Borsada dün açıklanan nisan ayı enflasyon verileri de beklentiler paralelinde kaldı. Nisan ayında Tüketici Fiyat Endeksi'ndeki TÜFE artış yüzde 0.71 olurken, üretici fiyatları da ÜFE yüzde 1.21 oranında arttı. 
     Bugün için özellikle FED kararının etkili olabileceğini anlatan uzmanlar, çeyrek puanlık artış ve 'ölçülü faiz artışlarına devam' sinyalinin olumlu algılanabileceğini kaydediyorlar. 
     Yüksek açılış yapılması halinde ilk hedefin 24 bin 400 olduğunu aktaran uzmanlar, bu seviyenin üzerinde 24 bin 700-800 aralığının yer aldığını belirtiyorlar. 
     
</TEXT>
</DOC>
