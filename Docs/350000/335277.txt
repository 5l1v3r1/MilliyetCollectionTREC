<DOC>
<DOCNO> 335277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur28.html </URL>
<DATE> 2005/04/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kapıcılardan Rıza Çalımbay'a destek... 
</HEADLINE>
<TEXT>

     DİSK'e bağlı Genel-İş Sendikası Konut İşçileri Ankara Şubesi Başkanı Hüseyin Kabaca, Fenerbahçe ile Beşiktaş arasında oynanan derbi maçta, Beşiktaş Teknik Direktörü Rıza Çalımbay'ın babasına atfen asılan, ''Rıza efendi 2 ekmek 1 süt'' yazılı pankarta ilişkin olarak, ''Kişilerin yaptıkları işlerin küçümsenmesine, eleştirilmesine anlam veremiyoruz'' dedi. 
     Hüseyin Kabaca, AA muhabirine yaptığı açıklamada, kapıcıların, sadece getir-götür işleriyle uğraşmadıklarını, her kapıcının çalıştığı binaların temizliğini yaptığını, dışardan gelecek tehlikelere karşı koruduğunu anlattı. 
     Kimi insanların ailesi ve çocuklarının geçimini sağlayabilmek için, kapıcılık, amelelik ve çobanlık gibi işler yaptığını belirten Kabaca, ''Bir kapıcı çocuğu olan ve dünyanın en büyük takımlarından biri Beşiktaş'ta önce futbol oynayıp kaptanlık yapan, daha sonra teknik direktör olan Rıza Çalımbay'la tüm kapıcılar gurur duyuyor'' diye konuştu. 
     Açılan pankarta Fenerbahçeli taraftarların da maç sonrası tepki gösterdiğini vurgulayan Kabaca, Rıza Çalımbay'ın, aralarında Fenerbahçelilerin de bulunduğu Türkiye'deki 22 bin kapıcı ve apartman görevlisinin gurur kaynağı olduğunu dile getirdi. 
     
     ''ZENGİN ÇOCUKLARI FUTBOLCU OLMAZ'' 
     Alt gelir grubunun çocuklarının, iyi bir yaşam ve ''kurtuluş'' olarak gördükleri için futbolu tercih ettiğine değinen Kabaca, zengin aile çocuklarının ise böyle kaygısının bulunmadığını anlattı. 
     Kabaca, Rıza Çalımbay'ın da çocukluk ve gençlik yıllarında bir yandan aile bütçesine katkı için çalıştığını, diğer yandan da futbolla ilgilendiğini anlatarak, şunları söyledi 
     ''Fakir ailelerin çocukları, gerek kendi gerekse ailelerinin geleceklerini kurtarmak için futbola ilgi duyuyor. Eğitimlerini sürdüremedikleri, çok iyi bir meslek edinemedikleri veya iş kurmak için gerekli maddi kaynağa sahip olamadıkları için futbolu kurtuluş olarak görüyorlar. Futbolcuların ailelerine baktığınızda, çoğu işçi, memur, amele, kapıcı... Bir holding patronunun oğlu neden futbol oynasın, ihtiyacı yok.'' 
     
     ''MÜNFERİT OLAY'' 
     Fenerbahçe gibi büyük bir camianın taraftarlarının da pankarta tepki gösterdiğini dile getiren Kabaca, olayı ''münferit'' olarak değerlendirdiklerini söyledi. 
     Kabaca, bu tür yaklaşımları sadece kapıcılar değil, hiçbir iş kolu için bir daha görmek ve duymak istemediklerini anlatarak, ''Bu münferit olayı Fenerbahçe gibi büyük bir camiaya mal etmiyoruz. Birkaç kendini bilmezin işi olarak değerlendiriyoruz. Zaten Fenerbahçe taraftarları ve camiası da bu konuyla ilgili tepkisini göstermiştir'' diye konuştu. 
     
</TEXT>
</DOC>
