<DOC>
<DOCNO> 336441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonsiy10.html </URL>
<DATE> 2005/04/24/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Resepsiyonda askerler siyaset değil futbol konuştu... 
</HEADLINE>
<TEXT>

     TBMM'nin kuruluşunun 85'inci yıl dönümünde verilen resepsiyonda, askerler siyaset yerine, futbol konuşmayı tercih etti. 
     TBMM Başkanı Bülent Arınç'ın ev sahipliğinde cumartesi günü TBMM'de verilen 23 Nisan resepsiyonuna Genelkurmay Başkanı Orgeneral Hilmi Özkök, Genelkurmay İkinci Başkanı Orgeneral İlker Başbuğ, Kara Kuvvetleri Komutanı Orgeneral Yaşar Büyükanıt, Jandarma Genel Komutanı Orgeneral Fevzi Türkeri katıldı. Resepsiyonda ayrıca MGK Genel Sekreteri Yiğit Alpogan da yer aldı. 
     Resepsiyonda komutanlar daha çok, geçen hafta Beşiktaş'ın 4-3 galibiyetiyle biten Fenerbahçe-Beşiktaş derbisini konuştu. Koyu bir Fenerbahçe taraftarı olduğu bilinen Kara Kuvvetleri Komutanı Büyükanıt, Beşiktaş taraftarı Kara Kuvvetleri Komutanı Özkök'ün derbinin ardından eşi Filiz Büyükanıt'ı telefonla arayarak, "Geçmiş olsun" dediğini bildirdi. Büyükanıt, "Ben stadyumda olsaydım Beşiktaş'ı alkışlardım. Ama kimse benimle Fenerbahçe konusunda polemiğe girmesin. En çok golü ben atarım" diyerek espri yaptı. Büyükanıt, Fenerbahçe'nin maçın ilk yarısında iyi oynadığını belirtirken, takımın girdiği pozisyonları gole çevirmiş olması halinde skorun bu olmayacağını söyledi. 
     Büyükanıt, Fenerbahçe taraftarının, Beşiktaş'ı alkışladığını anımsatırken de, "Aynısını İnönü'de de görmek isterim" dedi. 
     Büyükanıt, yarın oynanacak Ankara Büyükşehir Belediyespor maçına gideceğini söyledi. 
     
     ÖZKÖK'TEN "İNCE" ESPRİ 
     Genelkurmay Başkanı Orgeneral Hilmi Özkök de kameramanların balkondan çekim yaptıklarına işaret ederek, "Saçlarımızın dökük olduğu yerden çekiyorlar" dedi. 

ANKA 
     
</TEXT>
</DOC>
