<DOC>
<DOCNO> 342640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/ekonomi/eko05.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
DTÖ'de ibre Pascal Lamy'yi gösteriyor 
</HEADLINE>
<TEXT>



Dünya Ticaret Örgütü'nün DTÖ başına AB'nin eski Ticaret Komisyonu üyesi Pascal Lamy'nin gelmesine kesin gözüyle bakılıyor. Uruguay'ın adayı Carlos Perez del Castillo önceki gün çekilince Lamy yarışta tek aday olarak kaldı. 
Lamy'nin DTÖ başkanlığına seçiminin 26 Mayıs'ta resmiyet kazanması ve 1 Eylül'de de dört yıllık görevine başlaması bekleniyor. 58 yaşında olan sosyalist Pascal Lamy, ülkesi Fransa'da ve Avrupa Birliği'nde etkin görevler üstlendi. 1999'dan itibaren AB'nin Ticaret Komisyonu üyesi olarak görev yaptı. Bu görevinde uluslararası ticaret ve DTÖ üyelerinin konumları hakkında detaylı bilgiye kavuştu. Lamy, bu tecrübelerin sonucunda DTÖ başkanlığı için kendisine yeterli destek sağladı. 

Zengin, fakir destekledi 
Ekonomist de olan Pascal Lamy, özellikle kalkınmış ülkelerin desteğini aldı. Lamy'nin gündemindeki ticaret genişletmesinin kalkınmış ülkelerin desteğinde etkili olduğu düşünülüyor. Lamy aynı zamanda gelişmekte olan ülkeler tarafından da olumlu karşılanıyor. Bunda ticari anlaşmaları, fakir ulusların taleplerini karşılayacak ölçüde uygulayabileceğine dair oluşan kanının etkisi bulunuyor. Lamy, küreselleşmenin yönetilmesi gerektiğine inanıyor. Lamy bu ay bir demecinde teorik olarak bakıldığında piyasaların serbest olmasının önemli olduğunu, fakat bu tip durumlarda da birinin bütün ulusların haklarını ele geçirme riski bulunduğunu söyledi. 


</TEXT>
</DOC>
