<DOC>
<DOCNO> 312495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur38.html </URL>
<DATE> 2005/02/04/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Bebeğinin hayatını kurtarmak için imam nikahlı eşini bıçakladı 
</HEADLINE>
<TEXT>

     - Bolu'da bir kadın kendisi ve hamile olduğu 4 aylık bebeğinin hayatını tehlikeye attığını iddia ettiği imam nikahıyla birlikte yaşadığı kişiyi bıçakladı. 
     AA muhabirinin aldığı bilgiye göre, İzzet Baysal Kadın Doğum Çocuk Hastanesi önünde, bir kişinin bıçaklandığını gören hastanenin güvenlik görevlileri, durumu polise ve 112 Acil yardım ekiplerine bildirdiler. 
     Olay yerine gelen polis ekipleri, elindeki ekmek bıçağıyla imam nikahıyla birlikte yaşadığı Erol Taşkın'ı sırtından ve ensesinden bıçaklayan Gülhan A'yı olayda kullandığı bıçakla yakaladı. 
     Polis tarafından gözaltına alınan Gülhan A, karakola götürülürken, ''Namusumu temizlemek ve hamile olduğum 4 aylık bebeğimin hayatını kurtarmak için Erol Taşkın'ı bıçakladım. Pişman değilim. Eğer bıçaklamasaydım, Taşkın 4 aylık bebeği kürtajla aldırıp beni ve onu öldürecekti. Bolu'daki doktor kürtaj yapılması halinde bebeğin ve benim öleceğimi söyleyince beni zorla Düzce'ye başka bir doktora kürtaj yaptırmaya götürmeye kalktı. 1.5 yıldır benimle birlikte yaşıyordu'' iddiasında bulundu. 
     Olay sonrasında 112 Acil ekipleri tarafından İzzet Baysal Devlet Hastanesi'ne kaldırılan Erol Taşkın ilk müdahalenin ardından cerrahi servisinde tedavi altına alınırken Seniye Taşkın resmi nikahlı eşini yalnız bırakmadı. 
     İzzet Baysal Kadın Doğum ve Çocuk Hastanesi'nin güvenlik görevlileri ise olaydan hemen sonra Gülhan A'nın elinden olayda kullandığı ekmek bıçağını aldıklarını belirterek, ''Biz kadının elinden ekmek bıçağını almasaydık olay cinayetle sonuçlanabilirdi'' dediler. 
     Bu arada, bıçaklanan Erol Taşkın'ın yakınları hastanede olayı görüntülemeye çalışan basın mensuplarına saldırdı, bu sırada bir basın mensubunun objektifi kırıldı. 
     Yetkililer, gözaltına alınan Gülhan A'nın sorgusunun devam ettiğini kaydettiler. 
     
</TEXT>
</DOC>
