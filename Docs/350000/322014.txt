<DOC>
<DOCNO> 322014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/ekonomi/eko02.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim'in arzında yüzde 30 muamması 
</HEADLINE>
<TEXT>


Petkim'le ilgili toplantı öncesi, ÖİB yetkilileri halka arz oranının yüzde 30 olacağını söyledi. Toplantıya sonradan katılan ÖİB Başkanı Kilci ise, "Oran belli değil" dedi 

AHMET ERHAN ÇELİK Ankara 

Özelleştirme İdaresi ÖİB Başkanı Metin Kilci, Petkim hisselerinin "bir bölümünün" nisan ayında halka arz edileceğini açıkladı. Açıklama öncesinde bir yetkiliye dayandırılan "halka arz oranı yüzde 30 olacak" şeklindeki bilgi Kilci tarafından teyit edilmezken, Petkim hisseleri borsada yüzde 8.28 ile en çok değer kaybeden hisse oldu. 
Petkim Genel Müdürü Kemal Yavuz ve Finans Invest'in Genel Müdürü Hüseyin Öztürk'ün de katıldığı toplantı öncesinde konuşma dokümanları gazetecilere dağıtıldı. Ancak bu dokümanlar toplantı öncesi toplanarak tasnif edilmiş halde yeniden verildi. Bu sırada ÖİB'den bir yetkili halka arz oranının yüzde 30 olacağını bildirdi. Bu bilgi bazı ajans ve televizyonlar tarafından duyurulduğu sırada, Kilci'nin de yarım saat gecikmeyle toplantıya katılması dikkat çekti. 
Kilci "Toplantıya neden geç kaldınız SPK izni almadan bu toplantıyı neden düzenlediniz " şeklindeki sorulara karşılık başka bir işi nedeniyle toplantıya geç başlandığını ve özür dilediğini belirtti. SPK'ye halka arz izni için önceki gün başvuruda bulunduklarını belirten Kilci, hisse satış miktarının bu izinden sonra belli olacağını kaydetti. 
Kilci'nin Petkim Genel Müdürü Kemal Yavuz'un konuşması devam ederken Özel Kalem Müdürü'nün uyarısı ile kısa bir süre telefonla konuştuğu gözlendi. Kilci'nin telefonda görüştüğü kişinin Maliye Bakanı Unakıtan olduğu öğrenildi. 

Özel iskontolar 
Petkim hisselerinde iskonto oranları şöyle belirlendi 'Yurtiçi küçük bireysel yatırımcılar için yüzde 6, yurtiçi kurumsal yatırımcılar için yüzde 4, Petkim müşterilerine yüzde 7, Petkim çalışanları ve emeklileri için yüzde 10, kamu çalışanlarına yüzde 7, yurtdışı kurumsal yatırımcılar için de yüzde 4'. 


</TEXT>
</DOC>
