<DOC>
<DOCNO> 339072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/siyaset/siy05.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ordu değişime hazır 
</HEADLINE>
<TEXT>


Kara Harp Okulu'nun Çizgi Ötesi adlı dergisine konuşan Genelkurmay Başkanı Orgeneral Özkök, Avrupa Birliği sürecinin getirdiği değişime TSK'nın da ayak uyduracağını söyledi 

ANKARA Milliyet 


Genelkurmay Başkanı Org. Hilmi Özkök, Türkiye'nin 17 Aralık'ta AB'den müzakere tarihi almasını "başarı" diye değerlendirerek, "AB ile ilişkilerde uzun sürecek yeni ve zorlu bir döneme girildi" dedi. Özkök, Kara Harp Okulu'nun Çizgi Ötesi adlı dergisine verdiği söyleşide Türkiye'nin AB perspektifinden, yeni tehdit algılamalarına kadar birçok mesaj verdi. TSK'nın yeniden yapılanma çalışmalarını anlatırken "voltran", Atatürkçülük'le ilgili sözlerinde de "araba farı" benzetmesi yapan Özkök, şunları kaydetti 

'AB devlet politikası' 
17 ARALIK AB'ye girmek bir devlet politikasıdır ve halkımızın yüzde 75'i desteklemektedir. Türkiye bütün zorluklarına rağmen kendi kartlarını iyi oynayarak 17 Aralık'taki zirvede tarihi almayı başarmıştır. Müzakere tarihi alınmasıyla AB ile ilişkilerde uzun sürecek yeni ve zorlu sürece girildi. Müzakere süreci tüm kurumların koordineli çalışacağı ve ülkenin genelini ilgilendiren bir dönem olacaktır. Türkiye, AB süreci ile birlikte hızlı bir değişime uğruyacaktır. TSK bu hızlı değişime ayak uyduracak nitelikte kadrolara sahiptir. 
YENİ TEHDİT ALGILAMASI Türkiye, eskiden sadece simetrik tehditlerle karşı karşıyayken, günümüzde karşılaşılan risk ve tehditler simetrikten asimetriğe doğru geniş bir yelpazeye yayılmıştır. Bu geniş yelpaze bölücü ve irticai faaliyetler, uluslararası terorizm, uyuşturucu trafiği ve yasadışı göçle mücadele gibi asimetrik özellikli risk ve tehditlerle, komşu ülkelerde oluşabilecek istikrarsızlıklar, Kuzey Irak'ta ortaya çıkabilecek istenmeyen oluşumlar, Kafkaslar'daki istikrarsızlıklar, su sorunu ve Kitle İmha Silahları KİS tehdidi gibi Türkiye'nin güvenliğini olumsuz yönde etkileyebilecek ve yüksek yoğunluklu bir çatışma ortamı oluşturabilecek simetrik risk ve tehditleri de kapsamaktadır. 
VOLTRAN BENZETMESİ TSK yeniden yapılanma çalışmalarını sürdürüyor. Soğuk savaş ve simetrik kuvvetlerle karşı karşıya gelme olasılığı azalmıştır. Yeni tehdit ve riskler çok çeşitlilik göstermektedir. Her yeni askeri görev ayrı bir kuvvet yapısı ve eğitime ihtiyaç göstermektedir. Bu nedenle birlik esaslı teşkilatlar, yerini yetenek havuzlarına bırakmakta, her görevin gereğine uygun olarak bu yetenekler lego gibi birbirlerine eklenerek en etkili birlik oluşturulmaktadır. Ulusal ve uluslararası birlikler ise "voltran"ı oluşturmaktadır. 
ATATÜRKÇÜLÜK AYDINLATIYOR Geçmişte olduğu gibi, bundan sonra da bütün faaliyetlerimizde bize şevk ve heyecan veren, yolumuzu aydınlatan ana rehber Atatürkçü düşünce sistemi olacaktır. Bu düşünce sistemi, sizler tarafından günümüze taşınacak olan Atatürk'ün düşünce sistemi olarak devinmelidir. Atatürkçülük bir arabanın farı gibidir, biz ilerledikçe o yolumuzu gene aydınlatıyor. 

'Sigara tiryakisi oldum' 
HARP OKULU ANISI Harp Okulu'na geldiğim gün, bahçede içtiğim sigarayı atacak ya da söndürecek yer bulamadım. Ancak ilk ay başında Harbiyelilere subay sigarası satıldığını gördük. Öğrenci olarak subay sigarası içmek çok cazip olacak ki, ben de yarım kilo aldım ve sigara tiryakiliğim bu yüzden ateşlendi. Demek ki o yıllarda sigaranın zararları bugünki kadar bilinmiyormuş. Paylaşacağım sonuncu anım, yaz eğitimlerine gittiğimiz Menteş Kampı'nda çadırlarda, ot doldurarak üstüne yattığımız yatak ve yastıklarda geçen ilk gecemiz unutulacak gibi değildi. İlk gece tatbikatında biz yabani domuzlardan, onlar da bizden çok korkmuştu. 


</TEXT>
</DOC>
