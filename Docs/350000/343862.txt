<DOC>
<DOCNO> 343862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/siyaset/asiy.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtlar da izlendi 
</HEADLINE>
<TEXT>


MİT'in 'Kurtlar Vadisi' dizisiyle ilgili hazırladığı raporu Milliyet ele geçirdi. Raporda dizinin, gerçek hayattaki mafya dünyasıyla bağlantılarına ilişkin çarpıcı detaylar var 

Tolga Şardan 


MİT'in, son dönemin en çok konuşulan dizisi "Kurtlar Vadisi"yle ilgili rapor hazırladığı ortaya çıktı. DYP Genel Başkanı Mehmet Ağar'ın da adının geçtiği raporda, dizinin senaristi, yönetmeni, oyuncuları, finansörleri ve bu isimlerin bağlantılarıyla ilgili tartışma yaratacak detaylar yer aldı. Raporda, dizinin senaristi Raci Şaşmaz ile yönetmeni Osman Sınav'ın kullandıkları argümanları jandarma istihbaratının üst düzey yetkilisinden aldıkları, bu 2 isim ile jandarma istihbaratı arasında telefon irtibatları kurulduğu kaydedildi. Telefon numaralarına da yer verilen rapor, diziyle ilgili teknik bir takibin söz konusu olduğunu ortaya koydu. 

Kozinoğlu hazırladı 
Organize suç örgütü lideri Alaattin Çakıcı'yla bağlantılı olduğu iddiasıyla İstanbul'da yargılanan MİT'çi Kaşif Kozinoğlu'nun, Cumhurbaşkanlığı'ndan MİT'e gelen ihbar mektubunun araştırılması kapsamında 2004'te hazırladığı ve Müsteşar Şenkal Atasagun'a sunulan 2 sayfalık rapordaki saptamalar, 12 maddede toplandı. Kozinoğlu'nun, teşkilat bünyesinde, hakkında yürütülen idari soruşturma kapsamında kendi faaliyetlerine delil olması için MİT başmüfettişine verdiği, ilgili dosyaya giren raporu, - içindeki bazı yanlış ifadelerle birlikte- şöyle 

Nuriş, Çakır'ı 'vurdurdu' 
Dizi, halen cezaevinde bulunan Karagümrük çetesi lideri Nuri Ergin'in Nuriş yönlendirmeleri ile senarist Raci Şaşmaz ve yönetmen Osman Sınav tarafından gerçekleştirilmektedir. Dizideki tiplemeler, Ergin tarafından dikte ettirilmektedir. Dizideki Çakır, Ergin'in gerçek hayattaki rakibi Çakıcı'dır. Cerrahpaşa çetesi lideri olarak canlandırılan 'Halit', 'Ergin'dir. Dizide "Çakır", "Halit" tarafından vurulmuştur. Dizinin finansörü olarak görünen Tahir Kıran, armatör Turgut Kıran'ın oğlu, Şadan Kalkavan'ın da ortağıdır. Dizinin esas finansörü iki kardeş Sedat ve Vedat Kasım'dır. Yavuz Ataç ve Korkut Eken'le irtibatlıdırlar. Anılanların arasında Show TV Genel Yayın Yönetmeni Soner Yalçın bulunmaktadır. Ancak Yalçın hiç bir zaman söz edilen görevde bulunmadı. 
Kozinoğlu, idari soruşturma kapsamında başmüfettiş E.D.'ye verdiği ifadede şöyle demişti 
"Üst düzey bir makama suikast yapılacağına dair imzasız bir ihbar mektubunun gelmesi üzerine, mektuptaki ihbarların araştırılması görevi bana verilmiştir. Mektupta geçen, Alaattin Çakıcı'nın hayatını anlatan Kurtlar Vadisi dizisinin arkasındaki güç olduğu belirtilen Kadiri tarikatına ilişkin bilgi almak amacıyla Hakkı Süha Şen'den Çakıcı ve çevresinden bilgi derlemesi ricasında bulundum." 

'Tarikat bağlantısı var' 

Dizinin senaristi Raci Şaşmaz, Elazığ'da ikamet eden Kadiri Cemaati lideri ve eski Elazığ Milletvekili Abdülkadir Şaşmaz'ın akrabasıdır. Raci Şaşmaz, Abdülkadir Şaşmaz'ın bizzat oğludur. Abdülkadir Şaşmaz, diziyle ilgili Raci Şaşmaz'ı yönlendirmektedir. Polat karakterini canlandıran Necati Şaşmaz, Raci Şaşmaz'ın kardeşidir. Gece hayatı ve mafyayla yakınlığıyla tanınmaktadır. Ağar'ın da Abdülkadir Şaşmaz ile yakın ilişkisi olduğu ifade edilmektedir. Ağar, dizinin yönetmeni ve ülkücü görüşü benimseyen Osman Sınav'la da İstanbul Emniyet Müdürlüğü yaptığı dönemden beri yakinen tanımaktadır. Raci Şaşmaz ile Sınav, dizide yer alan devlet - mafya - güvenlik güçleri arasındaki ilişkilerle ilgili argümanları Jandarma İstihbarat Başkan Yardımcısı Albay H.A.U.'dan almaktadır. U, 9 Ekim 2003'te Jandarma Genel Komutanlığı'nın 0312 278... no'lu telefonundan, Sınav'ın 0532 312.... no'lu cep telefonunu aramıştır. U'ya yakın Jandarma Astsubay Başçavuş T.Ü., Raci Şaşmaz ve Sınav'la irtibat kurmuştur. Diziye yönelik ihbar mektubunu gönderen şahıs, muhtemelen, Çakıcı ile iş irtibatı bulunan, Jandarma Binbaşı M.Ö.'dur. Raporda, görüşme yapılan telefon numaralarının bilgisayar sistemi üzerinden yapılan sorgulama işlemi sırasında mı, mahkeme kararıyla yapılan teknik dinlemede mi saptandığı belirtilmedi. 

Sınav Senarist olarak iş bulabilirler 

MAGAZİN SERVİSİ 

"Kurtlar Vadisi" dizisinin eski yapımcısı ve yönetmeni Osman Sınav, MİT raporunda yazılanlar için "Hayal mahsulü" dedi. 
Devlet - mafya - güvenlik güçleri arasındaki ilişkilerle ilgili argümanları aldığı ve telefonla görüştüğü iddia edilen jandarma istihbarat birimindeki albay için, önce "Tanımıyorum" diyen Sınav, ardından "Asker dostum olamaz mı Birini aramış olamam mı Böyle bir ismi hatırlamıyorum. Ama aramış da olabilirler. Asker tanımamak gibi bir mecburiyetim yok ki " diye konuştu. 
Eski dizisi ve hakkındaki iddialar için "Abuk sabuk şeyler" diyen Sınav, şunları kaydetti "Bence iyi bir senaryo yazıyorlar. Senarist olarak iş bulabilirler... Sedat Kasım benim eski arkadaşım. Bu diziyle seyirci olmak dışında ilgisi yok. Bu raporda ismi geçen insanların birçoğu birbirini tanımaz. Bu rapor hayal mahsulü." 
"Kurtlar Vadisi"nin konsept danışmanı Soner Yalçın da, "Bunlar saçma sapan iddialar. Cevap verme, polemiğe girme gereğini bile duymuyorum" diye konuştu. Senaristler Bahadır Özener ile Raci Şaşmaz, tartışmanın içinde yer almak istemediklerini kaydetti. 


</TEXT>
</DOC>
