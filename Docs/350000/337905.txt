<DOC>
<DOCNO> 337905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonyas06.html </URL>
<DATE> 2005/04/28/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
ABD'liler medya haberlerini taraflı buluyor... 
</HEADLINE>
<TEXT>

     Amerikalıların yüzde 85'inin, medya organları tarafından verilen haberleri ''taraflı ve olumsuz'' bulduğu belirlendi. 
     Missouri Gazetecilik Okulu İleri Sosyal Araştırma Merkezi tarafından gerçekleştirilen bir araştırmanın sonuçlarına göre, Amerikalıların yüzde 85'i, medyada verilen haberlerin taraflı olduğuna inanıyor. 
     Araştırmaya katılanların yüzde 48'i, medyadaki haberlerin ''liberal eğilimli'' olduğunu söylerken, yüzde 30'u ''muhafazakar eğilimli'' olduğu görüşünü savunuyor. Araştırmaya katılanların yüzde 12'si, haberlerin ''hem liberal hem muhafazakar eğilimli'' olduğunu, yüzde 3'ü ise başka tür bir yanlılık olduğunu düşünüyor. 
     Haberleri taraflı olarak değerlendirmelerine rağmen gazetecileri güvenilir bulanların oranının, yüzde 62 olduğunu ortaya koyan araştırma, katılımcıların yarısından fazlasının da gazete ve televizyon haberlerini inanılır bulduklarını gösterdi. 
     Bununla birlikte, katılımcıların üçte ikisi, gazetecilerin özel hayata aşırı müdahale ettiğine inanırken, dörtte üçü ise verilen haberlerin çok olumsuz olmasından şikayet etti. 
     Araştırma sonuçlarına göre, Amerikalıların yüzde 58'i, gazetecilerin dünyada olup bitenler üzerinde çok fazla etkiye sahip olduğunu düşünürken, yüzde 74'ü ise siyasi ve sosyal olayları aktarırken gazetecilerin genelde bir taraftan yana tavır aldığı görüşünü savundu. 
     Araştırmaya göre, Amerikalıların yarıya yakını, ''basın-yayın organlarının sorunları abartamaya ya da sansasyonel haber vermeye eğilimli'' olduğunu ifade ederken, yüzde 77'si, ''mali çıkarlarına zarar vereceğini düşündükleri konuların medya organları tarafından görmezden gelindiğini'' söyledi. 
     
</TEXT>
</DOC>
