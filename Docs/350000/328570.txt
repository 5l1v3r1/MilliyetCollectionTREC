<DOC>
<DOCNO> 328570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy27.html </URL>
<DATE> 2005/03/30/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Sarıgül'den Baykal'a 100 bin YTL'nin tazminat davası... 
</HEADLINE>
<TEXT>

     Şişli Belediye Başkanı Mustafa Sarıgül, CHP'nin son olağanüstü kurultayındaki konuşmasında kişilik haklarını ihlal ettiği iddiasıyla, CHP Genel Başkanı Deniz Baykal aleyhine 100 bin YTL'lik manevi tazminat davası açtı. 
     AA muhabirinin aldığı bilgiye göre, Sarıgül'ün avukatı Murat Hazinedar tarafından Ankara Nöbetçi Asliye Hukuk Mahkemesi'ne açılan davanın dilekçesinde, ''CHP'nin parti olarak yerel seçimlerde başarısız olduğu, Sarıgül'ün ise partili adaylar içinde en yüksek oyu aldığı'' ifade edildi. 
     Yerel seçimlerin ardından toplumda ve partililerde CHP yönetiminin değişmesi yönünde görüş oluştuğu savunulan dilekçede, Sarıgül'ün parti genel başkanlığının gündeme gelmesiyle CHP yönetimi tarafından siyasal yaşamda eşi görülmemiş kampanya başlatıldığı öne sürüldü. 
     Dilekçede, ''Baykal'ın, siyasi rakip olarak gördüğü Sarıgül hakkında önce soruşturma komisyonu kurarak rapor hazırlattığı, daha sonra da gerçek dışı iddialara dayanan bu raporu kullanarak, hukuka aykırı hakaret, itham ve iftiralarda bulunduğu'' savunuldu. 
     Dilekçede, ''Deniz Baykal, kurultaydaki konuşmasında, halkın hassas olduğu yolsuzluk konusuyla Sarıgül arasında illiyet bağı kurmak için müvekkile 'rüşvetçi, eşkıya' gibi haksız suçlamalar yöneltmiştir'' denildi. 
     Baykal'ın, ''dava konusu sözleri Sarıgül'ün kişiliğine, saygınlığına ve güvenilirliğine gölge düşürmek için gerçek durumu tahrif eder nitelikte, eleştiri sınırlarını aşacak şekilde bilinçli olarak kullandığı'' iddia edilen dilekçede, Sarıgül'ün kişilik haklarının ağır biçimde zedelendiği ifade edildi. 
     Dilekçede Baykal'ın, Mustafa Sarıgül'e 100 bin YTL manevi tazminat ödemesine karar verilmesi talep edildi. 
     Ankara 19. Asliye Hukuk Mahkemesi'nde görülecek davanın ilk duruşması, 19 Nisan 2005 tarihinde yapılacak. 
     
</TEXT>
</DOC>
