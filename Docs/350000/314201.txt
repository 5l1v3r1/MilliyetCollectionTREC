<DOC>
<DOCNO> 314201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur03.html </URL>
<DATE> 2005/02/10/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Güler "Elektrik fiyatlarına zam düşünmüyoruz" 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, elektrik fiyatlarına zam yapmayı düşünmediklerini söyledi. 
     Bakan Güler, yarın BTC Ham Petrol Boru Hattı Ceyhan Terminali'nde düzenlenecek ''Kazasız 10 Milyon Adam Saat'' törenine katılmak üzere havayoluyla Adana'ya geldi. 
     Güler, Adana Havaalanı'nda gazetecilerin sorusu üzerine yaptığı açıklamada, elektrik fiyatlarına zam yapmayı düşünmediklerini belirterek, ''Enerji üretiminde yerli kaynaklara verdiğimiz önemle etkin bir enerji yönetimi oluşturduk. Bu nedenle gündemimizde zam yok'' dedi. 
     Yoğun kış koşullarının yaşandığı son günlerde yurtdışından doğalgaz girişinde azalma olduğunu, ancak bunu telafi etmeye çalıştıklarını anlatan Güler, şunları söyledi 
     ''Geçtiği güzergahta ortaya çıkan aşırı talep nedeniyle, ülkemize doğalgaz girişi azaldı, ancak, sorun bir sıkıntıya neden olacak boyutta değil. Rusya'dan gelen doğalgaz girişinde düşüş var. Bunun nedeni de güzergah üzerinde Ukrayna'daki fazla alımdan kaynaklanıyor. Öte yandan İran gazı da söz verilen miktarın altında geliyor. Aldığımız tedbirlerle bir sıkıntı yaşanması söz konusu değil.'' Güler, Adana'nın Tufanbeyli İlçesi'nde yapımı planlanan termik santralle ilgili de böyle bir girişimin bulunduğunu ve özel bir firmanın etüt çalışması yaptığını kaydederek, ''Kurulması planlanan termik santral enerji ihtiyacını karşılamanın yanı sıra önemli bir istihdam alanı da sağlayacaktır'' diye konuştu. 
     
</TEXT>
</DOC>
