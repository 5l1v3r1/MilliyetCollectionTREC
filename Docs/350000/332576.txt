<DOC>
<DOCNO> 332576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonsiy01.html </URL>
<DATE> 2005/04/12/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Denktaş AB açıkça "Atatürk'ten vazgeçin" diyor 
</HEADLINE>
<TEXT>

     Kuzey Kıbrıs Türk Cumhuriyeti Cumhurbaşkanı Rauf Denktaş, ''AB açıkça Kemalist düşünceden vazgeçin diyor. Atatürk'ten vazgeçin diyor'' dedi. 
     Denktaş, İnönü Üniversitesi İ.Ü Kongre ve Kültür Merkezi'nde yapılan ''1. Ulusal Atatürkçü Düşünce Toplulukları Çalıştayı''nda, AB'nin nüfusundan korktuğu için Türkiye'yi üye olarak almak istemediğini, bu nedenle kimseye sunmadığı şartları Türkiye'nin önüne koyduğunu söyledi. 
     Avrupa Parlamentosu'nun Türkiye'yi AB'ye alma kararını televizyondan gördüğünde gurur duyduğunu ifade eden Denktaş, şöyle konuştu 
     ''Ancak daha sonra 60 küsur paragraflık şartlarını görünce demek ki Türkiye'yi kırparak AB'ye alacaklar diye düşündüm ve çok korktum. 60-65 paragraflık şartlar arasında Kıbrıs'ın peşinen teslimi, Ege, Ermeni meselesi, suların AB'ye teslimi, tarımın küçülmesi ve daha neler var. Bunlar tabiatıyla AB'ye girme hakkı olan Türk Ulusu'nun önüne konmuş olan engeller. Şuna dikkat edeceğiz. Ucu açık 10-15 yıllık bir yol. Üye olup olmayacağınız bilinmiyor. Ama peşinen Kıbrıs'ı ver deniliyor.'' KKTC Cumhurbaşkanı Denktaş, çalıştayın açılış konuşmasını yapan İnönü Üniversitesi Atatürkçü Düşünce Topluluğu Başkanı Yücel Özden'i işaret ederek, ''Genç konuşmacıya sesleniyorum. İşiniz çok zordur evladım. AB açıkça Kemalist düşünceden vazgeçin diyor. Atatürk'ten vazgeçin diyor. Bunu çok iyi değerlendirin'' dedi. 
     İ.Ü Rektörü Prof. Dr. Fatih Hilmioğlu ise dış güçlerin desteklediği etnik ayrılıkçı hareketin, 16 yıl süren sıcak çatışma ortamından sonra siyasallaşma sürecine girdiğini savundu. 
     Geçmiş dönemdeki dış desteğin, sıcak çatışma ortamından sonra başlayan siyasallaşma süresinde de devam ettiğini bildiren Prof. Dr. Hilmioğlu, şöyle konuştu 
     ''Ülkemiz için diğer önemli bir tehdit unsur olan dinsel bölücülük ise bazı batı ülkelerinden geçmişte olduğu gibi bugün de her türlü desteği almaktadır. Bu dinsel bölücü akımların önde gelenlerine, dost bildiğimiz bazı ülkeler tarafından sıkça yataklık yapılmakta ve ne yazık ki ülkemizde de Cumhuriyet karşıtı düşünceye sahip bu insanlardan birçoğu devletimizin çok önemli makamlarına kadar yükselebilmekte ve Cumhuriyet karşıtı düşüncelerini açık bir şekilde ifade edebilmektedirler.'' Konuşmaların ardından Atatürkçü Düşünce Toplulukları'nın plaketi, 2. Ordu Komutanı Orgeneral Şükrü Sarıışık tarafından Cumhurbaşkanı Denktaş'a verildi. 
     Denktaş, daha sonra helikopterle Hatay'a hareket etti. 
     
</TEXT>
</DOC>
