<DOC>
<DOCNO> 344687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/ekonomi/aeko.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Her şey toz pembe değil' 
</HEADLINE>
<TEXT>


Büyümenin sonuçlarının henüz halka yansımadığını, birçok ilde yaprak kımıldamadığını söyleyen Başbakan Erdoğan, 'Daha yapacağımız çok iş var, her şey toz pembe değil' dedi 

ELÇİN ERGÜN ÜNSAL EREKE Yozgat 

Başbakan Recep Tayyip Erdoğan, Türkiye'nin en hızlı büyüyen ülke olmasına rağmen bunun sonuçlarının henüz halka yansımadığını belirterek, "Herşey toz pembe değil. Daha yapacağımız çok işler var. Her geçen gün daha iyi olacak" dedi. 
Yozgat'ın Yerköy ilçesinde Kale Grubu'na ait Kalekim Fabrikası'nın temelini atan Erdoğan, Anadolu'ya yatırım yapılması için kampanya başlattıklarını, birçok ilde bunun heyecanının yaşandığını, birçok ilde ise 'yaprak kımıldamadığını' söyledi. Türkiye'nin yüzde 9.9'la en hızlı büyüyen ülke statüsüne geldiğini kaydeden Erdoğan, "Fakat bu henüz halkımıza yansımış değil. Ama en kısa zamanda vatandaşa yansıdığını hep birlikte göreceğiz" diye konuştu. 
"Üç yıl bizden pek bir şey beklemeyin" sözleriyle göreve geldiklerini anımsatan Erdoğan, "Şimdi bunun sonuçları alınıyor. Dayanıklı tüketim mallarının fiyatları düştü, marketleri şahsen inceledim. Malların fiyatları korunuyor ya da düşüyor. Sadece yüzde 30 malda fiyat artışı var. Üç yıl önce zammın olmadığı gün yoktu. Şimdi sadece dışa bağımlı olduğumuz ürünlerin dışında milletin zam derdi yok" diye konuştu. 

Efendi değil emanetçi 
Erdoğan, "Herşey toz pembe değil. Onu da biliniz. ABD'de de, diğer gelişmiş ülkelerde de işsizlik var. Ama onların sosyal güvenlik kurumları güçlü. O nedenle sıkıntılar gündeme gelmiyor" dedi. Erdoğan, ayrıca AB'den müzakere tarihi alınandıktan bu yana 3 bin 100 yabancı sermayeli şirketin yatırım yaptığını belirtti. 
Kale Grubu Başkanı İbrahim Bodur, seramik ve seramik yapıştırıcısı fabrikasına ilk etapta 25 milyon dolarlık yatırım yapacaklarını ve 200 kişiye istihdam sağlayacaklarını söyledi. 

'Baba hortumcuların yerine türevleri çıktı' ELÇİN ERGÜN Yozgat 
Başbakan Recep Tayyip Erdoğan, Yozgat Bozok Devlet Hastanesi'nin açılışını yaptığı konuşmada, SSK ve Emekli Sandığı'na bağlı olanların ilaçlar için alınan yüzde 20'lik katkı payını ödememek için yeşil kartlı vatandaşların kartlarını kullandıklarını söyledi. Erdoğan, "Biz hırsız kovalamakla uğraşıyoruz. Ülkeyi baba hortumculardan kurtardık, şimdi bunların türevleri çıktı" dedi. Erdoğan, şunları söyledi 
"Tilkiliğe bakın. Biz şimdi bu ihtimali ortadan kaldırmak için yeşil kartlılardan da yüzde 20'lik ilaç katkı payı alınmasına ilişkin yeni bir yasa çıkarmaya mecburuz." 


</TEXT>
</DOC>
