<DOC>
<DOCNO> 347373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/yasam/ayas.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Depresyonu tedavi eden ilk cihaz 
</HEADLINE>
<TEXT>


Adı 'Vagus Sinir Uyarıcısı' olan 28 gram ağırlığındaki bu minik cihaz, göğsün sol tarafında deri altına yerleştiriliyor 5'er dakikalık aralarla beyne 30 saniye elektrik akımı vererek depresyonu alt ediyor. Cihaz, FDA onaylayınca piyasaya sürülecek 

DIŞ HABERLER SERVİSİ 

Milyonlarca insanı esir alan depresyon illeti, çok yakında minik bir cihaz sayesinde sorun olmaktan çıkacak. ABD'li Cyberonics şirketi tarafından üretilen depresyon tedavi cihazı 'Vagus Sinir Uyarıcısı', Amerikan Gıda ve İlaç İdaresi'nden FDA onay bekliyor. 
Cihaz, merkezi Houston'da bulunan Cyberonics şirketinin 10 yıl süren ve 70 milyon dolara 96 milyon YTL mal olan araştırmalarının ardından deneme amacıyla kullanılmaya başlandı. Cihazı deneyen depresyon hastalarının yüzde 18'inin bu hastalıktan tamamen kurtulduğu, yüzde 35'inin depresif semptomlarının yarı yarıya azaldığı, yüzde 57'sinin ise cihazdan az da olsa fayda gördüğü belirtildi. 

Maliyeti 20 bin dolar 
Yaklaşık 28 gram ağırlığındaki Vagus Sinir Uyarıcısı, göğsün sol tarafında deri altına yerleştiriliyor. Boyunda da küçük bir delik açılarak, beyne sinyal gönderen vagus siniri çevresine küçük kablolar bağlanıyor. 5'er dakikalık aralıklarla vagus sinirine 30 saniye eletrik akımı veren cihaz ve yerleştirme operasyonu 20 bin dolara 27 bin 500 YTL mal oluyor. 
Vagus Sinir Uyarıcısı'nın yan etkileri arasında, seste değişiklik, boğazda kaşıntı, öksürük ve nefes darlığı sayılıyor. 

'İlaçlardan daha iyi' 
Cihazı deneyen 51 yaşındaki Maren Davenport, 22 yaşından beri yaklaşık 30 farklı ilaç tedavisi denediğini ancak hiçbirinin bu alet kadar işe yaramadığını söylüyor. 18 ay boyunca Vagus Sinir Uyarıcısı'nı kullanan Davenport, cihazın sesinde bozulmaya yol açtığını, ancak yan etkilerine rağmen denemeye değer olduğunu belirtiyor. 
Mucize cihaz, FDA'dan onay alırsa, kurumun onayladığı ilk depresyon tedavisi aleti olacak. 




</TEXT>
</DOC>
