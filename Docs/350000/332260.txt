<DOC>
<DOCNO> 332260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonspo12.html </URL>
<DATE> 2005/04/11/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Beşiktaş hakemlere kızgın Hakem Türkiye Kupası'nı elimizden aldı 
</HEADLINE>
<TEXT>

     Basketbolda Bayanlar Türkiye Kupası finalinde Fenerbahçe'ye mağlup olan Beşiktaş, hakem Serhat Büker'e tepki gösterdi. 
     Beşiktaş antrenörü Aziz Akkaya, Serhat Büker'in dün Diyarbakır'da yapılan final maçında çok kötü bir yönetim gösterdiğini belirterek, ''Hakem Serhat Büker, Türkiye Kupası'nı elimizden aldı. Bütün kritik kararlarda Fenerbahçe lehine düdük çaldı. Büker için ciddi şüphelerim var. Bu sezon ilk kez bayan maçı yönetiyor. Bizim buradaki 3 maçımızı da o yönetti. Bu tesadüf mü merak ediyorum'' diye konuştu. 
     Fenerbahçe karşısında oyuncularının iyi mücadele ettiğini belirten Akkaya, ''Karşı tarafın kupayı almasını gölgelemek istemiyorum, ama hakem Büker, maalesef kötü bir yönetim gösterdi'' dedi. 
     Akkaya, ligde şampiyonluğa ulaşacaklarını öne sürerek, ''Bütün camiamızın bize sahip çıkmasını istiyoruz. Hakemlerden de tarafsız yönetim göstermelerini bekliyoruz. Takımıma güveniyorum, ligde şampiyonluğa ulaşacağız'' şeklinde konuştu. 
     
</TEXT>
</DOC>
