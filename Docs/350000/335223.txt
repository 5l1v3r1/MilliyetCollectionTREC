<DOC>
<DOCNO> 335223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonspo21.html </URL>
<DATE> 2005/04/20/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
ULEB Kupası'nda şampiyonluğu Lietuvos Rytas Vilnius takımı kazandı 
</HEADLINE>
<TEXT>

     Avrupa Basketbol Ligleri Birliği ULEB tarafından bu yıl üçüncüsü düzenlenen ULEB Kupası'nda 2004-2005 sezonu şampiyonluğunu, Litvanya'nın BC Lietuvos Rytas Vilnius takımı kazandı. 
     Belçika'nın Charleroi kentinde dün gece 6 bin 500 seyirci önünde yapılan final maçında BC Lietuvos Rytas Vilnius, Yunanistan'ın BC Makedonikos Alfa Kozani takımını 78-74 yenerek, bu kupada ilk kez mutlu sona ulaştı. 
     İlk periyodu 23-14, devreyi de 44-24 önde kapatan Litvanya ekibi, 3. periyot sonunda ise 22 sayılık farkı yakaladı 62-40. 
     Mücadelenin final periyodunda farkı kapatan Yunan takımı,34-16'lık seriye karşın son bölümlerde çok fazla top kaybı yapınca, sonuç değişmedi. 
     BC Lietuvos Rytas Vilnius'da, NBA patentli forvet ABD'li Tyrone Nesby 16, Simas Jasaitis 16 ve Robertas Javtokas da 14 sayıyla karşılaşmayı tamamladı. Bu mücadelede daha önce Türkiye'de Pınar Karşıyaka ve Ülkerspor'da forma giyen Letonyalı Robert Stelmahers de 5 sayı, 8 ribaunt ve 3 asistlik bir oyun çıkardı. 
     Yunan takımında ise ABD'li Pete Mickeal 24, Manolis Papamakarios 12 ve eski TOFAŞ'lı oyuncu Hırvat Slaven Rimaç da 14 sayıyla mücadeleyi noktaladı. 
     
</TEXT>
</DOC>
