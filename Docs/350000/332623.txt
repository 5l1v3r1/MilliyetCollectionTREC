<DOC>
<DOCNO> 332623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo07.html </URL>
<DATE> 2005/04/12/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Fenerbahçe, tarihinin en başarılı sezonunu yaşıyor 
</HEADLINE>
<TEXT>

     Fenerbahçe, lig tarihinde en başarılı sezonunu yaşıyor. Dünya çapında yıldızlarıyla en yakın rakibine 7 puan fark atan Kanarya'da hedef çifte kupa. 
     
     Yıldızlar topluluğu 
     Aurelio’lu, Van Hooijdonk’lu, Nobre’li, Luciano’lu, Ümit’li, Tuncay’lı, Selçuk’lu, Serhat’lı, Kemal’li Mehmet’li kadrosuyla geçen sezon mutlu sona ulaşan Fenerbahçe, 2004 05’e dünya çapında bir yıldızı Brezilyalı Alex’in yanısıra, Deniz, Serkan, Önder’i alarak girmiş, ardından kaleci Rüştü’yü Barcelona’dan geri çağırmıştı. Bu da yetmedi ve devre arasında bir başka dünya starı Nicolas Anelka dahil edildi kadroya. 
     1988 1989’u solladı 
     Yönetim üzerine düşeni yapmış, yıldızlar da kendilerinden bekleneni hakkıyla vermişti. Ligin bitimine 7 hafta kala en yakın rakibi Galatasaray’a 7 puan fark atan Sarı - Lacivertli ekip, 27 maçta 22 galibiyet 2 beraberlikle 68 puan toplayıp, tarihindeki en başarılı sezonu yakaladı. Bu kadroya en çok yaklaşan, 1988 89’da rekorlarla şampiyonluğa ulaşan kadro oldu. O zamanki Fenerbahçe, 27 maçta 20 galibiyet 6 beraberlikle 66 puan toplayabilmişti. 
     
     4 beraberlik yeter 
     Evinde Beşiktaş, Trabzon ve Galatasaray’ı ağırlayacak olan Kanarya, ayrıca Ankaraspor, Diyarbakır, Ankaragücü ve Konyaspor deplasmanlarına çıkacak. Kadıköy’deki büyük maçların yanısıra, bir maçında daha berabere bile kalsa, alacağı 3 galibiyet Sarı - Lacivertli ekibi şampiyonluğa ulaştırmaya yetecek. Fenerbahçe ayrıca Türkiye Kupası’nda evinde Denizlispor’u geçtiği takdirde finale kalacak. Hedef sezonu çifte kupayla kapatmak. 
     
</TEXT>
</DOC>
