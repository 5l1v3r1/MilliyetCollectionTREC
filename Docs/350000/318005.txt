<DOC>
<DOCNO> 318005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur26.html </URL>
<DATE> 2005/02/23/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Öğrenci yurdunda G-3 mermisi bulundu 
</HEADLINE>
<TEXT>

     Sivas'ın Kangal İlçesi'nde bir öğrenci yurdunda, 6 adet G-3 otomatik tüfeği mermisi ile 5 adet av tüfeği fişeği bulundu. Olayla ilgili, biri öğrenci 2 kişinin gözaltına alındığı bildirildi. 
     AA muhabirinin Emniyet Müdürlüğü yetkililerinden aldığı bilgiye göre, Mesleki ve Teknik Eğitim Merkezi METEM Yatılı Yurdu'nda, sabah saatlerinde öğrenci dolaplarında rutin arama yapan nöbetçi öğretmenlerin, yurtta kalan öğrencilerden F.T'nin dolabında, 5 adet av tüfeği fişeği ile 6 adet G-3 otomatik tüfeği mermisi buldukları kaydedildi. 
     Durumun güvenlik güçlerine bildirilmesi üzerine gözaltına alınan F.T'nin, ifadesinde, dolabında bulunan fişek ve mermileri, eniştesi Dursun I'nın evinden aldığını ve eniştesinin bu olaydan haberinin olmadığını söylediği belirtildi. 
     Bunun üzerine muhtar olan Dursun I'nın da gözaltına alındığını kaydeden yetkililer, soruşturmanın devam ettiğini bildirdiler. 
     
</TEXT>
</DOC>
