<DOC>
<DOCNO> 332119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun13.html </URL>
<DATE> 2005/04/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Talabani, Irak'ta ABD varlığını savundu... 
</HEADLINE>
<TEXT>

     Irak'ın yeni Devlet Başkanı Celal Talabani, dün Bağdat'ta onbinlerce kişinin Amerikan işgalini protesto etmesinin ertesinde, bu ülkedeki Amerikan varlığını savundu. 
     Bağdat'tan Amerikan CNN televizyonunun sorularını yanıtlayan Talabani, ''Kendi güvenlik güçlerimizi oluşturuncaya kadar Irak'ta Amerikalılara ve diğer müttefiklerin askerlerine büyük ihtiyacımız olduğunu düşünüyorum'' dedi. 
     ''Amerikalı dostlarımız ülkemizi özgürleştirmeye geldiler'' diyen Talabani, Iraklıların iki yıla kadar kendi ordularını kurabileceklerini söyledi. 
     Devlet Başkanı Talabani, Amerikalıların çekilmesinin sadece yeni Irak ordusunun kuruluşuna bağlı olmadığını belirterek, çekilmenin etkenlerinden birisinin, Irak'ı terörizmden kurtarmak olduğunu kaydetti. 
     ''Birçok teröristin yurtdışından geldiğini ve bunların Irak halkının büyük çoğunluğuna karşı köktendinciler olduklarını'' söyleyen Talabani, Irak'taki El Kaide şebekesinin lideri Ebu Musab Zerkavi'nin Irak'ın mücadele etmesi gereken suçluların başında geldiğini ifade etti. 
     Talabani, ''Eğer Saddam Hüseyin'i yakalayabildiysek, bir gün Zerkavi ve diğer saklanan suçluları da yakalayacağız'' diye konuştu. 
     Irak'ın yeni Devlet Başkanı Talabani, Saddam Hüseyin'in yeni hükümetin kuruluşundan sonra yargılanacağını belirterek, ''Duruşmanın ne zaman başlayacağını söyleyemem ama Saddam Hüseyin'in yargılanması, yeni hükümetin en önemli görevlerinden birisi olacak'' dedi. 
     
</TEXT>
</DOC>
