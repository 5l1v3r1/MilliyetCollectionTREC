<DOC>
<DOCNO> 344250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/soneko30.html </URL>
<DATE> 2005/05/20/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
IMF Türkiye ekonomisi hala kırılgan 
</HEADLINE>
<TEXT>

     IMF’nin Türkiye ekonomisiyle ilgili olarak hazırladığı raporda, son 3 yıldaki ekonomik performansın "etkileyici" olduğu belirtilmesine karşın "Türk ekonomisi hala kırılgandır" denildi. Raporda, kısa vadeli borç yapısının ve döviz cinsinden borçlanmaların genişliği nedeniyle faiz oranları ve kur değişimine karşı kırılganlık olduğu anlatılırken, asgari ücretlerdeki artışlardan duyulan rahatsızlık dile getirildi. 
     IMF’nin geçen yıl temmuz ayında IMF sözleşmesinin 4’üncü maddesi gereğince yaptığı inceleme ve sona eren stand-by anlaşmasının sekizinci ve son gözden geçirme sonuçlarına ilişkin olarak kendi uzmanlarına hazırlattığı rapor yayımlandı. Türkiye’nin son üç yıldaki ekonomik performansının "etkileyici" olduğu belirtilen raporda Türk ekonomisinin büyüme ve enflasyon hedefleri konusunda iyi yolda olmasına karşın ekonominin fazla talep ve cari açığın yarattığı sorunlarla karşı karşıya olduğu ifade edildi. Ekonomik programın finansal piyasadaki güven konusunda dramatik bir iyileşme sağladığı belirtilirken enflasyondaki düşüşün tüm beklentileri aştığına dikkat çekildi. 
     
     KIRILGANLIKLAR 

     Raporda ekonomik programla sağlanan ilerlemeye değinildikten sonra Türk ekonomisindeki "kırılganlıklar" üzerinde duruldu. Raporda "Türk ekonomisi hala kırılgandır ve bu sorunun kalbinde kamu borcunun büyüklüğü yatıyor" denildi. Kamu borcunun kısa vadeli yapısı ve yabancı para biriminden borçlanmaların genişliğinin, faiz oranları ve kur değişimi şoklarına karşı Türkiye ekonomisini kırılgan yaptığı anlatıldı. 
     Şirketlerin canlanmayı finansal durumunu iyileştirmek için kullanmasına karşın elverişsiz borç yapısının hala onları kırılgan yaptığı kaydedilen raporda, bankacılık sektörünün bilançolarının iyileştiği ancak bu iyileşmenin önemli bölümünün, özel sektörün risklerinin bir çoğunun, hükümet tarafından daha fazla döviz ve değişken faizli borçlar alınarak topluma mal edilmesiyle gerçekleştiğine dikkat çekildi. Raporda şöyle denildi 
     "Hükümetin yeni borçların vadelerini uzatmasına karşın ortalama vadeler hala çok kısadır. Bu nedenle borç çevirme riski ve kısa vadeli faiz oranlarındaki artışlara ilişkin kırılganlık kaygı yaratmayı sürdürüyor. Dalgalı kura geçişe karşın döviz riski da bir sorun oluşturuyor. Dolarizasyon çok yaygındır. Kamu borçlarının ve mevduatın yarısı döviz cinsindendir ve geri kalan vadelere göre kısa vadeli dış borç brüt uluslararası rezervleri aşıyor." 
     
     ABD FAİZ ORANLARINA TEPKİ KIRILGANLIĞI YANSITIYOR 

     Finansal piyasalarda yaşanan türbulansların bu kırılganlıklara vurgu yaptığı belirtilen raporda, diğer yükselen piyasalara göre ABD’deki faiz oranları konusunda değişen beklentilere olan tepkilerin Türkiye’de daha büyük olduğu, bunun ekonomideki daha büyük kırılganlıkları ve genişleyen cari açığa ilişkin kaygıları yansıttığı ifade edildi. 
     
     DİSİPLİNLİNSİZLİK AĞIR FATURA ÖDETTİ 

     Orta vadeli politika zorlukları üzerinde de durulan raporda Türkiye’nin ekonomik liberalizasyondan çok kazançlı çıktığı ancak politika disiplinsizlikleri nedeniyle ağır bir fatura ödediği vurgulandı. 
     
     MALİ UYUMUN KALİTESİ KAYGI VERİYOR 

     Türkiye’nin orta vadede daha yüksek büyüme potansiyelinin bulunduğu belirtilirken, mali adaptasyonunun etkileyici olduğu, ancak bu ayarlamanın kalitesinin kaygı yarattığı kaydedildi. Bazı kısa vadeli tercihlerin uyumun kalitesini kötüleştirdiği öne sürülen raporda "Emekli maaşları ve asgari ücretteki, bütçe dışındaki planlamış olmayan harcama girişimleri, bütçe sürecini zedeledi ve telafi edici veya düzeltici önlemleri gerektirdi" değerlendirmesi de yapıldı. 
     Kamu harcamalarında reformun gereğine işaret edilirken sosyal güvenlik transferleri ile ücretlerin faiz dışı harcamanın üçte ikisini oluşturduğu vurgulandı. Programın daha önce sosyal güvenliğe odaklanması gerektiği söylenebileceği ancak Türk yetkililerinin bunu, güçlü siyasi iradeyi gerektiren hassas reform alanını olarak gördükleri kaydedildi. 
     
     BORÇ AZALTMA GÜÇLÜ FAİZDIŞI FAZLA GEREKTİRİR 

     Piyasadaki cari açığa ilişkin gerginlik ve belirsizliklerin reel faiz oranları ile döviz kurunun büyük bir belirsizliğine dayalı olduğunu gösterdiği ifade edilirken, borçları azaltmaya yönelik bir stratejinin güçlü bir faiz dışı fazlayı gerektirdiği öne sürüldü. 
     Orta vadede en büyük zorluğun daha şeffaf bir parasal çerçeve kurmak olduğu belirtildi. Güçlü bir parasal çerçevenin Merkez Bankası’nı ilgilendiren risklere karşı yardımcı olacağı vurgulandı. Para Politika Kurulu’na daha büyük bir rol verilmesi önerilirken faiz oranlarına ilişkin kararların zamanlanmasının daha öngörülür olması istendi. 
     Raporda bankacılık reformu da üzerinde duruldu. 
     Bankacılık alanında izlenen stratejinin başarılı olduğu ve sistemin önemli ölçüde güçlendirildiği belirtilirken henüz gerçekleştirilmeyen reformların önümüzdeki birkaç yıl yerine getirilmesi gereğine dikkat çekildi. 
     IMF özellikle devlet bankalarının özelleştirilmesi için iddialı ancak gerçekçi bir stratejinin önemini vurguladı. 
     Türkiye’deki yatırım ikliminin iyileştirilmesinde ilerleme sağlanmasına karşın daha da iyileşmenin gerektiği belirtildi. Özelleştirmedeki ilermenin hayal kırıklığını yarattığı kaydedilirken yargı reformuna daha çok ağırlık verilmesi istendi. 
     
     ASGARİ ÜCRET RAHATSIZLIĞI 

     IMF, kamu işçileri ve asgari ücretteki artışları sınırlandırmayı da kapsayan gelirler politikasının sıkı bir şekilde korunmasının gerekli olduğunu bildirdi. Raporda, IMF, asgari ücrette tekrarlanan artışlardan "üzüntü duyduğunu", ancak iç talep baskısını sınırlandırmaya yardımcı olacak, kamu sektörü ücretlerini sınırlandırmada yetkililerin güçlü çabalarını memnuniyetle karşıladığını ifade etti. 

     
</TEXT>
</DOC>
