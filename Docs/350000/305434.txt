<DOC>
<DOCNO> 305434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/soneko32.html </URL>
<DATE> 2005/01/11/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Garanti, saklamada Türkiye'nin en iyisi seçildi... 
</HEADLINE>
<TEXT>

     Garanti Bankası'nın menkul takas ve saklama hizmetlerinin, finans dergilerinden Global Custodian'ın değerlendirmesinde, üst üste 8. kez Türkiye'nin en yüksek notunu aldığı bildirildi. 
     Garanti Bankası'ndan yapılan açıklamada, değerlendirme sonuçlarına göre, her hizmet kategorisinde rakiplerinin üzerinde not alan Garanti'nin, şimdiye kadar ulaşılan en yüksek not ortalamasıyla, bu yıl da ''Saklama Hizmetlerinde Türkiye'nin En İyi Bankası'' olmaya hak kazandığı kaydedildi. 
     Garanti Bankası Genel Müdür Yardımcısı Kubilay Cinemre, bu ödülün, Garanti'nin kalite anlayışının ve uluslararası piyasalarda yarattığı güvenin bir ifadesi olduğunu ifade etti. 
     Cinemre, ''Uluslararası bankacılık alanında uzun zamandır Avrupa iş dünyasının bir parçası olarak başarıyla faaliyet gösteriyoruz. Uluslararası finans çevreleri de verdiği ödüllerle başarılı performansımızı teyit ediyor. Avrupa Birliği'ne tam üyelik sürecinde, Türk özel sektörünün başarıları, ülkemize güç verecektir'' dedi. 
     Açıklamaya göre, derginin 16 yıldır geleneksel olarak verdiği ödüller, saklama, global saklama ve yatırım bankalarından oluşan geniş bir müşteri kitlesi tarafından yapılan değerlendirmeler sonucunda sahiplerini buldu. Bankalar, 9 kategoriye dağılan 48 ayrı hizmet alanında, 57 ülkeden 4 bin 300 müşteri tarafından değerlendirildi. Her pazarın en iyisi, ağırlıklı ortalamalara göre belirlendi. 
     Garanti Bankası geçtiğimiz yıllarda da Global Investor 2001- 2003 ve Global Finance 2003, 2004 dergileri tarafından saklama hizmetlerinde Türkiye'nin en iyi bankası seçilmişti. 
     
</TEXT>
</DOC>
