<DOC>
<DOCNO> 317270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonsiy34.html </URL>
<DATE> 2005/02/21/ </DATE>
<TIME> 22.14 </TIME>
<AUTHOR>  </AUTHOR>
<HEADLINE>
Başbakan Erdoğan Brüksel'e gitti 
</HEADLINE>
<TEXT>

     Başbakan Recep Tayyip Erdoğan, NATO Devlet ve Hükümet Başkanları Zirvesi'ne katılmak üzere Fransa'dan kiralanan özel bir uçakla saat 21.25'te Brüksel'e gitti. 
     Başbakan Erdoğan'ı, Esenboğa Havalimanı'ndan Devlet Bakanı ve Başbakan Yardımcısı Abdüllatif Şener, Enerji ve Tabi Kaynaklar Bakanı Hilmi Güler ile Kültür ve Turizm Bakanı Atilla Koç uğurladı. 
     Başbakan Erdoğan ile birlikte Dışişleri Bakanı ve Başbakan Yardımcısı Abdullah Gül de Brüksel'e gitti. 
     
     ''İNŞALLAH YOLUMUZA DAHA GÜÇLÜ VE DAHA DİRİ BİR ŞEKİLDE DEVAM EDECEĞİZ'' 

     Başbakan Recep Tayyip Erdoğan, yeni Kültür ve Turizm Bakanı Atilla Koç'u tanıtarak, ''İnşallah yolumuza daha güçlü ve daha diri bir şekilde devam edeceğiz'' dedi. 
     Başbakan Erdoğan, Brüksel'e hareketinden önce Esenboğa Havalimanı'nda yaptığı açıklamada, bir önceki NATO zirvesinin 28-29 Haziran 2004'te İstanbul'da yapıldığını hatırlatarak, NATO zirvelerinin, ittifak tarihinde, önemli yapı taşlarını teşkil ettiğini söyledi. 
     Zirve toplantılarında, ittifak politikalarının, değişen ihtiyaç ve koşullara göre şekillenmesinin amaçlandığını ifade eden Erdoğan, şöyle konuştu 
     ''Bu seferki zirve, transatlantik ilişkilerin öneminin vurgulanması ve daha da derinleştirilmesi amacını taşımaktadır. Zirve çerçevesinde, NATO üyesi devlet ve hükümet başkanları ile dışişleri bakanlarının hazır bulunacakları, Kuzey Atlantik Konseyi toplantısı düzenlenecektir. Ayrıca, devlet ve hükümet başkanlarıyla, dışişleri bakanları, ayrı ayrı çalışma yemeklerinde bir araya geleceklerdir. 
     Toplantılar sırasında, transatlantik ilişkiler bağlamında, NATO-AB ilişkileri, Afganistan'da NATO önderliğinde sürdürülen ISAF Hareketi, Irak'ta seçim sonrası ve Irak'ın geleceği, NATO tarafından Irak Silahlı Kuvvetleri'ne verilen eğitim, ittifakın emanet kolu projeleri, Ortadoğu'daki durum, ittifakın Akdeniz diyalogunun geliştirilmesi ve İstanbul İşbirliği Girişimi konusunda yürütülen çalışmalar gibi konular ele alınacaktır.'' Başbakan Erdoğan, Ukrayna'nın yeni Cumhurbaşkanı Victor Yuşenko'nun talebi üzerine ve müttefik ülkelerin onayı ile NATO-Ukrayna Komisyonu Zirve Toplantısı'nın da gerçekleştirileceğini bildirdi. 
     Erdoğan, NATO ve Ukrayna arasındaki mevcut stratejik ilişkilerin genişletilmesi konusunun ele alınacağı söz konusu zirvenin, Ukrayna Cumhurbaşkanı'nın NATO liderleriyle toplu halde bir araya geldiği bir toplantı özelliği taşıdığını kaydetti. 
     Yarın öğleden sonra gerçekleştirilecek ABD-Avrupa Birliği Zirvesi'nin akabinde, AB Dönem Başkanı Lüksemburg Başbakanı tarafından, AB'ye aday ülkelerin devlet ve hükümet başkanları için Türkiye'nin de katılacağı bir bilgilendirme toplantısının düzenleneceğini söyleyen Erdoğan, ''Zirve vesilesiyle ayrıca müttefik ülkelerden muhataplarımızla ikili görüşmelerde bulunma fırsatı olacak'' dedi. 
     Başbakan Erdoğan, daha sonra, bir gazetecinin, Cumhurbaşkanı ile 2 saatlik görüşmesinin içeriğinin kamuoyu tarafında merak edildiğini belirterek yönelttiği, ''Kabinede yapılan bu değişikliğe Cumhurbaşkanı'nın tavsiyesi oldu mu '' şeklindeki sorusuna, ''Tavsiyesi sadece onay. Cumhurbaşkanımız onayladığına göre hayırlı olsun'' yanıtını verdi. 
     Erdoğan, daha sonra yeni Kültür ve Turizm Bakanı Atilla Koç'u tanıtarak, ''İnşallah yolumuza devam edeceğiz. Daha güçlü ve daha diri bir şekilde'' diye konuştu. 
     
</TEXT>
</DOC>
