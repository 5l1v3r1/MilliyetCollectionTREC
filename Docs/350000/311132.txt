<DOC>
<DOCNO> 311132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sontur37.html </URL>
<DATE> 2005/01/31/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Oğullarını aramak için İstanbul'a göçettiler 
</HEADLINE>
<TEXT>

     Rize'de geçen yıl ortadan kaybolan ve kendisinden bir daha haber alınamayan lise 1. sınıf öğrencisi Mümin Ömeroğlu'nun ailesi İstanbul'a göç etti. 
     Rize ili Kalkandere ilçesindeki Çok Programlı Endüstri Meslek Lisesi Elektrik Bölümü 1. sınıfı öğrencisi iken, 8 Ocak 2004 günü okuldan eve döndükten sonra dışarı çıkan ve bir daha haber alınamayan Mümin Ömeroğlu'nun ailesi, genci aramak için İstanbul'a geldi. 
     Bahri ve Emine Ömeroğlu çifti, oğullarının kaybolmasından sonra, Rize ve Trabzon'da, polis ile jandarma ekipleri, ayrıca kendi imkanlarıyla yaptıkları bütün aramalarda Mümin Ömeroğlu'nun izine ulaşamadıklarını anlattı. 
     Arama için Ankara'dan K-9 köpeklerinin bile Rize'ye getirildiğini ve arama yapıldığını anlatan Bahri Ömeroğlu, ''Bütün aramalar boş çıktı. Hatta yüzlerce ihbar değerlendirildi, bir sonuç alınamadı. Ailemiz, maddi ve manevi olarak çok yıprandı. İstanbul'a taşınarak, Mümin'i burada aramaya karar verdik'' diye konuştu. 
     Başbakan Recep Tayyip Erdoğan'ın Rize'ye gelişinde, durumu ona da bildirdiğini ifade eden Ömeroğlu, Başbakan Erdoğan'ın talimatı üzerine yapılan tüm aramalarda da bir sonuca varılamadığını söyledi. 
     Bahri Ömeroğlu, ''Oğlumu gören ya da yerini bilen varsa, bize haber versin. Bize haber verenleri mutlu edecek miktarda ödül de vereceğim. Yeter ki oğlum bulunsun'' dedi. 
     Anne Emine Ömeroğlu da oğlunun derslerinin iyi olmadığını, ancak ailede bunun bir sorun haline getirilmediğini anlattı. 
     Emine Ömeroğlu oğluna, ''Oğlum, her neredeysen bizi ara. Ailece perişan olduk, dön gel artık. Seni bulmak için çalmadığımız kapı kalmadı. Ben, baban ve kardeşlerin hasretle senin yolunu gözlüyoruz. Ne olur bizi daha fazla üzme'' diye seslendi. 
     Ömeroğlu ailesi, oğullarını gören veya yerini bilenlerin, 0216 481 03 60, 05 377 77 72 veya 05 877 87 22 numaralı telefonlardan kendilerine ulaşmalarını istedi. 
     
</TEXT>
</DOC>
