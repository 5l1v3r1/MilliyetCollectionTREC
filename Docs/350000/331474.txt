<DOC>
<DOCNO> 331474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonsiy09.html </URL>
<DATE> 2005/04/08/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Noel Baba heykeli için Dışişleri devrede Nikolaus heykelini geri koyun 
</HEADLINE>
<TEXT>

     Dışişleri Bakanlığı, Antalya'nın Demre İlçe Belediyesi tarafından bulunduğu yerden kaldırılan Aziz Nikolaus heykelinin, ''Rusya ile iyi ilişkilerin devamı bakımından'' eski yerine konulmasını önerdi. 
     Rus Heykeltıraş Gregory Pototosky tarafından yaptırılan bronz Aziz Nikolaus heykelinin, Demre Belediyesi'nce Şubat ayında kaldırılması üzerine, Pototosky ve bir grup Rus aydın, Rusya'da yayınlanan Komosomolskaya Pravda Gazetesi'nde Cumhurbaşkanı Ahmet Necdet Sezer'e hitaben açık mektup yayınlatarak, Sezer'in duruma müdahalesini istedi ve Cumhurbaşkanı Sezer, konuyla ilgili Dışişleri Bakanlığı'nı bilgilendirdi. 
     Dışişleri Bakanlığı Müsteşar Yardımcısı Ender Arat imzasıyla kaleme alınan yazı, İçişleri Bakanlığı'na, oradan da bir üst yazıyla Antalya Valiliği'ne gönderildi. Antalya Valiliği'ne ulaşan yazı, Vali Yardımcısı Bahir Altunkaya imzasıyla, Demre Kaymakamlığı ve Demre Belediyesi'ne ulaştırıldı. Yazıda, Türk-Rus ilişkilerinin çok iyi bir dönemden geçtiğine işaret edilerek, ''iyi ilişkilerin devamı bakımından'', kaldırılan Aziz Nikolaus heykelinin yerine konulmasının uygun olacağı tavsiyesinde bulunuldu. 
     
     BELEDİYE DİRENİYOR 
     Demre Belediyesi'nin, Kaymakam Mustafa Masatlı'nın da imzaladığı bir yazıyla Antalya Valiliği'ne gönderdiği cevabi yazıda, heykelin eski yerine konulması yönünde bir karar bulunduğuna ilişkin ibare olmadığı öğrenildi. 
     Demre Belediye Başkanvekili Osman Oğuz, AA muhabirine yaptığı açıklamada, Antalya Valiliği aracılığıyla gelen yazıyı yanıtladıklarını belirterek, şunları söyledi 
     ''Biz Aziz Nikolaus Heykeli'ni, izin alınmadan Noel Baba Meydanı'na yerleştirildiği için kaldırdık. Zaten bu heykel, başka şeyler çağrıştırıyordu. Biz bu heykelin yerine, dünyanın her yerinde tanınan klasik Noel Baba heykeli koyduk. Bronz Aziz Nikolaus heykelini de müzenin içine yerleştirmek amacıyla Koruma Kurulu'na başvurduk. Koruma Kurulu'nun cevabını bekliyoruz.'' 
     
     NOEL BABA VAKFI BAŞKANI KARABULUT 
     Merkezi Antalya'da bulunan ve her yıl ''Noel Baba İle Dünya Barışına Çağrı'' etkinlikleri düzenleyen Noel Baba Vakfı Başkanı Muammer Karabulut da AA muhabirine, bronz Aziz Nikolaus Heykeli'nin bir benzerinin dünyada bulunmadığını bildirdi. Heykelin, 6 Aralık 2000 tarihinde 55 ülkeden gelen konukların katıldığı bir törenle dikildiğini hatırlatan Karabulut, şu bilgileri verdi 
     ''Bu heykel, Rus Heykeltıraş Gregory Pototosky tarafından çok sayıda Rus aydınının maddi katkılarıyla yaptırıldı. Heykel, yerine, dönemin Kültür ve Turizm Bakanlığı'nın izniyle konuldu. Bir sanat eseri olan heykelin yerine konulan plastik obje, dünyanın her yerinde, mağazalarda, dükkanların vitrininde bulunan sıradan bir makettir. Demre Belediyesi, Aziz Nikolaus'un Heykeli'ni yerinden kaldırmakla hata etmiştir.'' Karabulut, Dışişleri Bakanlığı'nın yazısının çok net ve tartışmaları ortadan kaldıracak nitelikte olduğuna işaret ederek, ''Konuyu daha fazla uzatmanın, tartışmanın kimseye faydası yok. Aziz Nikolaus Heykeli yerine konulmalıdır'' diye konuştu. 
     
</TEXT>
</DOC>
