<DOC>
<DOCNO> 338060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sondun27.html </URL>
<DATE> 2005/04/29/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
'Usame bin Ladin öldü' iddiası ortalığı karıştırdı 
</HEADLINE>
<TEXT>

     LONDRA DHA 

MERKEZİ Londra’da bulunan Eşşark El Avsat gazetesinin, El Kaide’ye yakınlığıyla bilinen bir internet sitesinde örgütün lideri Usame bin Ladin’in öldüğü yönünde haberlerin yer aldığını duyurması tartışmalara yol açtı. 
     İngiltere’deki Arap kökenli uzmanlar, Bin Ladin’in hayatta olduğunu ve yakında bunu kanıtlamak için Arap kanallarına yeni bir video bandı göndereceğini öne sürdü. Ladin’in ölmüş olabileceğini savunan bazı uzmanlar ise bu durumun örgütte bir parçalanmaya yol açmayacağını ve liderliği, Bin Ladin’in yardımcısı Ayman El Zevahiri’nin üstleneceği yorumunda bulundu. 
     
     DİPLOMATLAR DA İNTERNET SİTELERİNDEN DUYMUŞ 

     İslamabad’da görev yapan bazı Batılı diplomatlar da, Ladin’in öldüğü yönünde bir bilgiye sahip olmadıklarını, haberleri Ortadoğu kaynaklı bazı internet siteleri üzerinden takip ettiklerini belirtti. 
     Söz konusu internet sitelerinde daha önce de, ABD tarafından uzun süredir aranan Usame Bin Ladin’in sağlık durumunun iyi olmadığı yönünde haberler yer almıştı. 

     
</TEXT>
</DOC>
