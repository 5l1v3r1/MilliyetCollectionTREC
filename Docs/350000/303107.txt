<DOC>
<DOCNO> 303107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonspo13.html </URL>
<DATE> 2005/01/03/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Mehmet Okur 12 sayı attı, Utah yine yenildi... 
</HEADLINE>
<TEXT>

     ABD Profesyonel Basketbol Ligi'ne NBA , TSİ bu sabaha karşı yapılan 8 karşılaşma ile devam edildi. 
     Batı Konferansı Kuzeybatı Grubu'nda son sırada bulunan ve ligde çıktığı 31 karşılaşmada 20 yenilgi alarak, tarihinin en kötü dönemlerinden birini yaşayan Utah Jazz, deplasmanda Houston Rockets'a da 99-80 yenildi. Jazz'da Mehmet Okur, 29 dakika forma giydiği mücadelede 12 sayı, 8 ribaunt ve 1 asistlik performans sergiledi. Okur, 2 sayılık atışlarda 10'da 4, 3 sayılık atışlarda 3'te 1, serbest atışlarda ise 1'de 1 isabet yakaladı. 
     Jazz'da Gordan Giricek'in 15 sayı, 4 ribaunt ve 2 asist, Carlos Boozer'in ise 14 sayı, 5 ribaunt ve 4 asistlik performansları galibiyet için yeterli olmadı. 
     Houston Rockets'ın geçen yıl Orlando Magic'ten transfer ettiği Tracy McGrady, 25 sayı, 5 ribaunt ve 6 asistle maçın en skorer oyuncusu olurken, 24 sayı ve 10 ribauntla double-double yapan Bob Sura da galibiyette etken oldu. 
     
     PHOENİX SUNS REKORA KOŞUYOR 

     Batı Konferansı Pasifik Grubu'nda lider Phoenix Suns, sahasında Portland Trail Bazers'ı 117-98 yenmeyi başardı. 
     Chicago Bulls'tan sonra NBA tarihinin en iyi başlangıç yapan 2. takımı Suns, ligdeki 30. maçından 26. galibiyetini aldı. 
     Suns'da Amare Stoudemire 50 sayı ve 11 ribauntla kariyerinin en yüksek rakamına ulaştı ve bu sezon NBA'de 50 sayıyı bulan 3. oyuncu oldu. 20 sayı ve 3 ribauntla oynayan Quentin Richardson ile birlikte 15 sayı ve 9 ribauntla double-double kaçıran Joe Johnson da galibiyete katkı sağladı. 
     Portland Trail Blazers'ta ise Darius Miles, 25 sayı ve 9 ribauntla, Zach Randolph, 22 sayı ve 14 ribauntla maçı tamamlamalarına rağmen çabaları galibiyet için yeterli olmadı. 
     
     SACRAMENTO KİNGS, SPURS'U 86-81 YENDİ 

     Ligin en güçlü takımlarından Sacramento Kings ile San Antonio Spurs'un mücadelesini Kings, 86-81 galibiyetle tamamladı. 
     Kings'te Predrag Stojakoviç, 28 sayı ve 8 ribauntla maçın en skorer oyuncusu oldu. 16 sayıyla Mike Bibby ve 14 sayıyla Chris Webber takımlarının galibiyetine katkı sağladı. 
     Spurs'ta ise 18 sayılık performans sergileyen Arjantinli Emmanuel Ginobili'nin yanı sıra 14 sayı bulan Tim Duncan, yenilgiyi engelleyemedi. 
     
     Ligde günün diğer maçlarında alınan sonuçlar şöyle 

     Washington Wizards-Atlanta Hawks 104-101. 
     Los Angeles Clippers-Philadelphia 76'ers 89-83. 
     Detroit Pistons-Boston Celtics 100-88. 
     Dallas Mavericks-Milwaukee Bucks 123-104. 
     Los Angeles Lakers-Denver Nuggets 99-91. 

     
</TEXT>
</DOC>
