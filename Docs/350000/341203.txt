<DOC>
<DOCNO> 341203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/soneko14.html </URL>
<DATE> 2005/05/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Erdemir için geri sayım başladı... 
</HEADLINE>
<TEXT>

     Hüseyin Tunçay AA 

- Türkiye Kalkınma Bankası’nın payı ile birlikte yüzde 49’luk bölümünün "blok satışı" öngörülen Erdemir’de, bu hafta ya da en geç gelecek hafta ihale ilanına çıkılması hedefleniyor. 
     Bu arada Erdemir’de oluşturulacak altın hisse için Özelleştirme Yüksek Kurulu kararı, Başbakan’ın imzasını bekliyor. 
     Edinilen bilgiye göre, Başbakan Recep Tayyip Erdoğan’ın kararı imzalaması durumunda hemen Sermaye Piyasası Kurulu’na başvurulacağı ve bu hafta içinde ilana çıkılabileceği belirtilirken, muhtemel bir gecikmede ise ilanın haftaya kalabileceği vurgulanıyor. 
     
     YÜZDE 95 İÇİN 2 YIL İSTİHDAM GARANTİSİ 
     Öte yandan Erdemir şartnamesinde yatırımcılardan alınacak istihdam garantisinin, 2 yıl süreyle geçerli olacağı ve çalışanların yüzde 95’lik bölümünü kapsayacağı belirtiliyor. 
     Bunun yanında alıcı firmadan alınacak yatırım taahhüdünün kısa sürede belirlenmesi bekleniyor. 
     
     ŞİRKETİN KASASINDAKİ KENDİ HİSSELERİNİN DURUMU 
     Ayrıca Erdemir’in kendine ait olan yüzde 3.07’lik hisse senedinin, firmanın satışının ardından İMKB’de kısa sürede satılması yönünde de, şartnameye ifade konacağı belirtiliyor. 
     SPK’dan da yüzde 52’lik çağrı muafiyeti alındığı hatırlatılırken, Türk Ticaret Kanunu gereği bunun İMKB’de olabildiğince hızlı elden çıkartılacağı yönünde hüküm bulunduğu kaydediliyor. 
     Buradan gelecek paranın ise şirketin kasasında kalacağına vurgu yapılıyor. 
     Erdemir’in satışında, ÖİB’nin elinde bulunan yüzde 46.12’lik payın yanı sıra Türkiye Kalkınma Bankası’na ait pay da satılacak. 
     İhalede yüzde 46.12’lik pay için teklif verecek firmalar, aynı şartlarda Türkiye Kalkınma Bankası’nın elindeki hisseleri de satın alacak. 
     
</TEXT>
</DOC>
