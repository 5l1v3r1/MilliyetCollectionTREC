<DOC>
<DOCNO> 301145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/ekonomi/eko01.html </URL>
<DATE> 2004/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılar bankacılıkta umduğunu bulamayabilir 
</HEADLINE>
<TEXT>


Türk bankalarının değeri artıyor. Ancak Türk bankacılık sisteminin bazı Avrupa ülkelerinden bile daha ileride olduğunu göremeyen yabancıların ucuz fiyat önerdikleri söyleniyor 

Finans atölyesi SONGÜL HATISARU 

AB'den tarih alınmasının ardından Türkiye'ye yönelmesi beklenen yabancıların en çok bankacılık sektörüne ilgi göstermesi bekleniyor. AB'ye giren ülkelerde yabancı yatırımlarının öncelikle bankacılık sektörüne yöneldiği biliniyor. Polonya, Macaristan, Çek Cumhuriyeti, Slovakya gibi ülkelerde AB ile üyelik müzakerelerinin başlamasının ardından sektöre giren yabancı oyuncu sayısı çok arttı. Mesela Polonya'da AB ile müzakerelerin başlatılmasının ardından işleyen süreçte bankacılık aktiflerinin yüzde 65'i yabancılar tarafından satın alındı. 
Şimdi de AB ile ilişkilerini kurumsal bir noktaya taşıyan Türkiye'yle ilgilenen 7 - 8 tane yabancı banka olduğu konuşuluyor. Yakın tarihte Fransız BNP Paribas - TEB evliliğinden sonra Hollandalı Rabobank, Şekerbank ile görüşmelerini sürdürüyor. Türkiye'de yabancıların toplam bankacılık aktifleri içerisindeki payı yüzde 5'ler düzeyinde. Yabancılar, Türk bankalarıyla ilgileniyorlar. Ancak görüştüğümüz güvenilir kaynaklar, yabancıların Türk bankacılık sisteminin bazı Avrupa ülkelerinden bile çok ileride olduğunun farkında olmadığını söylüyor. 

Avrupa dördüncüsü 
Yine bu kaynaklara göre yabancılar Türk bankalarını AB öncesindeki ucuz Polonya, Slovakya bankaları fiyatına alırız mantığıyla geliyorlar. Ancak Türk bankacılık sistemi 25 milyona yaklaşan kredi kartı müşterisiyle Avrupa'da dördüncü sıraya yükselmiş durumda. Bankacılık ürünleri ise Türkiye'de çok gelişkin. Hizmet kalitesinin de çok yüksek olduğu sektörde şimdi de mortgage sistemiyle konut kredilerinde hızlı bir büyüme bekleniyor. Olumlu makroekonomik perspektifin yanı sıra AB yolunun da açıldığı bir ortamda Türk bankalarının değeri de hızla artıyor. Bu nedenle yabancı yatırımcıların Türk bankaları için masaya oturduklarında hayal kırıklığına uğrayacakları söyleniyor. 
Borsada işlem gören bankaların son üç yıldaki piyasa değerlerini karşılaştırdığımız aşağıdaki tablo, yabancıların büyük ölçekli bankalar için artık minimum 3 - 4 milyar dolarları gözden çıkarmaları gerektiğini gösteriyor. Çünkü mesela Akbank'ın 2001'de yaşanan büyük krizde 1.2 milyar dolar seviyesine kadar gerileyen piyasa değeri 9.1 milyar dolara yükseldi. Kriz yılı 2001'de piyasa değerleri 4.7 milyar dolara kadar gerileyen, borsada işlem gören 13 Türk bankasının piyasa değeri şimdilerde yüzde 473'lük bir artışla 27.5 milyar dolara yükselmiş durumda. 
Mevcut durumda Türkiye'yle ilgilenmesi en olası banka Citibank. Citibank'ın YKB ile ilgilendiği haberlerini duyuyoruz. Citibank'ın satın alma stratejilerine bakıldığında, gittiği ülkelerde ilk dört içinde bulunan bankaları almayı tercih ettiği görülüyor. 
Bize göre Citibank YKB ile gerçekten ilgilenirse, Türkiye'de Demirbank'ı alarak sektörde yerini alan HSBC de rekabet koşulları açısından ilgisiz kalmayacaktır. Türk bankaları için yine İspanyollar şanslarını arayabilir. 

HSBC de ilgisiz kalamaz 
Öte yandan Fransız Societe Generali Türkiye'yle ilgili olan yabancı bankaların başında geliyor. General Electric'in finans bölümü C Capital'in de Türkiye'de daha çok tüketici kredisi ve bankalarla ilgilendiği söyleniyor. Alman bankalarının yanı sıra Avusturya bankalarından da ilgi olabileceği söyleniyor. İtalyan İntesa ise geçtiğimiz hafta dış basında çıkan haberlere göre Türkiye'yle hala ilgileniyor. Ama son iki yılda çok ciddi karlar yazan ve bilançolarını düzelten Türk bankalarının yabancı ortaklık için artık acelesi yok. Bu anlamda beklenen hızda yabancı girişi olmayacağını söyleyebiliriz. Ancak Türk bankaları, daha ucuz ve uzun vadeli finansal kaynaklara ulaşma imk nı sağlayacağı için yabancı ortaklıklara yine de sıcak bakacaklardır. 

Türk bankalarının değeri artıyor milyon dolar Banka adı 2001'deki en düşük piyasa değeri 24 Aralık 2004 piyasa değeri Akbank 1.200 9.083 İş Bankası 1.600 8.798 Garanti Bankası 600 3.729 YKB 963 2.316 Dışbank 71 610 Finansbank 84 959 TEB 42 316 Şekerbank 20 178 Denizbank - 651 Tekstilbank 13 59 Alternatifbank 16,6 154 TKB 170 492 TSKB 11,5 135 
Denizbank'ın halka arzı 2004 yılında gerçekleştiği için 2001'deki piyasa değeri gözükmemektedir. 


</TEXT>
</DOC>
