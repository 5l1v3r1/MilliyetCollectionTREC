<DOC>
<DOCNO> 328121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/soneko07.html </URL>
<DATE> 2005/03/29/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Şubatta ithalat yeniden 8 milyar doları buldu 
</HEADLINE>
<TEXT>

     ANKARA ANKA 

Türkiye'nin ocakta 6.9 milyar dolara kadar gerileyen ithalatı şubatta yeniden 8 milyar dolar sınırına dayandı. 
     Gümrük Müsteşarlığı, şubat ayı geçici dış ticaret gelişmelerini açıkladı. Buna göre şubatta Türkiye'nin ihracatı geçen yılın aynı ayına göre yüzde 52.2 gibi yüksek bir hızda artarak 5 milyar 488 milyon dolara kadar yükseldi. 
     Bu yüksek artışta, geçen yıl şubat ayındaki uzun Kurban Bayramı tatilinin bu yıl ocak ayında yaşanması belirleyici oldu. Aynı nedenle bu yıl ocak ayı ihracat artışı da düşük kalmıştı. 
     Şubatta ithalat ise yüzde 28.4'lük büyümeyle 7 milyar 915 milyon doları buldu. Böylece ocakta DİE'nin verilerine 
     göre 6.9 milyar dolara, Gümrük Müsteşarlığının daha önce açıkladığı geçici verilere göre ise 6.6 milyar dolara kadar gerileyen aylık ihracat, 2004 yılının son aylarındaki 8 milyar dolarlık temposuna şubatta yeniden kavuştu. Gümrük Müsteşarlığı'nın verilerine göre şubatta Türkiye 2 milyar 427 milyon dolarlık dış ticaret açığı verdi. Açık geçen yılın aynı ayğna göre yüzde 5.1 oranında daraldı. Geçen yıl şubatta 3.6 milyar dolarlık ihracata karşılık 6.2 milyar dolarlık ithalat yapılmış ve 2.6 milyar dolarlık dış ticaret açığı verilmişti. Geçen yıl şubatta yüzde 58.5'e kadar gerileyen ihracatın ithalatı karşılama oranı ise bu yıl ay ay yüzde 69.3 düzeyine çıktı. 
     
     OCAK-ŞUBAT DÖNEMİ 
     Gümrük Müsteşarlığının geçici kaydıyla açıkladığı verilere göre bu yılın ilk iki ayında ise Türkiye'nin toplam ihracatı yüzde 25.8 artarak 10.4 milyar dolara kadar çıkarken, yüzde 25.6 oranında büyüyen ithalat ise 4 milyar 528 milyon dolar olarak gerçekleşti. İhracatın ithalatı 
     karşılama oranının yüzde 71.8 olarak gerçekleştiği tahmin edilen bu dönemdeki toplam dış ticaret açığı ise 4 milyar 103 milyon dolar olarak hesaplandı. Dış ticaret açığı geçen yılın aynı dönemine göre yüzde 9 oranında büyüdü. 2004 yılının ilk iki ayında ise 8 milyar 285 milyon dolarlık ihracata karşılık 12 milyar 49 milyon dolarlık ithalat yapılmış ve 3 milyar 764 milyon dolarlık açık verilmişti. İhracatın ithalatı karşılama oranı ise yüzde 68.8 olarak hesaplanmıştı. 
     
     CARİ İŞLEMLER AÇIĞINDAKİ BÜYÜME SÜRECEK 
     Devlet İstatistik Enstitüsü, şubat ayına ilişkin dış ticaret istetistiklerini 31 Mart'ta açıklayacak. Gümrük Müsteşarlığının öncü verileri, DİE'nin verilerine göre 1.7 milyar dolarlık dış ticaret açığı verilen ocakta 1.6 milyar dolar olan cari işlemler açığının şubatta da aynı hızda devam edeceğinin işareti olarak algılandı. Veriler şubatta 2 milyar dolara yakın bir cari işlemler açığı olabileceğini gösteriyor. 
     
</TEXT>
</DOC>
