<DOC>
<DOCNO> 326368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur01.html </URL>
<DATE> 2005/03/23/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Boşanmak için eşini arıyor 
</HEADLINE>
<TEXT>

     Turaç TOP DHA 

      İZMİR'de yaşayan inşaat ustası 38 yaşındaki Cengiz Canbay, boşanmak amacıyla, 8 yaşındaki kızları Sevim Emre'yi de yanına alarak 2 yıl önce evi terkeden 14 yıllık eşi 33 yaşındaki Aslıhan Canbay'ı arıyor. Eşini bulmak için aramadık yer, başvurmadık makam bırakmadığını söyleyen Cengiz Canbay, "Eşimin Adana'da olduğunu öğrendim, ancak adresini bir türlü tespit edemedim. Daha çok, uygunsuz bir hayat yaşadığını öğrendiğim eşimin yanındaki kızımın durumundan endişe ediyorum'' dedi. 
     Aslıhan Canbay'la 6 yıl dini nikahla yaşayan Cengiz Canbay, 8 yıl önce katıldığı bir Tv programında, resmi nikah kıydırmak için arabesk müzik sanatçısı Orhan Gencebay'ın nikah şahitleri olmasını istedi. Bunun üzerine, Gencebay'ın şahitliğinde Canbay çiftinin nikahı kıyıldı. Çok sevdiği sanatçının tanıklığında nikah kıydırmanın mutluluğunu yaşayan Cengiz Canbay, o dönem yeni doğan kızına da, Gencebay'ın eşi Sevim Emre'nin adını koydu. 
     Canbay çiftinin mutlu giden evliliği, başlayan geçimsizlik ve 2 yıl önce eşi Aslıhan Canbay'ın kızları Sevim Emre'yi de yanına alarak evi terketmesiyle bozuldu. Biri 13 diğeri 10 yaşında iki çocuğuyla başbaşa kalmanın şaşkınlığını yaşayan Cengiz Canbay, eşi ve kızını bulmak için harekete geçti. İzmir Valiliği başta olmak üzere emniyete ve savcılığa başvuran Canbay'ın girişimleri, aradan iki yıl geçmesine rağmen sonuçsuz kaldı. 
     Bu arada Cengiz Canbay, eşinin ve kızının Adana'da olduğunu duydu. Adana'ya giden Canbay, yaptığı araştırmada kızının ve eşinin kentte yaşadıklarını öğrendi ancak adreslerini tespit edemedi. Eşinin uygunsuz bir yaşam sürdüğünü de öne süren Canbay, Adana Aile Mahkemesi'ne başvurarak boşanma talebinde bulundu. Canbay'ın başvurusu, eşi Aslıhan Canbay'ın adresinin belli olmaması nedeniyle davaya dönüşemedi. Cengiz Canbay, yaşadıklarıyla ilgili şunları anlattı 
     "İki yıl önce eşim, psikolojik rahatsızlığı ve aramızdaki sorunlar nedeniyle kızımızı da yanına alarak evi terketti. Sürekli aramama rağmen onlara bir türlü ulaşamadım. Eşimle aramızdaki ilişki de bitti artık. Çünkü duyduğuma göre, uygunsuz bir yaşam sürüyormuş. Boşanmak istiyorum ama ulaşamadığım için bunu da başaramıyorum. Benim endişem, çocuğumun da bu uygunsuz yaşama sürüklenmesi. Adresini bildirsin, boşanalım. Sonra ne hali varsa görsün.'' 
     
</TEXT>
</DOC>
