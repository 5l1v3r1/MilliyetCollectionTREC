<DOC>
<DOCNO> 346167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonyas09.html </URL>
<DATE> 2005/05/26/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Avustralyalı oyuncular Hollywood'u fethetti 
</HEADLINE>
<TEXT>

     Doğup büyüdükleri "kangurular diyarı" Avustralya’dan büyük ümitlerle sinema dünyasının kalbinin attığı Amerika’ya gelen oyuncular Hollywood’u fethetti. Mel Gibson, Nicole Kidman, Russel Crowe, Cate Blanchett, Hugh Jackman gibi ünlüler Hollywood’un en yüksek ücretli ünlüleri arasına girdi. 
     Internetteki "netscape" listesi Hollywood’u fetheden Avustralyalıları ilan etti. Oscar törenlerinden gişe hasılat rekorlarına kadar her yerde onlardan söz edilirken, kamera arkasında da yine Avustralya kökenli yönetmenler en başarılı yapımlara imza atıyor. 
     Avustralya kıtasının adını Hollywood’a altın harflerle yazdıranların başını Mel Gibson çekiyor. Sinemaya adım attığı yıllarda "Teldeki Kuş", "Mad Max", "Lethal Weapon" gibi aksiyon filmlerinde rol alan mavi gözlü yakışıklı olarak tanınan Gibson, bugün ağırlığınca altına bedel bir yönetmen ve oyuncu. Sinemadan arta kalan zamanlarında Avustralya’daki çiftliğinde 7 çocuğuyla sessiz sedasız bir hayatı olan Gibson, "Cesur Yürek", "Vatansever" ve son olarak da "Tutku İsa’nın Çilesi" filmleriyle kariyerinin doruğuna çıktı. 
     Sinema dünyasının para makinesi olan Gibson, son 20 yılın en büyük yıldızları arasında gösteriliyor. 
     
     DEVİR NICOLE’UN DEVRİ 
     Sinemaya ilk adım attığında kızıl saçlı bir güzelden öte bir şöhrete sahip olmayan Nicole Kidman, "Days of Thunder" filminin setinde tanıştığı ve 11 yıl boyunca evli kaldığı Tom Cruise sayesinde tanındı. 
     Senelerce Cruise’un yanında uyumlu eş, filmlerinde rol arkadaşı olarak tanınan Kidman’ın boşanınca hayatı değişti. Bir anda kaliteli yapımların vazgeçilmez yıldızı haline gelen Kidman, "Kırmızı Değirmen", "Dogville", "Soğuk Dağ", "The Others", "Panic Room" gibi filmlerle sürdürdüğü başarısını "Saatler" filmindeki rolüyle aldığı Oscar ile taçlandırdı. İkiz çocuk annesi olan, Hollywood’un en çok kazanan aktrisi Julia Roberts’ın tahtına oturan Kidman, film başına 17.5 milyon dolar ücret alıyor. 
     
     "GLADYATÖR" SİNEMA ARENASINI FETHETTİ 
     Şöhrete kavuşana kadar pek çok filmde irili ufaklı rolde görünen Russel Crowe, "L.A Confidential" ve nihayet "Gladyatör" adlı filmlerle şöhretin doruğuna çıktı. 
     Oyun gücüyle zaman zaman efsane aktör Steve McQueen ile bile kıyaslanan sanatçı, sinemanın en çok aranan ve kazanan oyuncuları arasında başı çekiyor. 
     James Bond rolünün güçlü adaylarından Hugh Jackman da geç keşfedilen Avustralya kökenli oyunculardan. Broadway müzikalleri ile şov dünyasına atılan Jackman, "Kate ve Leopold", "Van Helsing" gibi filmlerle isim yaptı. 
     
     KATHERINE HEPBURN GİBİ ASİL 
     "Yüzüklerin Efendisi", "Yetenekli Bay Ripley", "Elizabeth" gibi filmlerle tanınan Cate Blanchett, tarzı ve oyunculuğuyla sinemanın asil sanatçısı Katherine Hepburn’e benzetiliyor. 
     Bu benzerlikten olsa gerek "Göklerin Hakimi-The Aviator" filminde efsane oyuncuyu canlandıran Blanchett, Oscar ödülünü kucakladı. Ödülden sonra yapımcıların kapısını daha da fazla aşındırmaya başladığı Blanchett, şimdi gözünü Kidman ve Roberts’ın tahtına dikti. 
     "Truva" filminde "Hector"ı canlandırarak Aşil rolündeki Brad Pitt’ten adeta "rol çalan" ünlü aktör Eric Bana da Hollywood’un yükselen değerlerinden. "Hulk" filminde çizdiği başarılı grafiği bu yapımla sürdüren Bana, Avustralya yapımı küçük bütçeli filmlerden Hollywood’un hasılat rekoru kıran filmlerinin başrolüne yükseldi. 
     Heath Ledger, Naomi Watts, Geoffrey Rush, ünlü yönetmenler Jane Campion, Baz Luhrmann ve Geoffrey Wright da Avustralya sinemasının Hollywood’un ele geçiren ünlü isimleri arasında yer alıyor. 
     
</TEXT>
</DOC>
