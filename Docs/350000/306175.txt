<DOC>
<DOCNO> 306175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonspo07.html </URL>
<DATE> 2005/01/13/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Memo ile Hido'yu durdurana aşkolsun 
</HEADLINE>
<TEXT>

     NBA'deki gururumuz Mehmet Okur, bu sabaha karşı oynanan maçta, Utah Jazz'ın güçlü Phoenix Suns karşısında aldığı galibiyette yine başroldeydi. 
     Önceki gün son saniye basketi ile şampiyonluğun en büyük adaylarından San Antonio Spurs'ü deviren Memo, Utah'ın 115-108 kazandığı karşılaşmada 26 dakikada bulduğu 21 sayı, 17 ribaunt ile yine yıldızlaştı. Tam 10 hücüm ribaundu alan Memo, bu istatistikte kariyer rekorunu da kırdı. Memo, üçlük atışlarda 2'de 1, ikiliklerde 14'de 7, serbest atışlarda 4'te 4 isabetle oynadı. 
     Okur'un yanısıra 19 sayı ve 6 ribauntla oynayan Raja Bell, galibiyeti getiren oyuncu oldu. Jazz'da 6 oyuncu, çift haneli rakamlara ulaşmayı başardı. 
     Ligde bu sezon çok iyi bir çıkış yakalayan ve yalnızca 4 maçta yenilen Suns, Jazz karşısında ligdeki 5. yenilgisini aldı. 
     Suns'ta Quentin Richardson'ın 24 sayı ve 8 ribauntluk performansı ile 22 sayı ve 11 asistle double-double yapan Kanadalı oyun kurucu Steve Nash'ın çabaları galibiyet için yeterli olmadı. 
     
     OKUR'A ÖVGÜLER 

     Önceki gün Spurs'ün 9 maçlık galibiyet serisine son veren Jazz bu galibiyetle, Suns'ın da 7 maçlık serisini bitirmiş oldu. 
     Maç sonrası Utah'ın kaptanı Raja Bell, Okur'a övgüler yağdırdı. Bell, "Son birkaç maçtır daha iyi oynamamızın temel nedeni Mehmet Okur. Geçen gün bizim için maçı kazandı. Bu gece de yaptığı 'tip'lerle galibiyeti getirdi" diye konuştu. 
     
     HİDO DA SÜPERDİ 

     Orlando Magic, deplasmanda Minnesota Timberwolves'ı, Hidayet Türkoğlu'nun iyi oyunuyla 87-80 yenmeyi başardı. 
     Bu sezon Orlando Magic formasıyla başarılı maçlar çıkaran Hidayet Türkoğlu, Mobley'in Sacramento'ya takasının ardından ilk beşte kendine yer buldu. 
     Magic'te Hidayet, 43 dakika forma giydiği maçta 26 sayı, 6 ribaunt, 4 asist ve 2 top çalmayla takımının en skorer oyuncusu olmayı başardı. 
     Hidayet, 2 sayılık atışlarda 11'de 6, 3 sayılık atışlarda 5'te 2 ve serbest atışlarda 8'de 8 isabet bularak takımının galibiyetinde önemli rol oynadı. 
     Magic'te 20 sayı, 3 ribaunt ve 5 asistlik performans sergileyen Grant Hill ile birlikte 17 sayı ve 7 ribauntla Steve Francis de göze çarpan diğer oyunculardı. 
     Son 11 maçından 9'unda yenilen Minnesota Timberwolves'ta ise 19 sayı ve 25 ribauntla maçı tamamlayan geçen yılın en değerli oyuncusu MVP Kevin Garnett ve 14 sayı ve 4 ribauntla oynayan Wally Szczerbiak, takımlarının yenilgisini engelleyemediler. 
     

     
</TEXT>
</DOC>
