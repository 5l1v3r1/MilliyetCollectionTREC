<DOC>
<DOCNO> 321532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonspo03.html </URL>
<DATE> 2005/03/07/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Tuncay Gençlerbirliği maçında yok... 
</HEADLINE>
<TEXT>

     Malatya deplasmanında kırmızı kart gören Tuncay, 47 maç sonra oyundan atıldı. Genç yıldız, kritik Gençlerbirliği sınavında yok. 
     
     Yıldırım’ın tepkisi 

     Tuncay Şanlı için dün kötü bir geceydi... Fenerbahçe belki Malatyaspor’u 2-0’lık skorla devirdi ancak Tuncay’ın kart görmesi teknik heyete zor anlar yaşattı. Sarı-Kırmızılı ekibin 10 kişi kalmasından sonra oyunun kontrolünü iyice eline alan Fenerbahçe’de Tuncay gereksiz bir hareketle kırmızı kart görürken, tribündeki Başkan Aziz Yıldırım’ın da tepkisini çekti. 
     
     Teselli ettiler 

     Yıldırım’ın pozisyon sonrasında yanındakilere Tuncay’ın çok gereksiz bir hareket yaptığını söylediği öğrenildi. Şükrü Saracoğlu’nda bu hafta oynanacak Gençlerbirliği karşılaşmasında takımındaki yerini alamayacak olan Sarı-Lacivertli oyuncu, 90 dakika sonunda buruk bir sevinç yaşadı. Takım arkadaşları soyunma odasında Tuncay’ı teselli etti. 
     
     Ne yaptın Eren 

     Malatyaspor çok iyi başladığı maçta Eren’in işgüzarlığının kurbanı oldu. Karşılaşmanın henüz 1. dakikası içinde sarı kart gören genç savunma oyuncusu, Anelka’yı da başarıyla marke ediyordu. Ancak 35. dakikada Serkan’a sert girdiği pozisyon sonrası ikinci sarı karttan kırmızı kartla oyundışı kaldı. Genç futbolcu ilk sarı kartın ağır olduğunu ancak ikinci pozisyonda hakemin doğru karar verdiğini söyledi. 
     
</TEXT>
</DOC>
