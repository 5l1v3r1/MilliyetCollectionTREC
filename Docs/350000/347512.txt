<DOC>
<DOCNO> 347512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonsiy21.html </URL>
<DATE> 2005/05/31/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İstifa eden milletvekili Kaya'nın 7.5 yıl hapsi istendi 
</HEADLINE>
<TEXT>

     Enerji ve Tabii Kaynaklar Bakanlığı’na bağlı kuruluşlarca gerçekleştirilen bazı ihalelerde yolsuzluk yapıldığı iddiasıyla başlatılan "Enerjide Yolsuzluk" operasyonu sonrası milletvekilliğinden istifa eden Cemal Kaya hakkında, "çıkar amaçlı suç örgütü adına faaliyette bulunma ve ihaleye fesat karıştırma" suçlarından 7 yıl 6 aya kadar hapis istemiyle dava açıldı. 
     Organize suçlara bakmakla görevlendirilen Ankara Cumhuriyet Başsavcı vekili Hamza Keleş, Kaya’nın milletvekilliğinin düşmesinin ardından başlattığı soruşturmayı tamamlayarak, Ankara 11. Ağır Ceza Mahkemesi’ne dava açtı. Soruşturma süreci özetlenen iddianamede, Kaya ile "Enerjide Yolsuzluk" operasyonu davası sanıkları arasında yapılan telefon görüşmelerinden alıntılara yer verildi. 
     Soruşturma sırasında, Ezgi İnşaat Şirketi’nin ortağı İbrahim Selçuk, eski EÜAŞ Genel Müdür Vekili Önder Piyade ve eski EÜAŞ Genel Müdür Yardımcısı Servet Üst’ün telefonlarının mahkeme kararı ile dinlendiğini ifade edilen iddianamede, bu kişilerin, Kaya ile yaptığı ve suç unsuru taşıyan görüşmelerin kayda girdiği ve değerlendirmeye alındığı belirtildi. 
     Kaya’nın, Enerji ve Tabii Kaynaklar Bakanlığı’nda baskı ve şiddete dayalı örgütsel bir yapı kuran İbrahim Selçuk’un ihalelerdeki etkinliğini bildiği, bu nedenle bağlantı içinde olduğu öne sürülen iddianamede, Selçuk ile Kaya’nın telefon konuşmalarında karşılıklı "baba" tabirini kullanmalarının ve kırım miktarlarını birlikte önceden kararlaştırmalarının, ihalelerdeki işbirliğini açıkça ortaya koyduğu savunuldu. İddianamede, özetle şu görüşlere yer verildi 
     "Cemal Kaya’nın, Urfa Doğalgaz Boru Hattı, Özlüce, Kargamış, Kuzguncuk ihaleleri ön aşama safhasında, ihalenin kendisine verilmesi, kırım miktarlarının önceden belirlenmesi, bu yönde İbrahim Selçuk’un, Servet Üst ile Önder Piyade’yi etki altına alması ve böylece görevlileri tehdit veya hediye ile baskı altına alarak ihaleye fesat karıştırdığı, çıkar amacına yönelik örgüt kuran Selçuk ile birlikte hareket ettiği ve işbirliği yaptığı anlaşılmıştır." İddianamede, 4422 sayılı Çıkar Amaçlı Suç Örgütleriyle Mücadele Kanunu’nun 1 1 maddesi ve 1. cümlesi ile Türk Ceza Kanunu’nun "ihaleye fesat karıştırma" hükmünü içeren 366 1 ve bir suçun birden çok işlenmesi durumunda ceza artırımını öngören TCK’nın 80. maddeleri uyarınca, 3 yıl 4.5 aydan 7 yıl 6 aya kadar hapis istendi. 
     
</TEXT>
</DOC>
