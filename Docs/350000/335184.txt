<DOC>
<DOCNO> 335184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonsiy18.html </URL>
<DATE> 2005/04/20/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İncirlik'in görev süresi bir yıl uzatıldı 
</HEADLINE>
<TEXT>

     Hande Fırat CNN TÜRK 

Birleşmiş Milletler kararı kapsamında başta ABD olmak üzere müttefik ülkelerin kullanımına açılan İncirlik üssünde görev süresi, bir yıl daha uzatıldı. Hükümet, süre dolumuna iki ay kala iznin mevcut karar kapsamında süresini uzattı. 
     Hükümet yetkilileri kararın ABD'nin İncirlik üssünün kullanımına ilişkin yeni talepleriyle ilgisi olmadığının altını çizdi. 
     CHP Grup Başkanvekili Kemal Anadol, 7 nisanda hükümetin ABD'nin İncirlik üssü konusundaki taleplerine ilişkin olarak Meclis'e bilgi vermesini istemişti. 
     Kemal Anadol, İncirlik'in bir NATO üssü olduğunu belirterek, SEİA Anlaşması'nın NATO'nun İncirlik'i kullanmasına dönük olduğunu söylemişti. 
     Günümüzde NATO'nun konumunun ve şeklinin değiştiğini belirten Anadol, "İncirlik'i kullanmak isteyen NATO değil, ABD'dir. ABD, İran'a ve Suriye'ye dönük tecavüzleri için bu üssü kullanmak istiyor olabilir. Anayasamıza göre yabancı asker bulundurmaya izin verme yetkisi Meclis'indir. Hükümet bu talebi SEİA Anlaşması kapsamında değerlendiremez. Bu anayasal suç olur" demişti. 
     Anadol, SEİA Anlaşması'nın 1980'de imzalandığını ve bununla ilgili olarak Süleyman Demirel hakkında Meclis'e soruşturma önergesi verildiğini de hatırlatarak, "ama 1980 darbesi nedeniyle önerge görüşülemedi" diye konuşmuştu. 
     
     İncirlik izni haziranda doluyor 

     ABD'nin halen BM kararı kapsamında İncirlik'i kullanım izni bulunuyor. Haziran ayında dolacak olan izin Irak'tan personel ve malzeme çıkış amaçlı kullandırılıyor. 
     ABD ordusu, İncirlik'i daha geniş amaçlı bir lojistik merkez olarak kullanmayı, üsten belirli bir kısıtlama olmaksızın her yöne doğru yararlanmayı amaçlıyor. 

     
</TEXT>
</DOC>
