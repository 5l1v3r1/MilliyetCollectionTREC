<DOC>
<DOCNO> 344609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonspo22.html </URL>
<DATE> 2005/05/21/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Beşiktaş taraftarları İnönü'deki son maçta takımını yalnız bıraktı 
</HEADLINE>
<TEXT>

     Beşiktaşlı taraftarlar, Kayserispor ile oynanan ve bu sezon siyah-beyazlıların İstanbul’daki son karşılaşması olan takımlarının maçına fazla ilgi göstermedi. 
     Siyah-beyazlıların ligde herhangi bir iddiasının bulunmaması ve yağmurlu hava nedeniyle BJK İnönü Stadı tribünlerinde boşluklar göze çarptı. 
     Karşılaşmayı yaklaşık 10 bin sporsever izlerken, 100 kadar Kayserispor taraftarı da kendilerine ayrılan eski açık tribündeki yerlerinden takımlarını destekledi. 
     
     BEŞİKTAŞ’TA 8 EKSİK 

     Siyah-beyazlılarda nedeniyle 8 futbolcu kadroya alınmadı. 
     Sakatlıkları süren Sergen, Juanfran, İbrahim Üzülmez, Ramazan, Ahmet Dursun, Okan, Tayfun ve Mustafa Doğan kadroda yer almadı. 
     Ayrıca sakatlığı geçmesine rağmen Berkant da hazır olmadığı için 18 kişilik kadroya dahil edilmedi. 
     Bu arada karşılaşma öncesi Kayserispor Teknik Direktörü Hikmet Karaman, Beşiktaş Teknik Direktörü Rıza Çalımbay’a çiçek verdi. 
     Öte yandan, Beşiktaşlı futbolcular sahaya "Organ bağışı için elele verelim hayat kurtaralım" yazılı pankartla çıktı. Memorial Hastanesi görevlileri de tribünlerde dolaşarak taraftarlardan organ bağışı için destek istedi. 
     
     PAF MAÇI 3-3 BERABERE BİTTİ 

     Beşiktaş ile Kayserispor arasında PAF Ligi’nde oynanan karşılaşma 3-3 berabere sona erdi. 
     BJK İnönü Stadı’nda oynanan karşılaşmada Beşiktaş’ın gollerini 35 ve 44. dakikalarda Nail, 54. dakikada da Mehmet atarken, Kayserispor’un golleri 45. dakikada Altan, 67 ve 90. dakikalarda da Alaattin’den geldi. 
     
     YUNANİSTAN MİLLİ TAKIMI ANTRENÖRÜ MAÇTA 

     Türk Milli Takımı ile 4 Haziran’da BJK İnönü Stadı’nda karşı karşıya gelecek olan Yunanistan’ın Antrenörü Ionnais Topalidis de maçı izledi. 
     Topalidis, Dünya Kupası Eleme Grubu maçının her iki takımın diğer maçlar için kaderini etkileyeceğini söyledi. 
     Bu karşılaşmayı final olarak görmediklerini kaydeden Otto Rehagel’in yardımcısı, "İki ülkenin diğer maçlara giderken, kaderini etkileyecek bir müsabaka olacak. Çok iyi bir karşılaşma olacağına inanıyorum" dedi. 
     Beşiktaş, Fenerbahçe ve Galatasaray’da birçok milli oyuncunun yer aldığını kaydeden Topalidis, "Onları izlemeye ve stadın atmosferini yaşamaya geldim, Beşiktaş’taki oyuncuları izleyeceğim. Yarın da Fenerbahçe-Galatasaray maçını seyredeceğim. Bugünkü atmosferin 4 Haziran’da olacak atmosfer ile alakası olmadığını biliyorum. BJK İnönü Stadı çok iyi bir saha. Daha önce de geldik ve gezdik, çok iyi bulduk" diye konuştu. 
     
     YILDIZ TAKIMI ŞAMPİYONLUK TURU ATTI 

     İstanbul şampiyonu olan Beşiktaş Yıldız Takımı, maç öncesi şampiyonluk turu attı. 
     Şampiyonluk kupasını kulüp genel sekreteri Kenan Öner’in elinden alan yıldız takımı, daha sonra taraftarların sevgi gösterileri arasında tribünleri dolaştı. 
     Öte yandan Beşiktaş Kulübü İkinci Başkanı Murat Aksu, tekerlekli sandalye takımı için sponsorluk yapan şirket ve kuruluşların yöneticilerine plaket verdi. 
     Bu arada, karşılaşma öncesi geçtiğimiz günlerde hayatlarını kaybeden eski hakemlerden Celal Türk ve teknik direktör Yılmaz Yücetürk için saygı duruşu yapıldı. 
     
Birinci Süper Futbol Ligi’ndeki Beşiktaş-Kayserispor maçının kadroları şöyle 
     

Stat BJK İnönü. Hakemler Yunus Yıldırım, Cemal Gemici, Birol Budan. Beşiktaş Cordoba, Tayfur, İbrahim Toraman, Ronaldo, Çağdaş, Ahmed Hassan, Koray, Pancu, Tümer, İbrahim Akın, Carew. Kayserispor Mehmet Ali, Balili, İlhan, Müslüm, Levent, Brabec, Kamber, Ergün, Köksal, Murat, Bülent.      
</TEXT>
</DOC>
