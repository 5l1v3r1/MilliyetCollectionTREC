<DOC>
<DOCNO> 318387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/guncel/gun03.html </URL>
<DATE> 2005/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir ömür diplomasi 
</HEADLINE>
<TEXT>


2 aydır hastanede tedavi gören eski dışişleri bakanı, emekli büyükelçi ve yazar Coşkun Kırca, 78 yaşında kalp yetmezliğinden dün sabah hayatını kaybetti 

İSTANBUL Milliyet 

Eski dışişleri bakanı, emekli büyükelçi ve yazar Coşkun Kırca 78 , tedavi gördüğü hastanede kalp ve solunum yetmezliği sonucu hayatını kaybetti. 
Kırca, aralıkta VKV Amerikan Hastanesi'nde tedaviye alındı. Kırca, tüm müdahalelere rağmen dün sabaha karşı öldü. Kırca için, yarın saat 10.30'da Galatasaray Üniversitesi'nde bir tören düzenlenecek. Cenazesi, Teşvikiye Camii'nde öğle namazının ardından Feriköy Mezarlığı'na defnedilecek. 
İstanbul'da doğan Kırca, Galatasaray Lisesi'ni ve İstanbul Hukuk Fakültesi'ni bitirdi. Milletlerarası Güvenlik Dairesi Planlama ve Yardımlar Şubesi Müdürlüğü, NATO Daimi Temsilciliği görevlerinde bulundu. CHP kontenjanından 1960'ta Kurucu Meclis üyeliği yapan Kırca, 1. ve 2. dönemde CHP, 19. dönemde ise DYP listesinden İstanbul Milletvekili seçildi. BM'de Daimi Temsilcilik görevi yaptı. 
Kırca'nın hayatının dönüm noktası 12 Mart 1985'te Kanada'da, Ottawa Büyükelçiliği'ni yaptığı sırada gerçekleşti. Türkiye Büyükelçiliği ikametg hını basan "Ermeni Devrimci Ordusu-ARA" üyesi 3 terörist, 11 kişiyi rehin aldı. Büyükelçiliği koruyan polis hayatını kaybederken Kırca, ikinci katın penceresinden atlayarak yaralı kurtuldu. Kırca'nın sağ kolu, kalçası ve bacağı kırıldı. 

Köşe yazarlığı yaptı 
Kırca, politikanın yanında gazeteciliği de hiç bırakmadı. Milliyet'te de köşe yazarlığı yaptı. Yazılarını 1995 yılından itibaren periyodik olarak Yeni Yüzyıl gazetesinde yazan Kırca, 1961'den bu yana bütün anayasalar'ın hazırlanmasında önemli görevler aldı. 
Kırca, 1991'de DYP'den İstanbul Milletvekili seçildikten sonra Dışişleri Bakanı olarak da görev yapmıştı. 


</TEXT>
</DOC>
