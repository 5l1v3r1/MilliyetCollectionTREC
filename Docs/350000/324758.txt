<DOC>
<DOCNO> 324758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/soneko34.html </URL>
<DATE> 2005/03/18/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Uzel İhracat yaptığımız ülke sayısı 60'ın üzerine çıktı 
</HEADLINE>
<TEXT>

     Uzel Makina, iç pazar satışlarını yüzde 70, ihracatı yüzde 52 artırdığı 2004'ün ardından, bu yıl Avrupa pazarlarına satışa önem vererek, büyümeyi sürdürmeyi planlıyor. 
     Uzel Makina Genel Müdürü İzzet Kalaycı, 2004 sonuçlarının açıklandığı basın toplantısında, şirketin hem ciro, hem de EBITDA vergi, faiz ve amortisman öncesi kar bazında iyi bir yıl geçirdiğini söyledi. 
     En önemli aktivitelerinden birinin Avrupa ülkelerine traktör satışına başlamak olduğunu ifade eden Kalaycı, ''İhracat yaptığımız ülke sayısı 51'den 60'ın üzerine çıktı. AB'ye ihracat kolay değil, çok zorlu regülasyonları var. Bu regülasyonların hepsini traktörlerimizde sağladık ve Portekiz, İrlanda, İngiltere, Hollanda, Fransa ve Yunanistan'a traktör göndermeye başladık'' dedi. 
     Kalaycı, Avrupa ve ABD'ye süspansiyon sistemleri göndermeye başladıklarını ifade ederken, ''Oralarda da Uzel üretimi süspansiyon sistemleri aranır duruma geldi'' diye konuştu. 
     Uzel Holding Yürütme Kurulu Başkan Yardımcısı Nüzhet Atabek ise, Avrupa ülkelerine traktör ihracatına geçen yılın son çeyreğinde başladıklarını belirterek, ''Bu yıl Avrupa ülkelerine 500 ile 1000 adet arasında ihracat yaparak, 8 milyon avro gelir planlıyoruz'' dedi. 
     Atabek, Avrupa pazarının büyük potansiyele sahip olduğunu vurgulayarak, ''Buraya bir kere adımınızı attığınız zaman sadece bizim için bir Türkiye daha çıkar. Avrupa pazarına çok önem veriyoruz'' diye konuştu. 
     
     ''KARLILIKTA ÖNEMLİ MESAFE ALDIK'' 
     Uzel Makina Kurumsal Finans ve Yatırımcı İlişkileri Müdürü Ayhan Yalçıntaş da konuşmasında, Uzel Makina'nın 2004 yılında iç pazarda satılan 33 bin 474 adet traktörün 14 bin 100 adetini satarak, toplam pazarın yüzde 42'sini elde ettiğini açıkladı. 
     Geçen yıl 2 bin 528 adedi ABD'ye olmak üzere 3 bin 474 adet traktör ihraç ederek, 47.3 milyon dolar gelir sağladıklarını bildiren Yalçıntaş, ''Traktörlerimiz, rekabetin yoğun olduğu Avrupa ülkelerinde talep gördü. AB sürecinde yol kateden Türkiye'ye paralel olarak biz de pazarlarımızı Avrupa ve ABD'yi katarak genişlettik'' diye konuştu. 
     Yalçıntaş, Uzel Makina'nın 2004 yılını 503 milyon YTL ve dolar bazında 375 milyon dolar ciroyla kapattığını ifade ederek, bunun son 7-8 yılın en iyi performansı olduğunu söyledi. Ayhan Yalçıntaş, ''2004 yılında karlılıkta önemli mesafe aldık. Brüt kar marjında 3, faaliyet kar marjında 6 puanlık iyileşme oldu. EBITDA'da 74 milyon YTL performans yakaladık. 2003 yılındakinin yaklaşık 2.5 katına ulaştık'' dedi. 
     Yalçıntaş, 2004 yılında yabancı kaynak kullanımlarının çoğu uzun vadeli olmak üzere 30 milyon dolara düştüğünü kaydetti. 
     2005 yılında iç pazarda traktör satışının 35 bin civarında olmasını, Uzel Makina'nın yüzde 45-50 pazar payına ulaşmasını beklediklerini aktaran Yalçıntaş, bu yılı 450 milyon dolarlık ciro ve 60 milyon dolarlık ihracatla kapatmayı hedeflediklerini söyledi. 
     AB'ye en fazla uyum göstermesi gereken sektörlerin başında tarımın geldiğine işaret eden Yalçıntaş, Türk çiftçisinin daha verimli üretim yapması gerektiğini ve burda hükümet politikalarının önemli olduğunu vurgulayarak, ''Daha iyiye giden trendin başında olduğumuzu düşünüyoruz'' diye konuştu. 
     
</TEXT>
</DOC>
