<DOC>
<DOCNO> 337315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun27.html </URL>
<DATE> 2005/04/27/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
11 Eylül'ü ayrıntılı filme alan sanık için 62 bin 509 yıl hapis isteniyor 
</HEADLINE>
<TEXT>

     İspanya'nın başkenti Madrid'de görülen El Kaide davasına, 11 Eylül 2001'de New York'ta saldırılarda yıkılan ikiz kuleleri ayrıntılı biçimde filme aldığı için hakkında 62 bin 509 yıl hapis cezası istenen sanığın duruşmasıyla devam edildi. 
     ABD'deki saldırılarda ölen 2500 kişinin her biri için 25'er yıl hapsi istenen Hasub El Abraş Haylun, 1997'de ABD'ye yaptığı bir ziyaret sırasında, aralarında ikiz kulelerin de yer aldığı New York'u simgeleyen binalarını ayrıntılı biçimde filme almakla suçlanıyor. 
     Bu bandın bir kopyasının, iddia makamınca El Kaide lideri Usame Bin Ladin'in Afganistan, Çeçenistan ve Avrupa ülkeleri arasında mesaj getirip götüren ''kuryesi'' olarak gösterilen ''Ebu Halid'' kod adlı Muhammed Bahaiye'ye Ocak 1998'de İspanya'da verildiği sanılıyor. 
     İddia makamına göre Bahaiye, daha sonra ikiz kulelerin görüntülerinin yer aldığı bu bandı saldırıyı düzenleyenlere verdi. 
     Bahaiye'nin İspanya'da, El Kaide'nin İspanya'daki lideri olduğu sanılan Suriyeli İmadeddin Barakat Yarkas ve El Cezire'nin ünlü muhabiri Taysir Aluni tarafından ağırlandığı, bu kişilerin de El Kaide üyesi olmaktan yargılandığı ifade ediliyor. 
     Davanın yaklaşık 2 ay sürmesi bekleniyor. 
     
</TEXT>
</DOC>
