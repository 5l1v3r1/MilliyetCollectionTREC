<DOC>
<DOCNO> 332466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun23.html </URL>
<DATE> 2005/04/12/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
WT Erdoğan, Bush'tan davet almayı umuyor 
</HEADLINE>
<TEXT>

     Türkiye'nin ABD ile ilişkilerini onarmaya çalıştığı, Amerikan uçaklarının Afganistan ve Irak'a yönelik uçuşları için İncirlik Üssü'nü kullanmalarına izin vermeye istekli olduğu öne sürüldü. Washington Times gazetesi, "Başbakan Recep Tayyip Erdoğan Mayıs'ta İsrail'e planlanan ziyaretinin ardından Başkan Bush ile buluşmak için bir davet almayı umuyor" diye yazdı. 
     Washington Times, "Türkiye, ABD ile daha iyi ilişkileri hedefliyor" başlıklı haberinde "Diplomatlara göre, Türkiye, Irak savaşı nedeniyle gerginleşen ABD ile ilişkileri onarmaya çalışıyor ve AB uçaklarının, Afganistan ve Irak'a yönelik bazı misyonlar için İncirlik Üssü'nden faaliyet göstermesine izin vermeye istekli" ifadesini kullandı. 
     "Bu çaba çerçevesinde Başbakan Recep Tayyip Erdoğan Mayıs'ta İsrail'e planlanan ziyaretinin ardından Başkan Bush ile buluşmak için bir davet almayı umuyor" diyen gazete, Türkiye'nin, geçen yıl ABD'nin, Alman üslerinde bulunan iki savaş uçağı filosunun İncirlik'e konuşlanması yolundaki talebini reddettiğini belirtti. Gazete "Diplomatlar, Sayın Erdoğan ve özellikle Adalet ve Kalkınma Partisi'nin AKP uzun bir uzaklaşmanın zararlı olacağı düşüncesiyle Washington ile ilişkileri iyileştirme arzusu olduğunu söylüyorlar" ifadesini kullandı. 
     Türkiye'nin kısa bir süre önce İncirlik konusunda taviz verebileceğini belirttiğini kaydeden gazete, Türkiye ile ABD arasındaki ilişkilerin, Irak savaşı öncesi Amerikan askerlerinin Türk topraklarına konuşlanmasının reddedilmesi üzerine olumsuz etkilendiğini, Türkiye'nin yüksek sesle ABD'nin Irak politikasını eleştirdiğini yazdı. 
     Washington Times, Türk hükümetinin bu yoklamalarının, Türk medyasında Ankara'daki ABD Büyükelçiliğini kaygılandıran, güçlü Amerika karşıtı tonlar olan yoğun bir miliyetçilik kampanyasına denk düstüğünü belirtti. 
     
</TEXT>
</DOC>
