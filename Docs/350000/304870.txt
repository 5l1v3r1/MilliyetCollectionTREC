<DOC>
<DOCNO> 304870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/soneko06.html </URL>
<DATE> 2005/01/09/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Bağ-Kur primlerinde yüzde 7.5 indirim 
</HEADLINE>
<TEXT>

     Ersin ERCAN-Fırat KESKİNKILIÇ DHA 

      ÇALIŞMA ve Sosyal Güvenlik Bakanı Murat Başesgioğlu, sosyal güvenlik reformunun birinci temel ayağını oluşturan ve 2006 yılı içinde uygulamaya girecek genel sağlık sigortasıyla birlikte Bağ-Kur pirimlerinde indirime gidileceğini söyledi. Başesgioğlu, "Şu anda yüzde 20 oranında Bağ-Kur primi ödeyen vatandaş, yeni düzenlemeyle 12.5 ödeyecek. Prim ödeme gücü bulunmayan vatandaşların primleri ise devlet tarafından ödenecek'' dedi. 
     Turizm, Ekonomi, Bilimsel Araştırma, Tanıtma Merkezi TEBİAT tarafından Bolu Abant'da düzenlenen Sağlıkta Yeniden Yapılandırma, Genel Sağlık Sigortası ve Sosyal Güvenlik Reformu Çalışmaları ve Alt Sektörlerin Durumu' konulu seminere Başesgioğlu'nun yanı sıra Çalışma ve Sosyal Güvenlik Bakanlığı Müsteşarı Enis Yeter, Sağlık Bakanlığı Müsteşarı Prof. Dr. Necdet Ünüvar, Sağlık Bakanlığı Müsteşar Yardımcısı Prof. Dr. Sabahattin Aydın, Hazine Müsteşarlığı Müsteşar Yardımcısı Burhanettin Aktaş, Çalışma ve Sosyal Güvenlik Bakanlığı Sosyal Güvenlik Kurumları Genel Müdürü Tuncay Teksöz, TBMM Sağlık Komisyon Başkanı Prof. Dr. Cevdet Erdöl, Türk-İş Genel Başkanı Salih Kılıç, Bolu Valisi Ali Serindağ ve sektör temsilcileri katıldı. 
     Bugün sona erecek seminerin açılışında konuşan Başesgioğlu, sosyal güvenlik sisteminin durumu ve yeni sosyal güvenlik reformu ile ilgili bilgiler verdi. Bugünkü sosyal güvenlik sisteminin bütün nüfusu kapsamadığını, nüfusun önemli bir bölümünün sosyal güvenlik sisteminin dışında kaldığını anlatan Başesgioğlu, "Bugünkü sosyal güvenlik sistemi yoksulluğu giderme konusundaki fonksiyonunu tam olarak ifade edememektedir'' dedi. 
     
     2005 YILI FİNANSMAN AÇIĞI 22 KATRİLYON 
     Sosyal güvenlik kuruluşlarının 2005 yılı finansman açığının 22 katrilyon lira olduğunu belirten Başesgioğlu, şunları söyledi 
     "Hazineden Bağ-Kur, Emekli Sandığı ve SSK'lılar için 2005 yılında 22 katrilyon lira transfer edilecek. Ancak bu kaynaktan sadece sistem içinde yer alan vatandaşlar yararlanacak. Oysa yapılan yoksulluk araştırmalarında birinci sırayı geçici işlerde çalışanlar ve kırsal kesimde çalışanlar oluşturmaktadır. Oysa 22 katrilyondan bu vatandaşlar tek kuruş istifade edemeyecek. Sosyal güvenlik sisteminin yoksulluğu giderme konusunda adil olmadığını görüyoruz. Mevcut sistemin kaynak yaratmaya imkan vermediği, istihdam yaratmak konusuda ise pozitif bir katkısının olmadığını görüyoruz. Bütün bu saydıklarım Türkiye'de sosyal güvenlik sisteminin bir reform zaruretiyle karşı karşıya olduğunu gösteriyor. Alınan tedbirlerle bugünkü sistemle 5-10 yıl belki idare edebiliriz. Ama 10'ncu yılın sonunda sistemin artık çekilmez ve dayanılmaz bir halde olduğunu görürüz.'' 
     
     HERKESE EŞİT, ADİL, ŞEFFAF SAĞLIK HİZMETİ 
     Türkiye'nin yeni bir sosyal güvenlik reformuna ihtiyacı olduğunu belirten Başesgioğlu, bu konuda da şunları anlattı 
     "58'nci hükümetten itibaren bu sosyal güvenlik reformunun çalışmalarına başlandı. Çalışmaları devam etmekte olan sosyal güvenlik reformunun birinci temel ayağını genel sağlık sigortası oluşturuyor. Şu anda Türkiye'de sağlık sunumu, sağlık finansmanı konusunda sistemin çok büyük sıkıntıları var. Bu hizmeti sunan ve yararlananalar mevcut halden memnun değil. 2005 yılı için de meclise sevkedilip, 2006 başından itibaren uygulamaya girecek olan genel sağlık sigortasının temeli, vatandaşın statüsü ne olursa olsun, kendisine eşit bir sağlık hizmeti sunmayı amaçlamaktadır. Bugünkü hizmet sunumunu biliyoruz. 5-6 çeşit hizmet statüsü var. Hizmetteki hizmet sunum farklılıklarını ortadan kaldıracak ve sadece bu ülkenen vatandaşı kıstasına dayalı eşit, adil, şeffaf bir sağlık hizmeti sisteminin kurulmasını amaçlıyoruz. Ülkede yaşayan yabancı vatandaşlara da aynı hizmet sistemi amaçlanmaktadır.'' 
     
     BAĞ-KUR PRİMLERİNDE İNDİRİM 
     Genel sağlık sigortasında finansman sistemine de değinen Başesgioğlu, "Bugünkü sistemde olduğu gibi prim ödeyen vatandaşlar yeni sistemde de primlerini ödemeye devam edecek. Bu prim oranı da yüzde 12.5'dur. Bu özellikle Bağ-Kur'a prim ödeyenler için inidirim anlamına gelmektedir. Şuanda yüzde 20 oranında aldığımız prim, genel sağlık sigortasıyla birlikte 2006 yılı başından itibaren yüzde 12.5 olacaktır. Prim ödeme gücü olmayan vatandaşlarımızın primlerini devlet ödeyecek'' dedi. Genel sağlık sigortasıyla birlikte tam işletilemeyen birinci basamak sağlık hizmetlerini de sistem içine koyacaklarını belirten Başesgioğlu, "Hastanlerdeki yoğunluktan hepimiz şikayet ediyoruz. Vatandaşımız birinci basamak olan poliklinikleri atlayarak, direk olarak yataklı tedaviye başvurmaktadır. Bunun sonucunda da bu yoğunluk karşımıza çıkmaktadır. Çoğu ülkede birinci basamaktan hastayı karşılama oranı yüzde 75-80'dir. Bizde ise bu oran çok daha azdır. Genel sağlık sigortası ile birlikte basamaklaştırılmış sevk sisteminin hayata geçirilmesi de sağlanmış olacak'' diye konuştu. 
     Yeni sosyal güvenlik sisteminin ikinci ayağını ise emeklilik sigortasının oluşturduğunu belirten Başesgioğlu, şunlaroı anlattı 
     "Emeklilik sisteminin çok farklı standartlarda olduğunu biliyoruz. Düşündüğümüz emeklilik sigortaları programında vatandaşların yine çalışma sürelerine dayalı eşit emeklilik hakkını bu sistem içine yerleştirdik. Sigortalının çalışma süresi ne kadarsa, ne kadar gün pirim ödemişse bu oranlara bağlı olarak emekliliği haketmesini öngörüyoruz. Mevcut sistemde çalışan sigortalının emekliliği haketmesinde bir değişiklik yapmıyoruz. Getirdiğimiz düzenleme yasanın yürürlüğe girmesinden sonra sisteme girecek vatandaşları ilgilendiriyor. Yaş konusunda 2035 yılına kadar da sistemde bir değişiklik yapmayı düşünmüyoruz. 2035 yılından sonra kademeli bir yaş artışı söz konusu olacak.'' 
     
</TEXT>
</DOC>
