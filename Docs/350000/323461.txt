<DOC>
<DOCNO> 323461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonspo25.html </URL>
<DATE> 2005/03/13/ </DATE>
<TIME> 21.47 </TIME>
<AUTHOR>  </AUTHOR>
<HEADLINE>
Fenerbahçe, Gençlerbirliği maçı sonrası notlar... 
</HEADLINE>
<TEXT>

     Gençlerbirliği'ni 3-2 yenen Fenerbahçe, Birinci Süper Futbol Ligi'nde kendi sahasında 10 maç sonra kalesinde gol gördü. 
     Gençlerbirliği karşısında 18. dakikada Youla'nın golüne engel olamayan sarı-lacivertliler, 1001 dakika sonra gol yedi. 
     Fenerbahçe, kendi sahasında en son ligin 6. haftasında 18 Eylül 2004'de Malatyaspor'dan 1 gol yemişti. Sarı-lacivertlilerin 3-1 kazandığı maçta, Malatayaspor'un tek golünü 7. dakikada Osterc kaydetmişti. 
     Fenerbahçe ayrıca ligde bu sezon kendi sahasında ilk kez 2 gol yedi. Kadıköy'de şu ana kadar 13 lig maçı yapan sarı-lacivertliler, 3 maçta kalesinde gol gördü. Samsunspor ve Malatyaspor maçlarında birer gol yiyen Fenerbahçe, Gençlerbirliği'nden ise 2 gol yedi. 
     
     KADIKÖY'DE ÜST ÜSTE 13. GALİBİYET 

     Bu sezon ligde kendi sahasında maç kaybetmeyen Fenerbahçe, Gençlerbirliği karşısında da seriyi bozmadı. 
     Gençlerbirliği'ni 3-2 yenen sarı-lacivertliler, ligde Kadıköy'de oynadığı üst üste 13. maçtan da galip ayrıldı. 
     
     ÜMİT BOZKURT'UN TEPKİSİ 

     Gençlerbirliği futbolcuları, Fenerbahçe'nin kazandığı ilk penaltı atışı sonrasında hakem Cem Deda'ya büyük tepki gösterdi. 
     Alex'in ilk penaltıyı gole çevirmesinin ardından tribünlerde taraftarlar büyük bir coşku yaşarken, konuk ekibin kaptanı Ümit Bozkurt, elini havaya kaldırıp, alkışlayarak tepki gösterdi. 
     Bu arada, takımlar devre arasında soyunma odasına giderken stat hoparlörlerinden yapılan anonsta bazı taraftarların tribünlerden düdük çaldığının tespit edildiği belirtilip, buna son verilmesi istendi. 
     Öte yandan, ikinci golde hatası olan Deniz, karşılaşmanın 57. dakikasında yerini Önder'e bırakırken, bazı taraftarlar bu futbolcuyu yuhaladı. 
     
     
     VAN HOOİJDONK'U BEKLEDİLER 

     Karşılaşmanın 72. dakikasında ceza alanı dışında sol çaprazda serbest vuruş kazanan sarı-lacivertli futbolcular, bu dakikada oyuna girmek için kenara gelen Van Hooijdonk'un girmesini beklediler. 
     Oyundan çıkacak olan Mehmet, yardımcı hakemin yanına gidip Hollandalı futbolcuyu göstererek, oyuncu değişikliğinin yapılmasını istedi. Fenerbahçeli taraftarlar da tepki gösterince, yardımcı hakem değişiklik işareti yaptı. Orta hakem Cem Deda'nın izin vermesiyle oyuna giren Van Hooijdonk, serbest vuruşu kullandı. 
     Diğer yandan, 79. dakikada doğrudan kırmızı kart gören Serkan, hakemin kararına büyük tepki gösterdi. Sarı-lacivertli futbolcuyu, yedek kulübesinde bulunanlar güçlükle sakinleştirdi. 
     
     TARAFTARLAR FUTBOLCULARI SOYUNMA ODASINDAN ÇAĞIRDI 

     Karşılaşmadan sonra stadı terk etmeyen bir grup taraftar, bir süre tezahürat yaparak, futbolcuları soyunma odasından çağırdı. 
     Maraton üst tribün ve lise tarafındaki açık tribünde bir grup taraftar, maçtan sonra futbolcular lehine tezahürat yaptı. Taraftarların ısrarlı tezahüratları sonrasında Fenerbahçeli bazı futbolcular sahaya çıkarak, galibiyet sevincini taraftarlarıyla paylaştı. 
     Bu arada, maç sonrası soyunma odasına giden Gençlerbirliği futbolcuları, bazı Fenerbahçeli taraftarla tartıştı. Taraftarların, soyunma odasına giden çadır koridorun bezlerini yırtarak Ankaralı futbolcularla tartıştığı gözlendi. 
     
</TEXT>
</DOC>
