<DOC>
<DOCNO> 328011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/spor/spo06.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kader maçı 
</HEADLINE>
<TEXT>


Dünya Kupası 2. eleme grubu 7. maçında Gürcistan'la karşılaşacak A Milliler'in Almanya 2006 yolunda puan kaybına tahammülü yok. 2. Grupta, Arnavutluk 3 maçtır üst üste kazanan Yunanistan'a, Danimarka da Blokhin'in dönüşüyle moral kazanan Ukrayna'ya konuk olacak 


Bomba Vikingler 
Rıdvan Dilmen 

Ukrayna kendinden beklenenin üzerinde bir performans gösterdi ve grubun zirvesine yerleşti. Ancak onları Kiev'de zorlu bir sınav bekliyor. Çok klas ayaklara sahip Danimarka'nın bu zorlu deplasmandan bir galibiyet çıkarabileceğine inanıyorum. Ayrıca Vikingler'e verilen 3.00'lık oran da çok cazip. A Milli Takımımız'ın da Gürcistan karşısında Tiflis'te kazanmaktan başka çaresi yok ve bunu başaracak gücümüz de var. Sonuçta Gürcüler moral olarak da bozuk durumdalar. Slovakya - Portekiz mücadelesi tipik bir beraberlik maçı konumunda. Ancak konuk ekibin yıldızları gününde olursa ibrenin ucu onlara döner. Moldova karşısında Norveç 3 puana çok yakın. Grupta İtalya ile birlikte zirve mücadelesi veren Kuzey temsilcisi sahaya mutlak galibiyet parolasıyla çıkacak. Carew ve arkadaşları Moldova'yı deplasmanda devirecektir. Sahasında Hollanda'ya kaybeden Romanya'nın artık puan kaybına tahammülü yok. Makedonya'ya kaybederse iddiasını şimdiden yitirir. Ancak Romanya'nın en azından yenilmeyeceğini düşünüyorum. Erken bir gol bulursa galibiyet onlar için daha kolay olur. 


</TEXT>
</DOC>
