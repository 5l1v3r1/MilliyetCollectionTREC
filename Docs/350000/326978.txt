<DOC>
<DOCNO> 326978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sondun44.html </URL>
<DATE> 2005/03/25/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Türkiye ve AB ek protokolde anlaştı... Somut adım atıldı 
</HEADLINE>
<TEXT>

     Osman Sert CNN TÜRK 

Avrupa Komisyonu ve Türkiye, Gümrük Birliği protokolünün Kıbrıs'ı da kapsayacak biçimde genişletilmesi için hazırlanan metin üzerinde anlaştı. 
     Uzlaşmanın ardından Türkiye, Avrupa Birliği'nden Gümrük Birliği protokolünün Kıbrıs'ı da kapsayacak biçimde genişletilmesi için gerekli prosedürün hızla başlatılmasını istedi. 
     Şimdi Türkiye imza için gerekli olan 'mektup teatisi' sürecinin bir an önce başlatılmasını istiyor. Bunun için de ilk adımın Brüksel tarafından atılması gerekiyor. 
     Konuyla ilgili bir açıklama yapan Başbakan Recep Tayyip Erdoğan, ''AB'ye tam üyelik için gerekli olan müktesebat ile ekonomik ve sosyal uyum konuları, Türkiye'nin önündeki en önemli gündem maddesini oluşturmaktadır ve mektup teatisi konusunda, şu anda AB'den mektubu bekliyoruz'' dedi. 
     İki tarafın uzlaştığı metin öncelikle Türkiye'nin Brüksel Daimi Temsilciliği'ne bir mektubun ekinde iletilecek. Protokol metni Ankara'ya ulaştıktan sonra da Türkiye metne ilişkin mutabakatını yine bir mektupla Avrupa Birliği'ne bildirecek. 
     Brüksel'den gelen 'Türkiye Avrupa Birliği yolunda ağır kalıyor' eleştirilerini kabul etmeyen Ankara, 'asıl ağırdan alan Avrupa Birliği' diye düşünüyor. Bunun gerekçesi olarak da AB Anayasası'na ilişkin tartışmalar gösteriliyor. 
     
     Türkiye sözünü tutmuş olacak 

     Ankara'nın mutabakatının alındığı bu metin Komisyon tarafından üye ülkelere sunulacak. Bu metinde, Güney Kıbrıs'ın tanınmadığına dair bir ibare bulunmayacak. Üyelerin de onayı alındıktan sonra Türkiye ile AB Dönem Başkanlığı protokole imza koyacaklar. 
     İmzanın zamanını ve yerini Komisyon belirleyecek. Çok konuşulan deklarasyon ise bu imza sırasında yayınlanacak. Türkiye, Güney Kıbrıs'ı tanımadığını ilan edecek. 
     AB'ye göre bu metnin geçerlilik kazanması için Dönem Başkanlığı'nın imzası gerekiyor. Türkiye ise Genişleme Protokolü'nü imzalamakla 17 aralıkta verdiği sözü yerine getirmiş olacak. Protokol'ün yürürlüğe girmesi için ise TBMM'nin onayı gerekiyor. 
     Türkiye, Protokol'ü Meclis'e Kıbrıs'la ilgili deklarasyonla birlikte getirecek ve Güney Kıbrıs'ı hukuken tanımadığını en azından iç hukuk açısından anlaşmanın bir parçası haline getirecek. 
     
</TEXT>
</DOC>
