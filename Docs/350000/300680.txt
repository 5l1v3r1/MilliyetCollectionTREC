<DOC>
<DOCNO> 300680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur33.html </URL>
<DATE> 2004/12/24/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
İzmir'de PKK üyesi kişi, evinde patlayıcıyla yakalandı 
</HEADLINE>
<TEXT>

     İzmir'de terör örgütü PKK KONGRA GEL'e yönelik gerçekleştirilen operasyonda, örgüt üyesi olduğu iddia edilen kişi, 5 kilogram C-4 patlayıcıyla yakalandı. Bu kişiye yardım ve yataklık yaptığı belirlenen 2 kişi de gözaltına alındı. 
     İzmir Terörle Mücadele Şube Müdürlüğü ve İstihbarat Şube Müdürlüğü ekipleri, bir örgüt üyesinin bombalı eylem yapmak üzere İzmir'e geldiği yönündeki bilgi üzerine, operasyon başlattı. Bornova Işıkkent'teki bir evde düzenlenen operasyonda, kardeşi Ali T'nin kimliğini kullanan, terör örgütü üyesi olduğu iddia edilen Faruk T. 23 yakalandı. Faruk T'nin kaldığı evde dedektör köpekler ''Rex'' ve ''Nick''in yaptığı aramada, tavan arasına gizlenmiş 5 kilogram C-4 patlayıcı, elektronik fünyeler ve 2 milyar lira civarında döviz ele geçirildi. 
     Gözaltına alınan Faruk T'nin ifadesinde, 6 yıl önce Yunanistan üzerinden Avrupa'ya kaçmak isterken yakalandığını, bu ülkede hapis yattığını ve salıverilmesinin ardından kendisiyle irtibat kuran terör örgütü üyeleri tarafından ikna edilerek, Irak'a götürüldüğünü söylediği öğrenildi. 
     İfadesinde, Irak'taki örgüt kamplarında siyasi, askeri eğitimin yanı sıra bomba konusunda da özel eğitim gördüğünü anlatan Faruk T'nin, 3 ay önce İran üzerinden Türkiye'ye giriş yaparak, ayakkabı kutusu içinde taşıdığı patlayıcıyla birlikte İzmir'e geldiğini ve örgüt tarafından adresleri verilen Bahri G. 50 ile oğlu Tacettin G'nin 25 evlerine yerleştiğini kaydettiği belirtildi. 
     Faruk T. inşaatlarda iş bularak çalıştığını, operasyonda ele geçirilen paraların kendisine örgüt tarafından gönderildiğini, eylem için talimat beklediğini ve yapacakları bombalı eylemin amacının, ses getirmek olduğunu belirtti. 
     Faruk T'nin ifadesi üzerine, Bahri G. ile oğlu Tacettin G. de gözaltına alındı. Zanlılar sorgularının ardından İzmir Adliyesi'ne sevk edildi. 
     
</TEXT>
</DOC>
