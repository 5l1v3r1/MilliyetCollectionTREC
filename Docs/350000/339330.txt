<DOC>
<DOCNO> 339330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sontur33.html </URL>
<DATE> 2005/05/03/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Yahya Murat Demirel'e beraat... 
</HEADLINE>
<TEXT>

     El konulan Egebank’ın eski sahibi Yahya Murat Demirel, Tasarruf Mevduatı Sigorta Fonu TMSF 
     tebligatlarını yapan Ahmet Ocak’ın hürriyetini tahdit ettiği iddiasıyla yargılandığı davada beraat etti. İstanbul 4. Ağır Ceza Mahkemesi’ndeki duruşmaya, tutuksuz sanık Yahya Murat Demirel ile müşteki Ahmet Ocak katılmadı. Duruşmada Demirel’i avukatı Turan Kurtuluş temsil etti. Esas hakkındaki görüşünü açıklayan Cumhuriyet Savcısı İlker Yaşar, suçun unsurları oluşmadığından sanığın beraatına karar verilmesini istedi. Davanın karar aşamasına geldiğini belirten mahkeme, "müşteki Ahmet Ocak’ın, olay yerine gelen polislere kendisine karşı silah çekildiği veya kötü bir harekette bulunulduğu yolunda herhangi bir şikayette bulunmadığını" kaydetti. "Sanığın müştekiye silah çektiğinin müştekinin soyut iddiasından ibaret kaldığını" ifade eden mahkeme, "Ocak’ın hürriyetini tahdit etmek maksadıyla binada alıkonulmadığı, emniyet yetkililerinin talimatı doğrultusunda gerçek hüviyetinin belirlenmesi açısından binada oyalandığının anlaşıldığını" bildirdi. Mahkeme Heyeti, suçun unsurları oluşmadığı gerekçesiyle Yahya Murat Demirel’in beraatına karar verdi. 
     
     DAVANIN GEÇMİŞİ.. 
     İstanbul Cumhuriyet Başsavcılığı’nca 27 Aralık 2004 tarihinde hazırlanan iddianamede, Ahmet Ocak’ın TMSF’ye taşeron olarak çalışan bir firmada tebligat görevlisi olduğu belirtiliyordu. 
     İddianamede, TMSF’ye ait belgeyi Yahya Murat Demirel’e tebliğ etmek için 15 Aralık 2004 tarihinde Demirel’in ikametgahına giden Ocak’ın aynı binadaki sanığın avukatlarının bulunduğu büroya girdiği, daha sonra buraya gelen Demirel’in zor kullanarak görevlinin ruhsatlı silahını ve bazı kimliklerini aldığı kaydediliyordu. 
     Yahya Murat Demirel’in eyleminin "hürriyeti tahdit" suçunu oluşturduğu ifade edilen iddianamede, Demirel’in TCK’nın 179. 
     maddesinin 1. fıkrası uyarınca 1 ile 5 yıl arasında hapis cezasına çarptırılması talep ediliyordu. Davayı dosya üzerinden inceleyen İstanbul 14. Asliye Ceza Mahkemesi’nin 3 Ocak 2005 tarihinde verdiği "görevsizlik" kararında ise "müştekinin ifadesine göre, olayda Demirel’in Ocak’a karşı hürriyeti tahdit suçunu silahla tehdit etmek suretiyle işlediğinin iddia edildiği, bu eylemin 4.5 ile 12 yıl arasında hapis cezası öngören TCK’nın 179. maddesinin 2. ve 3. fıkraları kapsamında kalacağı" kaydedilmişti. "Söz konusu ceza maddelerine ilişkin yargılamayı yapma görevinin Ağır Ceza Mahkemesi’nde olduğu" belirtilen karar uyarınca dosya, İstanbul 4. Ağır Ceza Mahkemesi’ne gönderilmişti. 
     
</TEXT>
</DOC>
