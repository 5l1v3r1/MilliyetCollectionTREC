<DOC>
<DOCNO> 311010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/soneko44.html </URL>
<DATE> 2005/01/31/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Hazine, Şubat ayı borçlanma stratejisini açıkladı... 
</HEADLINE>
<TEXT>

     Hazine Müsteşarlığı, değişken faiz ödemeli senetlerin kupon faizlerinin belirlenmesi amacıyla, 9 Şubat 2005 valör ve 11 Mayıs 2005 itfa tarihli, 91 günlük referans bono ihalesi yapacak. 
     İç borçlanma ihaleleri ise genel olarak salı günleri düzenlenecek, en az bir gün önce kamuoyuna duyurulacak. 
     Hazine Müsteşarlığı, Şubat ayı İç Borçlanma Stratejisini açıkladı. 
     Buna göre Hazine, 91 günlük Referans bono ihalesinde net 1 milyar 856 milyon YTL tutarında ihraç yapacak. Bu miktar, Şubat ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'i kadarını oluşturuyor. 
     Bu ihalede, ROT ve ihale sonrası teklif yoluyla satış yapılmayacak. 
     Hazine Şubat ayında da, önceki aylarda açıklandığı gibi, iç borçlanma ihalelerini genel olarak Salı günleri düzenleyecek, ancak Hazine piyasaların uygun olduğu diğer günlerde de ihale düzenleyebilecek. Düzenlenecek ihalelerin detayları, ihale gününden en az bir gün önce kamuoyuna duyurulacak. 
     Şubat ayı içerisinde Halka Arz, TAP, geri alım ve değişim ihaleleri de yapılabilecek. Söz konusu yöntemlerin kullanılması kararlaştırıldığında, bununla ilgili bilgiler kamuoyuna ayrıca duyurulacak. 
     
     9.7 MİLYAR YTL'LİK BORÇLANMA ÖNGÖRÜLÜYOR 

     Hazine, Şubat döneminde piyasalara yapılacak 11.3 milyar Yeni Türk Lirası YTL itfaya karşılık, piyasalardan 9.7 milyar YTL'lik bir borçlanma öngörüyor. 
     Buna göre, Hazine Şubat ayında 11 milyar 330 milyon YTL'si piyasaya olmak üzere toplam 12 milyar 950 milyon YTL iç borç ödemesi bulunacak. 
     Aynı dönemde, Hazine'nin kamu kurumlarına yapılan satışların geri ödemesi çerçevesinde 1 milyar 41 milyon YTL, Merkez Bankası'na 579 milyon YTL ödemesi bulunuyor. 
     Şubat ayında yapılacak ödemelerin 10 milyar 309 milyon YTL'si YTL cinsinden, 2 milyar 60 milyon YTL'si döviz cinsinden, 581 milyon YTL'si de dövize endeksli cinsinden olacak. 
     
     İÇ BORÇ ÖDEME TAKVİMİ 

     Hazine, Şubat ayında en büyük iç borç ödemesini 9 Şubat Çarşamba günü 5 milyar 5 milyon YTL ile yapacak. Bu tarihte yapılacak iç borç ödemesinin 5 milyar 123 milyon YTL'si piyasaya, 412 milyon YTL'si de kamu kurumlarına yapılan satışların geri ödemesi şeklinde olacak. 
     Bu tarihte yapılacak ödemenin 5 milyar 3 milyon YTL'si YTL cinsinden 2 milyon YTL'si de dövize endeksli cinsinden olacak. 
     Hazine, Şubat ayının ikinci büyük borç ödemesini 23 Şubat Çarşamba günü 3 milyar 809 milyon YTL'si piyasaya, 616 milyon YTL'si de kamu kurumlarına yapılan satışların geri ödemesi olmak üzere toplam 4 milyar 425 milyon YTL ödeme ile gerçekleştirecek. 
     Bu tarihte yapılacak iç borç ödemesinin tamamı YTL cinsinden gerçekleştirilecek. 
     
     FİNANSMAN DENGESİ 

     Hazine, Şubat ayında toplam 16.2 milyar YTL tutarında ödeme yapacak. Bu ödemenin 12.9 milyar YTL'si iç borç servisi, 3.3 milyar YTL'si de dış borç servisi şeklinde olacak. İç borç ödemesinin 11 milyar YTL'si anapara, 1.9 milyar YTL'si de faizden oluşuyor. 
     Hazine'nin Şubat ayında yapacağı 3.3 milyar YTL tutarındaki dış borç ödemesinin 2.3 milyar YTL'si anapara, 0.9 milyar YTL'si de faizi içeriyor. 
     Piyasadan yapılacak 9.7 milyar YTL tutarındaki piyasadan iç borçlanmanın 1.9 milyar YTL'si referans bono ihalesi, 7.8 milyar YTL'si de ihale yoluyla iç borçlanma şeklinde olacak. 
     Hazine'nin Şubat ayı borçlanma stratejisinde Ocak ayı gerçekleşmeleri hakkında bilgilere de yer verildi. 
     
</TEXT>
</DOC>
