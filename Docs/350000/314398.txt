<DOC>
<DOCNO> 314398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun41.html </URL>
<DATE> 2005/02/11/ </DATE>
<TIME> 18.16 </TIME>
<AUTHOR>  </AUTHOR>
<HEADLINE>
Wall Street Journal " Türk askeri Kerkük'e müdehaleyi kolaylaştırıyor" 
</HEADLINE>
<TEXT>

     ABD'de yayımlanan Wall Street Journal gazetesi, ''başta Türkiye sınırının yaklaşık 25 km güneyindeki Barmani havaalanı olmak üzere Irak sınırları içinde dört ayrı noktada üslenen Türk askeri birliklerinin, Kerkük'ün Kürtler tarafında ele geçirilmesi durumunda yapılabilecek bir müdahaleyi kolaylaştıracağını'' yazdı. 
     Irak'ta 30 Ocak'ta yapılan seçimler sırasında yapılan gayri resmi bir referandumda da 2 milyona yakın Kürt seçmenin bağımsızlıktan yana oy kullandığını kaydeden gazete, Kürtlerin sadece 1991'den bu yana elde ettikleri özerkliği korumak istemesinin Türkiye'de alarm zillerinin çalmasına yol açtığına dikkat çekti. Gazete, Türkiye'nin Kürtlere, ''Kerkük'ün kontrolünü ele geçirmemeleri ve Türkmenleri haklarından mahrum bırakmamaları, aksi durumda müdahale edebileceği'' uyarısında bulunduğunu yazdı. 
     Türk ordusunun terör örgütü PKK'nın faaliyetlerini takip amacıyla sekiz yıl önce Barmani ve Irak'ın kuzeyindeki diğer üç kasabada askeri üsler kurduğunu ifade eden gazete, örgütün ezilmesine rağmen Türkiye'nin bu üsleri terk etmediğini ileri sürdü. 
     Hem Kürtlerin, hem de Türkmenlerin Kerkük için savaşabileceklerini açıkladığına dikkat çeken gazete, Türkiye'nin Türkmenlerin haklarını korumak için gerekirse bölgeye müdahale edebileceğini belirtmesinin, ABD ve Irak yetkililerinin endişelerini artırdığını ileri sürdü. 
     Türkmen liderlerinden Sadettin Ergeç'in, Kürtlerin Türkmen siyasi ofislerine ve kültür merkezlerine saldırılarda bulunduğuna ilişkin sözlerine yer veren Wall Street Journal, Ergeç'in Türkmenlerin çoğunluğu oluşturmasına rağmen, şu an Kerkük'ün şehre yeni gelen Kürtlerin işgalinde olduğunu söylediğini aktardı. 
     Haberde, Ergeç'in Türkmenlerin Irak'ta etnik değil, coğrafi temele dayalı bir federal yapı görmek istediklerini, ancak Kürtlerin özerklikte ısrar etmeleri durumunda kendilerinin de Kerkük'ü kontrol edecek şekilde özerklik talebinde bulunacaklarını söylediğini kaydetti. 
     Gazeteye göre, Ergeç, Kürtlerin şehri ele geçirmeleri durumunda ne yapacaklarının sorulması üzerine, ''Böyle bir şey olduğu zaman bunun üstesinden geleceğiz, ama inanın bana, bizim de planlarımız var'' dedi. 
     Irak Kürdistan Demokratik Partisi lideri Mesud Barzani'nin ''Irak içinden ya da dışından, Kerkük'ün Kürt kimliğini değiştirmeye çalışacak herkese karşı direneceğiz'' şeklindeki sözlerine atıfta bulunan gazete, Türklerin de planlar yaptığını kaydetti. 
     
</TEXT>
</DOC>
