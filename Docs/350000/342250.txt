<DOC>
<DOCNO> 342250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo09.html </URL>
<DATE> 2005/05/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Fatih Tekke 28 değil 38 gol atabilirdim... 
</HEADLINE>
<TEXT>

     Birinci Süper Futbol Ligi’nde attığı 28 golle gol krallığında ilk sırada bulunan Trabzonspor’un takım kaptanı Fatih Tekke, "Şu anda geriye baktığımızda 28 değil, belki 38 gol atabilirdim diye düşünüyorum" dedi. 
     Fatih, bir forvet olarak gol atmayı istediğini ve gol atmanın birinci görevi olduğunu belirterek, "10-12 civarında da asist yaptım. 
     Bu da bir forvet için çok yüksek bir rakam. Sezon başında bu kadar atar mısın deseler "zor" derdim ama şu anda baktığımda 28 değil, belki 38 gol atabilirdim diye düşünüyorum. Futbolun güzel yanı bu. 
     Sonucu kestirmesi çok kolay bir spor değil. Gol atmak güzel bir olay. 
     28 golüm var ama daha fazlası için uğraşacağım" diye konuştu. 
     Fatih, yeteneklerinin kendi kendine elde ettiği bir şey olmadığını ifade ederek, "Allah vergisi yeteneklerim var. Ama onları geliştirmek güçlendirmek benim elimde. Birçok eksiğim var. Bunları düzeltmek adına hergün çalışıyoruz" dedi. 
     Trabzon’daki "halk yürüyüşünün" ardından yapılan Konyaspor maçından sonra "İnşallah o kalabalık içinde şampiyonluk kupası kaldırırız" biçimindeki açıklamalarının bulunduğunu dile getiren Fatih, şöyle konuştu 
     "O yürüyüşte o kupayı futbolcu olarak kaldırmak veya futbolcuların yanında kaldırmak, bir taraftar olarak kaldırmak da beni mutlu eder. Ama hepimiz istiyoruz ki bir an önce olsun. Ben devamlı söylüyorum Trabzonspor ile zaten sözleşmem var burada çok mutluyum. 
     Herşeyimiz gayet güzel ama Avrupa’da kulübümüzün menfaatleri doğrultusunda iyi bir teklif gelirse, bu teklif beni, taraftarı, kulübü, yöneticilerimizi herkesi memnun edecekse bu hepimiz için güzel olur. Onun dışında da çok farklı şeyler düşünmüyorum açıkçası." Avrupa’da futbol oynayan Türk futbolcularla görüştüğünü ifade eden Fatih, "Futbol olarak, yetenek olarak bir sorun yaşayacağımı düşünmüyorum. Türk futbolcusuna yetenek olarak baktığınız zaman hepsinden çok daha iyi. Tabi orada farklı sorunlar olabilir. Türk oluşumuzdan, dinimizden kaynaklanan sorunlar yaşanıyor" diye konuştu. 
     
     "ŞANSIZLIKLAR YAŞADIK" 
     Trabzonspor’un ligin en çok beğenilen takımı olarak görüldüğünü savunan Fatih, "Ligde son 2 yılda beklenenin üzerinde başarı sağladık ama şansızlıklar da yaşadık. Baktığınız zaman bu sene küçük hatalar yapmasak belki başardığımız şeyleri konuşuyor olacaktık. Artık dünyada hemen hemen herkes aynı şekilde oynuyor ama biraz dikkatli olan işi götürüyor. Trabzonspor’da ne maddi ne manevi bir sıkıntımız yok. 
     Trabzonspor olarak bu yıl özelikle şanssızdık, nasibimiz değildi. 
     İnşallah bir dahaki yıl hem Avrupa’da hem ligde daha üst performans gösterip başarıyı yakalarız" diye konuştu. 
     Avrupa Şampiyonlar Ligi’ne katılma hedeflerinin sürdüğünü dile getiren Fatih, "Galatasaray’ın zor maçları var. Galatasaray’ın puan kaybetmesi, bizim puan kaybetmeden onu yakalamamız lazım. Bir mağlubiyet, bir beraberliğe Galatasaray’ı geçmiş oluyoruz ama Galatasaray kaybederken bizim kazanmamız gerekiyor. Şampiyonlar Ligi hedefimiz için çabalayacağız" diye konuştu. 
     
</TEXT>
</DOC>
