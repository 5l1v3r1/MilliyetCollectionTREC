<DOC>
<DOCNO> 333824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonyas14.html </URL>
<DATE> 2005/04/15/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Yılan ve akrep sokmasında doğru bilinen yanlışlar... 
</HEADLINE>
<TEXT>

     İbrahim ÖZÇEKİÇ KAYSERİ, DHA 

      HAVALARIN ısınmasıyla birlikte canlanan doğada sıkça görülmeye başlanan yılan ve akrep sokmalarına karşı halkın doğru bildiği yanlışların ölüme kadar götürebileceği belirtildi. 
     Erciyes Üniversitesi Tıp Fakültesi Acil Tıp Anabilim Dalı Öğretim Üyesi Yrd. Doç. Dr. İbrahim İkizceli, özellikle yılan ve akrep sokmalarında, sokulan bölgenin kesilip kanın emildiğini hatırlatarak bunun son derece yanlış olduğunu söyledi. Yrd. Doç. Dr. İkizceli, emme işlemini yapan kişinin ölümle burun buruna gelebileceği uyarısında bulunarak şöyle dedi 
     "Sokulan bölgenin kesilip emilmesi, yaralıya fayda sağlamadığı gibi bu işlemi yapan kişinin hayatını tehlikeye sokar. Zehir, sokulan kişinin dokusu arasında kalıyor, kana geçmiyor. Bu nedenle kanın emilmesi fayda sağlamıyor. Aksine, emilen bölgeden ağız yoluyla alınan zehir, dil altından doğrudan kalbe gidiyor ve dolaşımı etkiliyor. Çok hızlı anafilaktik reaksiyon gelişebilir. Bu da ani ölümlere neden olabilir.'' Filmlerde yılan ve akrep sokmasında kan emilmesi yönteminin gösterildiğini ve bu durumun bir kahramanlıkmış gibi halka yansıtıldığını ifade eden Yrd. Doç. Dr. İkizceli, halkın bundan olumsuz etkilendiğine dikkat çekti. Yrd. Doç. Dr. İkizceli, olası yılan ve akrep sokmalarında hemen buz tedavisi uygulanmasını ve en kısa zamanda sağlık kuruluşuna başvurulmasını önerdi. 
     
</TEXT>
</DOC>
