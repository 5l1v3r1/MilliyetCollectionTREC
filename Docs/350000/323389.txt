<DOC>
<DOCNO> 323389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sondun07.html </URL>
<DATE> 2005/03/13/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Prof. McCarthy Ermenilere karşı Türkiye doğru adımı attı 
</HEADLINE>
<TEXT>

     İhsan DÖRTKARDEŞ DHA 

      AMERİKA'nın Kentucky eyaletindeki Louisville Üniversitesi'nde Tarih Profesörü olan Justin McCarthy, Ermeni iddialarına karşı Türkiye'de iktidar ve muhalefetin ortaklaşa başlattığı girişimi, çeşitli açılardan çok önemli gördüğünü söyledi. Prof. Dr. McCarthy, Ermeni iddialarının incelemeye açılmasından bilim adamları, tarihçiler, dünya kamuoyu ve Türk milletinin büyük yararlar elde edeceğine inandığını kaydetti 
     Prof. Dr. Justin McCarhy, Amerika'nın Sesi Radyosu'nun sorularını yanıtlarken, politikacıların nadiren anlaştıklarını ve her konuyu farklı açılardan gördüğünü anlatırken, "Türkiye'de iktidar ime CHP'nin bu konu etrafında birleşmesi çok sevindirici bir gelişmedir. Ermeni iddiaları sorunu, sadece politik açıdan şu veya bu partiyi bağlayan bir konu olmayıp, Türkler'e mal edilen bir konudur. Bu konuyu, tüm Türkler'in konuşması, araştırması ve bilmesi gerekir. Azınlık ve çoğunluk partilerin bu konuda birleşmesi büyük önem taşıyor'' dedi. 
     
     TÜRKİYE, KORKACAK BİR ŞEYİ OLMADIĞINI GÖSTERDİ' 
     Tüm dünyanın, AKP ile CHP'nin yaptığı işin önemini anlayacağını kaydeden Prof.Dr. McCarthy, bir bilim adamı olarak da, bunun önemini gördüklerini anlatırken, bu gelişmeyi önemli görme nedenlerini şöyle açıkladı 
     "Türkiye'nin korkacak hiçbir şeyi olmadığını dünyaya göstermesi gerekiyordu. Türkler'in dünyaya, arşivlerinin açık olduğunu duyurması, her şeyi incelemeye hazır ve bu konunun tüm yanlarını anlamak istediğini göstermesi gerekiyordu. Atılan bu adım Türkiye'ye hizmet eder, yarar sağlar. Dünya da Türkiye'nin korkacak hiç bir şeyi olmadığını anlar.'' Prof. McCarthy, tarihçilerin bu yola gidilmesini çok uzun zamandır istediğini, Türkiye'de de bunu isteyen çok sayıda insan bulunduğunu vurgularken, şöyle devam etti 
     "Özellikle Türk Tarih Kurumu, iki taraf arasında görüşmeler yapılması için çok çalışıyor. Fakat bu girişimler, Ermeniler'in engeller koyması yüzünden çok fazla ileriye gidemedi. İki partinin şimdi bir araya gelerek bu girişimi başlatması, Avrupa'daki Ermeniler'in, Avrupa Parlamentosu ve siyasetçileri üzerinde, Türkiye'ye bir Ermeni katliamı olduğunu kabul ettirmeleri yönünde çok yoğun baskı uygulamasından kaynaklanıyor. Bu Ermeniler Türkiye'nin ancak Ermeni katliamını kabul etmesi halinde Avrupa Birliği'ne üye olabileceğini, parlamenterlerine kabul ettirdi. Bu girişimin Ermeniler'i memnun edeceğini söyleyebilmeyi çok isterdim. Ancak, son yaşadıklarımız bu insanların konuyu tartışmak istemediğini gösterdi. Onlar tüm dünyanın, tarihte bir Ermeni katliamı olduğuna inanmasını istiyor. Onlar bilim adamlarının oturup konuyu incelemesini reddediyor ve dünyanın, Türk Hükümeti'ni, konunun araştırılmasına karşıymış gibi görmesini istiyor. Bu bakımdan, oturup konuşmayı istemiyor ve Tarih bizim için çok acı' diyorlar. Fakat bilim adamları olarak bizim bunları incelememiz gerekiyor. Kimin haklı veya haksız olduğu bilim adamları için önemli değil, meselelerin açıklığa kavuşması önemlidir. Ermenilerin bu öneriyi kabul etmelerini beklemiyorum, ama Türkiye doğru olanı yaptı.'' 
     
     FRANSIZ ARŞİVLERİNİ GÖRMEK ZOR 
     Prof. McCarthy, Türkiye'nin kararı ardından bilim dünyasından, bilim adamlarının oturup konuyu ele almaları için baskı geleceğini, birçok Ermeni bilim adamının da bu çalışmayı yapmak isteyeceğini anlatırken, "Bilim adamları olarak, onlar, araştırma yapıp doğru sonuçlara ulaşmaya inanırlar. Fakat bu aynı zamanda siyasi bir problem. Ermeni bilim adamları Ermeni toplumlarının bir parçası ve bu çalışmayı yapmak, Türklerle birlikte oturup bu konuları konuşmak, onlar için siyasi güçlükler taşıyor. Bu bakımdan engeller, bilimsel değil siyasi'' dedi. 
     Prof. McCarthy, diğer ülkelerin de araştırmalara katılımının beklenebileceğini, İngiltere, Almanya ve Amerikan arşivlerinin oldukça açık olduğunu belirtirken, Rus ve Fransız arşivlerinin de çok zengin olduğunu, fakat Fransa'nın Ermeni konusundaki arşivler hakkında kısıtlayıcı yasaları nedeniyle bu ülke arşivlerini görmenin serbest ve kolay olmadığını hatırlattı. 
     Amerikalı Tarih Profesörü Justin McCarthy, Amerika'da yaşayan Ermenilerin bu konudaki tutumunun ne olabileceği sorusuna şu yanıtı verdi 
     "Bazı Amerikalı politikacıların, herhangi bir Ermeni konusunda Türkler'le işbirliği yapması, kendileri için problem yaratır. Bunların çoğu kamuoyu önünde açıkça Ermeni soykırımı olduğunu söyledi. Şimdi bu söyledikleri konusunda şüphe yaratacak bir şey yapmak, kendileri için hiç kolay olmaz. Fakat pek çok diğer Amerikalı politikacı bu konunun tartışmaya açılmasını isteyecektir. Onlar için de hareket noktası, Türkiye'nin çok önemli bir ülke olması ve bu konuda ne gerekiyorsa onun yapılmasıdır. Bu grup için Ermeni konusunda yalan söylemek yerine, konunun enine boyuna tartışılması büyük önem taşıyor. Ayrıca Amerika'daki bazı bilimsel kuruluşlar da konunun tartışmaya açılmasını ister. Örneğin National Endowment for Humanities adlı kuruluşun bu konuda yardımcı olmasını isteriz. Buna ek olarak Amerikan arşivleri açık ve bunlara dayanarak araştırma yapmak da serbesttir. Fakat ne yazık ki, 1'inci Dünya Savaşı sırasında olanlar hakkında Amerikan arşivlerinde fazla materyal yok. Türk arşivleri açık. Buradaki sorun, milyonlarca belgenin dağınık olmasından ve bunları okumak için Osmanlı Türkçesi bilme gereği ve el yazısı okumanın zorluğundan kaynaklanıyor.'' 
     
</TEXT>
</DOC>
