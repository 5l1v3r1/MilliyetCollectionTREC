<DOC>
<DOCNO> 307570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur07.html </URL>
<DATE> 2005/01/18/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
500 adli ve idare hakim adayı alınacak 
</HEADLINE>
<TEXT>

     Adalet Bakanlığı, yazılı ve mülakat sınavları ile 350 adli yargı ve 150 idari yargı hakim adayı alacak. 
     Alınan bilgiye göre, adli yargı hakim adaylığı başvuruları 7 Şubat Pazartesi günü başlayacak, 4 Mart Cuma günü mesai saati bitiminde sona erecek. İdari yargı hakim adaylığı başvuruları 24 Ocak-11 Şubat tarihleri arasında yapılacak. 
     Adli yargı hakim adaylığı yazılı sınavı, 24 Nisan Pazar günü, idari yargı hakim adaylığı yazılı sınavı, 20 Mart Pazar günü Ankara'da yapılacak. Sınavlar, Yükseköğretim Kurulu Öğrenci Seçme ve Yerleştirme Merkezi ÖSYM tarafından yapılacak. 
     Genel değerlendirme sonunda ağırlık standart puanı 70 ve daha yüksek olan adaylar sınavların bu bölümünde başarılı sayılarak mülakata çağrılacak. 
     Başvuruda bulunacakların Türk vatandaşı olmaları, 31 Ocak 2005 tarihi itibarıyla lisans ve lisans üstü öğrenimini yapmış olanlar için 30 yaşını, doktora öğrenimini tamamlamış olanlar için 35 yaşını bitirmemiş olmaları, kamu haklarından yasaklı olmamaları, yabancı ile evli olmamaları, hakimlik ve savcılık görevlerini sürekli olarak yurdun her yerinde yapmasına engel olabilecek vücut veya akıl hastalığı veya sakatlığı, alışılmışın dışında çevrenin yadırgayacağı şekilde konuşma ve organlarının hareketini kontrol zorluğu çekmek gibi özürlü durumları bulunmamaları, hakimlik ve savcılık mesleğine yakışmayacak tutum ve davranışta bulunmamış olmaları da gerekiyor. 
     Doktora yapanlar yazılı sınavdan muaf olacak, sadece mülakata tabi tutulacaklar. 
     Sınava girmek isteyenlerin, istenen belgelerle son başvuru tarihine kadar Adalet Bakanlığı Personel Genel Müdürlüğü Hakim Adaylığı Bürosu'na başvurmaları istendi. 
     
</TEXT>
</DOC>
