<DOC>
<DOCNO> 324419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko50.html </URL>
<DATE> 2005/03/17/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Yavuz Canevi Türkiye'nin yakaladığı ivme köpük büyümesi değil 
</HEADLINE>
<TEXT>

     Türk Ekonomi Bankası TEB Yönetim Kurulu Başkanı Yavuz Canevi, Türkiye ekonomisinde bir ivme yakalandığını belirterek, ''Bu köpük büyümesi değil, sürdürülebilir büyümedir'' dedi. 
     Canevi, Avrupa Yatırım Bankası tarafından düzenlenen ''Türkiye'de Yatırım Yapmak'' konulu konferansta yaptığı konuşmada, ekonomideki gelişmelerden bahsederken, hükümetin reformlara devam ettiğine, enflasyonun tek haneli rakamlara düştüğüne, yüksek büyüme oranlarına ulaşıldığına, güçlü TL'ye rağmen ihracatta patlama yaşandığına dikkati çekti. 
     ''Türkiye ekonomisi bir ivme yakaladı, bu köpük büyümesi değil, sürdürülebilir büyümedir'' diyen Canevi, çok sıkı mali ve para politikası uygulaması, disiplinli bütçe politikası olması nedeniyle bu büyümenin yakalandığını kaydetti. 
     Canevi, iki önemli çıpa olan IMF ile 3 yıllık stand-by programının ve AB perspektifinin yerli ve yabancı yatırımcılarda güveni artıracağını kaydetti. 
     Ekonomide bardağın boş tarafından bahsederken, borç büyüklüğünün ve reel faiz oranlarının yüksek olduğunu dile getiren Canevi, Türkiye'nin yerli ve yabancı portföy yatırımına ihtiyacı olduğunu belirtti. 
     Canevi, ''AB'ye uyum en sıcak parayı bile içeride tutabilir. Uyum önemli, risk primi azalacak, sermaye kaçışı duracak, yabancı sermaye artacak. Uyum mucize yaratabilir'' diye konuştu. 
     
     ''YABANCILARIN ORTAKLIK KURMASI İYİYE ALAMET'' 
     Bankacılık sektörünün artan istikrar ve ekonomik büyümeden yararlanacağını, sektörde yabancıların payının artacağını vurgulayan Canevi, bankacıların en güzel kokuyu aldığını ifade ederek, ''Yabancı bankalar etrafta dolaşıyor ve Türkiye'de ortaklık kuruyorsa, bunlar önümüzdeki 30 yılı planlıyorlardır, bu iyiye alamet'' dedi. 
     3 Ekim'de AB ile müzakerelerin başlayacağını anımsatan Canevi, ''Avrupa'dan uzaklaşmak Türkiye'nin başına gelebilecek en kötü şey olacaktır'' dedi. 
     Yavuz Canevi, iyi bir hükümetin olmasının da bundan sonrası için bir fırsat olduğunu kaydetti. 
     
     YABANCI SERMAYE 
     Yabancı Sermaye Derneği YASED Genel Başkanı Şaban Erdikler de, ekonomiyle ilgili değerlendirmelerine geçmeden önce, ''Bardak tam dolu değil, bardağın boş tarafını göstermeye çalışacağım'' diye konuştu. 
     2008 yılına kadar Türkiye'nin makroekonomik koşullar açısından AB'nin şartlarını yerine getireceğine inanıldığını belirten Erdikler, ekonominin itici güçlerinden, yabancı yatırım konusunda Türkiye'deki performansın çok başarılı olmadığını söyledi. 
     Türkiye'nin yabancı sermaye performansı açısından 140 ülke arasında 110. sırada bulunduğuna, 50 yıl içerisinde 20 milyar dolar civarında yabancı yatırım çektiğine işaret eden Erdikler, ''Bu ülkeye bu veriler yakışmıyor. Hep böyle kalmayacak ama kaybettiğimiz her gün ekonomik büyümeyi olumsuz etkiliyor'' dedi. 
     Şaban Erdikler, Türkiye'nin önümüzdeki 3 yılda 15 milyar dolarlık yabancı sermaye girişi hedefinin tutturabileceğini ifade ederek, ''Ancak bu gerçekleştirilse bile Türkiye için çok önemli bir başarı değil. Türkiye'nin kendisini yılda 10 milyar doların üzerine hazırlaması lazım'' dedi. 
     Türkiye'nin yabancı sermaye stratejisi olması gerektiğini vurgulayan Erdikler, 29 Nisan'da İstanbul'da yapılacak Yatırımcı Danışma Konseyi'nin ikinci toplantısının önemli bir fırsat olduğunu belirtti. 
     Avrupa Yatırım Bankası Kredi Operasyonları Genel Direktörü Terence Brown da konuşmasında, Türkiye'nin AB üyeliğine doğru sağlam adımlar attığını kaydetti. 
     Avrupa Yatırım Bankası'nın AB'ye katılım sürecindeki ülkelere sağladıkları kredi desteklerinden bahseden Brown, ''Orta ve Doğu Avrupa ülkelerinde 30 milyar Avro'nun üzerinde destek gerçekleştirdik. Belli bir ivme kazanılınca yatırımlar da kendiliğinden geliyor'' dedi. 
     Brown, Türkiye'nin kalkınmasına destek olmak istediklerini ifade ederek, ''Bu ivmeye biz de birşeyler katmaya çalışacağız. Bu sürece destek olmaktan memnun olacağız'' dedi. 
     
</TEXT>
</DOC>
