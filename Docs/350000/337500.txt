<DOC>
<DOCNO> 337500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sontur27.html </URL>
<DATE> 2005/04/27/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
"Son 20 ayda maden ocaklarındaki kazalarda 57 kişi öldü" 
</HEADLINE>
<TEXT>

     Maden Mühendisleri Odası Başkanı Mehmet Torun, son 20 ayda maden ocaklarında meydana gelen kazalarda 57 çalışanın hayatını kaybettiğini, son dönemdeki iş kazalarının özelleştirme kapsamındaki işletmelerde olduğunu söyledi. 
     Torun, düzenlediği basın toplantısında, Kütahya'nın Gediz ilçesine bağlı Gökler Beldesi'nde Kömür İşletmeleri A.Ş'ye KİAŞ ait kömür ocağında 21 Nisan'da meydana gelen kazada, biri maden mühendisi olmak üzere 18 çalışanın hayatını kaybettiğini anımsattı. 
     Kazadan sonra oda yöneticileri tarafından yerinde inceleme yapıldığını ifade eden Torun, kazanın grizu patlaması sonucu olduğunun anlaşıldığını ancak kesin sonucun ocak içindeki incelemeyle belirleneceğini kaydetti. 
     Ocak projesinin Enerji ve Tabii Kaynaklar Bakanlığı'na verilenden farklı olduğu, mühendis ve işçilerin de düşük ücretle çalıştırıldığının tespit edildiğini, ancak yeterli denetim yapılmadığını anlatan Torun, madencilik sektöründe benzeri iş kazaların son zamanlarda arttığını, son 20 ayda sadece Aşkale, Ermenek, Küre, İskilip ve Gediz'de meydana gelen kazalarda 57 çalışan yaşamını yitirdiğini söyledi. 
     Mehmet Torun, gazetecilerin sorusu üzerine, hazırlık aşamasında olan maden ocağında üretim yapılmasının sakıncalı olduğunu, söz konusu maden ocağında havalandırmanın yetersiz kaldığını ifade etti. ''Bir eksiklik olduğu kesin'' diyen Torun, şunları kaydetti 
     ''Bu sistemsel bir sorun diye düşünüyoruz. Özelleştirmeyle birlikte devredilen işletmelerde yeterli yatırımlar yapılmamakta ve uzun vadeli çalışmalarda bu türlü sıkıntılar yaşanmaktadır. Asıl sorun sistem sorunu diye düşünüyoruz. Çünkü KİAŞ'a bağlı bu işletme, Özelleştirme İdaresi'ne devredilen bir işletme. Bunun gibi, daha önce Ermenek, Küre ve Çorum'daki kazalara baktığımızda hepsi Özelleştirme İdaresi'ne devredilen kurumlar. Bu nedenle 'zaten satılacak, dolayısıyla devletin yatırım yapmasına gerek yok' denilen işletmeler.'' 
     
</TEXT>
</DOC>
