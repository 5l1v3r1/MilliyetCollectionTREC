<DOC>
<DOCNO> 332058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/siyaset/axsiy01.html </URL>
<DATE> 2005/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da yine tekme tokat dayak 
</HEADLINE>
<TEXT>


Linç girişimini protesto için basın açıklaması yapmak isteyen grup dövüldü. Geçen olaydaki gibi kimse gözaltına alınmadı 

TEKİN ATAY, ENİS YILDIRIM, BAHADIR ÖKTEM, GÖKTUĞ MERAL Trabzon DHA 


Bildiri dağıtırken linç edilme tehlikesi atlatan 5 gence saldıranlarla ilgili h l bir yasal işlem yapılmazken, olayı protesto için basın açıklaması yapmak isteyen 30 kişilik grup tekme - tokat dayak yedi. Trabzon Emniyet Müdürü Ramazan Akyürek, açıklamayı bir gün önceden haber aldıklarını belirterek, "Yanlış olacağını TAYAD'lılara anlattık ama ısrar ettiler" dedi. Olayın ardından gözaltına alınan olmadı. 
6 Nisan'da Trabzon'da bildiri dağıtan 5 gencin linç edilmek istenmesini protesto etmek için 30 kişilik TAYAD'lı grup Atatürk Alanı'nda basın açıklaması yapmak istedi. Bu sırada adının Ali Ulusal olduğu ileri sürülen bir Trabzonlu "Ne işiniz var burada" diyerek tepki gösterdi. Çevrede toplanan 50 - 60 kişi de TAYAD'lılara müdahale etti. İki grup arasında arbede çıkarken, sayıları giderek artan saldırganlar, TAYAD'lılara tekme tokat saldırdı. 
Kaçmaya başlayan TAYAD üyeleri, KESK ve İnsan Hakları Derneği İHD şubelerine sığındı. Binanın önünden ayrılmayan göstericiler, "Burası Trabzon, buradan çıkış yok", "Ya Allah bismillah Allahüekber", "Kahrolsun PKK" ve "Apo'nun p.çleri, yıldıramaz bizleri" sloganları attı. Yaralanan TAYAD'lılar ise, polis kontrolünde binaya sokulan sağlık ekipleri tarafından tedavi edildi. 
Galatasaray - Trabzonspor maçının başlamasıyla birlikte öfkeli kalabalık bölgeden ayrıldı. TAYAD'lılar ise binadan çıkarılarak polis minibüsüyle bölgeden uzaklaştırıldı. Olayların ardından ne TAYAD'lılardan ne de saldırganlardan gözaltına alınan oldu. 


</TEXT>
</DOC>
