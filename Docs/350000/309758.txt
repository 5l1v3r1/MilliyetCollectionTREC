<DOC>
<DOCNO> 309758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/siyaset/siy04.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarıgül'ün yardımcısı görevden uzaklaştırıldı 
</HEADLINE>
<TEXT>


Rüşvet karşılığı kaçak inşaatlara göz yummakla suçlanan Şişli Belediye Başkan Yardımcısı Osman Arslan'a, soruşturmanın selameti için görevden el çektirildi 

NEDİM ŞENER İstanbul 


CHP'de kurultay fırtınası eserken, genel başkanlığa aday olması beklenen Şişli Belediye Başkanı Mustafa Sarıgül'ün rüşvet almakla suçlanan yardımcısı Osman Arslan'a, Mülkiye müfettişinin yürüttüğü soruşturmanın "selameti için" görevden el çektirildi. 
Şişli Belediyesi'nde Sarıgül'ün Teknik Başkan Yardımcısı olarak görev yapan Arslan'ın görevden el çektirilmesi istemi, Şişli'de rüşvet karşılığı kaçak inşaatlara göz yumulduğu iddialarına ilişkin CHP'nin açıkladığı rapor nedeniyle derinleştirilen soruşturma kapsamında gerçekleşti. "Görevden el çektirilmesi" kararı, CHP'nin raporunda 250 bin dolar rüşvet almakla suçlanan Arslan'la birlikte Şişli Kaymakamlığı'na bildirildi. 

250 bin dolar 
Şişli Belediyesi ile kaçak inşaat yapanlar arasında arabuluculuk yaptığı iddia edilen Nurettin Tarkan Baykara, Mülkiye Müfettişi Rıdvan Aydın tarafından hazırlanan ve Şişli Bölgesi'nde rüşvet karşılığı kaçak inşaatlara göz yumulduğu iddialarına ilişkin soruşturma kapsamında ifade vermişti. Baykara, 22 Nisan 2004 tarihli ifadesinde Arslan'ı, Doğuş Grubu'na ait Maslak'taki bir arsa üzerinde yapılan inşattaki kaçak katlara "Yapı Kullanma İzin belgesi" karşılığı 250 bin dolar rüşvet almakla suçlamıştı. 



</TEXT>
</DOC>
