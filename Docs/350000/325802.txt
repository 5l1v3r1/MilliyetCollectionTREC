<DOC>
<DOCNO> 325802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/yazar/uras.html </URL>
<DATE> 2005/03/22/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Mankenlerin masraflarının yarısı 'devlet'ten 
</HEADLINE>
<TEXT>


Devletten parasal yardım alamadığı için Paris'teki, "Moda Haftası"na katılamayan Dilek Hanif Hanım isyan etmiş. "Moda dünyasında fon kavgası" başlığını taşıyan Nurbanu Güney'in haberine göre Dilek Hanif Hanım, "120 bin euro lazımdı" demiş. Turquality Projesi'nden herkese yardım yapıldığını, kendisinin desteklenmediğini söyleyen Dilek Hanif Hanım, "Dicle Kayek ve Atıl Kutoğlu gibi isimler destek aldı. Üstelik tamamı hazır giyim sektöründe faaliyet gösteriyor. Bense devlete hautecouture'ün ne anlama geldiğini anlatamadım" diye konuşmuş. 
Yurtdışında defileler oluyor. Mankenlerimiz yurtdışına götürülüyor. Ben de, "Bunların masrafları nereden çıkıyor, mankenlere kim para ödüyor " diye meraklanıyordum. Geçen aralık ayında giyimcilerimiz ve modacılarımız "Moskova çıkarması"na çok sayıda mankeni götürmüş, Devlet Bakanı Kürşad Tüzmen, "Ruslara 1.5 milyon dolar harcadık. İlk vuruşu burada yaptık." Milliyet, 19.12.2004, Ekonomi şeklinde bir açıklama yapmıştı. 

Turquality "marka" projesi 
Dilek Hanif Hanım'ın sözünü ettiği "Turquality Projesi"nin ne olduğunu araştırdım. Mankenlerimize ödenen paranın kaynağını öğrendim. Bilmeyenlere, duymayanlara arz edeyim. 
Belli standartları yakalamış, dünya markası olma yolundaki Türk markalarının, Türk moda tasarımcılarının, yurtdışında tanıtım, reklam ve pazarlama faaliyetlerini desteklemek amacıyla hazırlanan projeye "Turquality" adı verilmiş. On yılda 10 markamızı dünyaca ünlü hale getirmek için çalışılıyor. Bu projeyle ilgili harcamalar "Destekleme ve Fiyat İstikrar Fonu"ndan yapılıyor. İşin kaptanı ise Dış Ticaret Müsteşarlığı. 2004 yılında 3.5 milyon dolar harcanmış. 2005 yılında 7 milyon dolar, 2006 yılında 10 milyon dolar harcanması planlanmış. 
Bu işi düzenleyen 2003 3 sayılı Yurtdışında Markalaşmanın Teşvikine İlişkin Tebliğ'e göre bu imkanlardan yararlanacak 15 firma ve 4 modacı belirlenmiş. 

Dört modacı destekleniyor 
Fondan yararlanacak 15 firma ve markaları şunlar Altınyıldız, Bilsar, Çak, DSD, Eroğlu, Esas, Harmanlı, İpekyol, Mercek, Mithat, Orka, Pasha, Polo, Ramsey ve Sarar firmaları. Modacı ve tasarımcılar ise, Atıl Kutoğlu, Ayşe ve Ece Ege, Hüseyin Çağlayan. 
Bu firmaların, modacıların ve tasarımcıların, yurtdışında tanıtım, reklam ve pazarlama için yapacakları harcamaların yarısını devlet fondan karşılıyor. 
Moda tasarımcılarına defileleri için yılda 300 bin dolara kadar, kira harcamaları için 300 bin dolara kadar, kiraladıkları reyonlar için 200 bin dolara kadar, show room'lar için 200 bin dolara kadar fondan ödeme yapılıyor. Yılda 300 bin dolar prefinansman desteği, yurtdışında mağaza açarlarsa 500 bin dolara kadar kira desteği veriliyor. 



</TEXT>
</DOC>
