<DOC>
<DOCNO> 336914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/yazar/uras.html </URL>
<DATE> 2005/04/26/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kolacılar ucuz 'mısır şurubu' peşinde 
</HEADLINE>
<TEXT>


Üç büyük kolalı içecek üreticisi "Coca Cola, Pepsi Cola ve Cola Turka" içeceklerini tatlandırmak için pancar şekeri yerine "mısır şurubu" kullanmayı tercih ediyor. 
Çünkü mısır şurubu hem pancar şekerinden ton başına 250-300 dolar daha ucuz, hem de kolalı içecek üretiminde pancar şekeri yerine kullanımı daha uygun bir tatlandırıcı. 
Geliniz görünüz ki pancar üreticilerimizi korumak için kanunla mısır şurubu üretimine sınırlama getirildi. 
Çünkü Türkiye'de şekerde fazla kapasite var. Şekerin fazlasını ihraç edemiyoruz. Devlet şekerpancarı üreticisini ve de şeker fabrikalarını korumak için bir yanda pancar, öte yanda şeker üretimine kota koyuyor. Bunlara ek olarak da mısır şurubunun üretimini sınırlıyor. 
Mısır şurubu üretimini sınırlamanın bir başka nedeni de Türkiye'de yeterli mısır olmaması, mısır şurubu için mısır ithal etme zorunluluğunun doğması. 

Şeker fazla, satamıyoruz 
Türkiye'de pancar şekeri talebi tüketimi yılda 1.6 milyon ton. Devlet pancardan şeker üretimi için 2.1 milyon ton bir kota koydu. Üretimin tüketilemeyen 500 bin tonluk bölümünün zararına ihracına çalışılıyor. 
Çünkü pancar şekeri üretim maliyeti ton başına 650-700 dolar iken, şekerin tonu ancak 220-230 dolardan ihraç edilebiliyor. 2004 yılından depolarda satılamayan, ihraç edilemeyen 600 bin ton şeker var. 
Devlet pancar şekeri yanında mısırdan buna nişasta bazlı şeker adı veriliyor yılda 351 ton şeker mısır şurubu üretimine izin veriyor. 
Nişasta bazlı şekeri mısır şurubunu üreten 5 tesis var. 1 Cargill -Orhangazi kapasitesi 400 bin ton mısır 2 Amylum - Adana kapasitesi 250 bin ton mısır 3 Pendik Nişasta Pendik Kapasitesi 110 bin ton mısır 4 Tat - Adana Kapasitesi 70 bin ton mısır ve 5 Sunar - Adana Kapasitesi 55 bin ton mısır . Bu 5 tesisten biri Pendik Nişasta Sanayii Ülker Grubu'na ait. Ülker Grubu'nun yabancı ortağının hissesini Cargill satın aldığından, Ülker Grubu şimdi pendik Nişasta Sanayii tesisinde Cargill ile ortak. 

"Mısır şurubu" ucuz 
Ülker Grubu, Cola Turka'yı üretiyor. Cola Turka tek bir tesiste üretiliyor. Bu tesis Pendik Nişasta, Ülker Grubu'nun tesisi. 
2001 yılından bu yana yürürlükte olan 4634 sayılı Şeker Kanunu, şeker ve mısır şurubu üretimiyle ilgili kotaları getiren kanun. Bu kanunun 2 - J maddesi "şekeri girdi olarak kullanan işletmeleri kota dışında miktar kısıtlaması dışında tutuyor". 
Açık anlatımıyla, şeker ve mısır şurubu üreten tesislere sahip olanların ürettikleri ürünün kendi ihtiyaçları için kullandıkları bölümünü kanun kota sınırlaması dışında bırakıyor. 
Ülker Grubu, "nişasta sütünü", gene kendine ait Cola Turka tesisinde mısır şerbetine dönüştürerek Cola Turka'yı tatlandırıyor. Bu uygulama Şeker Kanunu'na uygun. Aynı imkandan Cola Cola ve Pepsi Cola da yararlanabilir. Ancak bunun için bu kola üreticilerinin de birer nişasta tesisi kurmaları gerekiyor. Birer tesis de yetmiyor. Çünkü diğer kola üreticileri, Cola Turka gibi tek tesiste üretim yapmıyor. Yurdun farklı bölgelerinde, farklı statülerde şişeleme tesisleri var. Her tesis için bir nişasta tesisi kurmak ise büyük yatırım gerektiriyor. Bu yapılabilse yürürlükteki kanuna göre kola tesisleri kota dışında kendi ihtiyaçları için mısır şurubu üretebilecekler. 
İşte bunun içindir ki Ülker Grubu, pancar şekeri üreticilerinin gazetelerde yayımlanan "Şeker Kanunu'nun kurum ve kurallarıyla aynen devamının uygun olacağı" şeklindeki ilanını destekledi. 



</TEXT>
</DOC>
