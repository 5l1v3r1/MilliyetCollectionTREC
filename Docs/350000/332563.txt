<DOC>
<DOCNO> 332563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko59.html </URL>
<DATE> 2005/04/12/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
MB Kiralardaki atalet, hizmet fiyatları enflasyonunu yükseltti 
</HEADLINE>
<TEXT>

     Merkez Bankası raporunda, 2004 yılında kiralardaki atalet işlemezlik nedeniyle, hizmet grubu fiyatlarındaki enflasyonun, mal grubu fiyatlarındaki artışın üzerinde gerçekleştiği bildirildi. 
     Raporda, ''Bu eğilimin 2005 yılında da devam etme olasılığı, bu yıla ilişkin enflasyon hedefi açısından bir risk grubu oluşturmaktadır'' denildi. 
     Bu arada büyüme dahil makro ekonomik göstergelerdeki iyileşmenin, gelecekle ilgili beklentileri olumlu yönde etkilemekle birlikte, ekonomide yapısal düzeydeki bazı risklerin varlığının devam ettiği vurgulandı. 
     Merkez Bankası Genel Kurulu'nda dağıtılan ''2004 Yılı Raporu''nda, iç ekonomideki gelişmelere değinilirken, 2004 Aralık ayında faizlerin geldiği noktanın yüzde 23.1 olduğu hatırlatıldı. 
     Reel faizlerin yüksek düzeyini korumaya devam etmesinin faiz dışı fazla hedefine ulaşılmasına engel olmadığı ifade edilen raporda, ''ancak yüksek reel faizler, uygulanmakta olan ekonomik program için tehdit olmaya devam etmektedir'' yorumu yapıldı. 
     Raporda, yılın son çeyreğinde ekonomide gözlenen yavaşlamaya rağmen, IMF ile yeni programın yapılması, AB üyelik müzakereleri gibi nedenlerin, makro ekonomik istikrarın devam edeceği beklentisini güçlendirdiğine yer verildi. Raporun, ''Türkiye Ekonomisi'ndeki Gelişmeler'' başlıklı bölümünde, uzun yıllar süren yüksek enflasyonun ardından, 2001 yılında uygulamaya konulan ekonomik programın, enflasyonun düşürülmesinde başarılı olduğu, 2004 yılı sonunda Tüketici Fiyatları enflasyonunun yüzde 10'un altına gerilediği ifade edildi. 
     Gayri Safi Milli Hasıla'nın GSMH son yıllar ortalamasının üzerinde büyüme gerçekleştirdiğine işaret edilen raporda, ''Makro ekonomik göstergelerdeki bu iyileşme, gelecekle ilgili beklentileri olumlu yönde etkilemekle birlikte, ekonomide yapısal düzeydeki bazı risklerin varlığı devam etmektedir'' denildi. 
     
     MAAŞLARDA SINIRLI ARTIŞLAR YAPILDI 
     2004 yılı hedeflerine ulaşmak için maliye, para ve gelirler politikalarının etkin olarak kullanıldığı, bu çerçevede, mali ve parasal disiplinin önemli ölçüde sağlandığı ve imalat sanayinde reel ücretlerdeki artışın verimlilik artışlarının gerisinde kaldığı ve kamu kesimi çalışanlarının reel ücretlerinde düşüş olduğu ve maaşlarında sınırlı artışlar yapıldığı anlatılan raporda, şu yorumlar yapıldı 
     ''Temel hedefi fiyat istikrarını sağlamak olan Merkez Bankası, dalgalı kur rejimi çerçevesinde geçen yıl, gelecek dönem enflasyonuna odaklanan bir para politikası izledi. Bu hedefe ulaşmak için kısa vadeli faiz oranlarını, temel politika aracı olarak kullandı. 
     Merkez Bankası, 2004 yılında 'Örtük Enflasyon Hedeflemesi' politikası çerçevesinde, para politikalarını oluşturdu. Bu amaçla, banka kısa vadeli faiz oranlarını politika aracı olarak kullandı. Kamu kesimi fiyat ayarlamaları, memur maaşları, vergilerdeki değişim, buna göre yapıldı. Bu politikaların yanı sıra Türk Lirası'nda gözlenen değerlenme ithal girdi fiyatlarını düşürdü ve enflasyon hedefine ulaşmada katkı sağlandı. 
     Bütün politikalara rağmen, geçen yıl kiralardaki atalet nedeniyle, hizmet grubu fiyatları enflasyonu, mal grubu fiyatları enflasyonu üzerinde gerçekleşti. Bu eğilimin 2005 yılında da devam etme olasılığı, bu yıla ilişkin enflasyon hedefi açısından bir risk grubu oluşturmaktadır.'' 
     
     ''ENFLASYONDAKİ ATALET, BÜYÜK ÖLÇÜDE KALKTI'' 
     Petrol ve tarım fiyatlarındaki artışın, özellikle Toptan Eşya Fiyatları enflasyonundaki düşüşü yavaşlattığı, ancak bu durumun tüketici enflasyon hedefine ulaşmayı engelleyemedi vurgulanan raporda, daha sonra şöyle denildi 
     ''Enflasyonda yaşanan düşüşe paralel Merkez Bankası, vadeli faiz oranlarını, enflasyonist baskılara neden olabilecek, iç ve dış talepteki gelişmeleri ve maliyetlerle ilgili riskleri dikkate alarak belirledi ve yıl boyunca 4 defa faiz indirimine gitti. 2004 yılı Aralık ayında faizler yüzde 23.1 oldu. Bu arada GSMH'nin yüzde 6.5 oranındaki faiz dışı fazla gelişme hedefinin gerçekleşmesi beklenirken, Reel faizlerin yüksek düzeyini korumaya devam etmesi, faiz dışı fazla hedefine ulaşılmasına engel olmadı. Ancak, yüksek reel faizler uygulanmakta olan ekonomik program için bir tehdit olmaya devam etmektedir. nitekim, yüksek reel faizler, enflasyon hedefini ve sürdürülebilir bir büyümeyi olumsuz yönde etkileyen kamu borç stokunun küçültülmesini zorlaştırmaktadır. 
     Yaşanan ekonomik krizden sonra uygulanmaya başlanan ekonomik programın öngördüğü politikaların kararlılıkla sürdürülmesi sonucunda, tüketici ve yatırımcı güveni aratmıştır. Buna bağlı enflasyondaki atalet, önemli ölçüde ortadan kalmış ve yüksek büyüme eğilimi yakalanmıştır.'' 
     
     İÇ TALEP SINIRLANDIRILDI 
     Raporda, ekonomik büyümeye ilişkin yapılan irdelemede, 2004 yılının üçüncü 3 aylık döneminde, ''kamu bankalarının tüketici kredilerinde sınırlamaya gitmesi, hükümetin kaynak kullanımı Destekleme Fonu KKDF artırımında bulunması, otomobil alımlarında uygulanan hurda indiriminin yarıya indirilmesi'' gibi iç talebi sınırlandırıcı önlemlerin yanı sıra uluslararası piyasalarda yükselen ham petrol fiyatlarının getirdiği belirsizliklerin, tüketim talebini olumsuz etkilediği, kredi kullanımının yavaşladığı da anlatıldı. 
     Bu gelişmelere ek olarak, Kasım ayındaki Özel Tüketim Vergisi ÖTV artışının da etkisiyle, artış hızı gerileyen yurtiçi otomobil satışları ve son döneme ilişkin sanayi üretimi gelişmeleri, tüketim talebindeki yavaşlamanın yılın son 3 aylık döneminde de devam ettiğini göstermekte olduğu belirtildi. 
     Ekonomide gözlenen yavaşlamaya rağmen, IMF ile yeni bir Stand -by anlaşmasının imzalanacak olması, önümüzdeki yılda da makroekonomik istikrarın devam edeceğine dair beklentileri güçlendirmekte olduğu kaydedilen raporda, şu değerlendirmeler yer aldı 
     
     İSTİHDAM ARTIŞI SINIRLI KALDI 
     ''2004 yılında ihracat, geçen yılın aynı dönemine göre yüzde 32.8 gibi yüksek oranda artış göstermiş ve sanayi üretimi artışına önemli ölçüde katkıda bulunmuştur. Verimlilik artışının reel ücretlerdeki artışın üzerinde kalması sonucunda, reel birim ücretleri gerilemeye devam etmiştir. Ekonominin yüksek oranda büyümesine karşın, istihdamdaki artış sınırlı düzeyde kalmıştır. DİE Hane Halkı İşgücü Anketi sonuçlarına göre, 2004 yılının dördüncü 3 aylık dönemi itibariyle toplam istihdamın önceki yılın aynı dönemine göre yüzde 5.1 oranında arttığını göstermektedir. İstihdamdaki artış, özel sektörde düzenli bir işte çalışanların artmasından kaynaklanmıştır. İstihdamdaki sınırlı artışla birlikte, işgücü arzındaki artıştan dolayı işsizlik oranında bir artış olmuştur.'' 
     
</TEXT>
</DOC>
