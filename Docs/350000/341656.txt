<DOC>
<DOCNO> 341656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sontur48.html </URL>
<DATE> 2005/05/11/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
"Özel okulların ücretlerine ortalama 12-13, en fazla 15 zam olacak" 
</HEADLINE>
<TEXT>

     Türkiye Özel Okullar Birliği Derneği Başkanı Rüstem Eyüboğlu, "Özel okulların ücretlerine yapacakları zam oranı ortalama yüzde 12-13, en fazla yüzde 15 olacaktır" dedi. 
     Eyüboğlu, AA muhabirine yaptığı açıklamada, özel okulların birer birer önümüzdeki eğitim yılı için uygulayacakları ücretleri açıklamaya başladıklarını hatırlatarak, şu ana kadar 4 özel okulun yeni ücretini açıkladığını ve bu okulların ücretlerindeki artış ortalamasının yüzde 12-13 civarında olduğunu bildirdi. 
     Özel okulların tamamına yakınının gelecek hafta içinde fiyatlarını açıklamalarını beklediklerini, ancak bu ayın sonuna kadar süreleri olduğunu dile getiren Eyüboğlu, şunları kaydetti 
     "Özel okullar olarak ücret belirlerken enflasyon oranına bakarız. 
     Enflasyon oranı yüzde 9.27. Özel okulların ücretlerine yapacakları zam oranı ortalama yüzde 12-13, en fazla yüzde 15 olacaktır. 
     Ben sıfır zam yapan okula plaket vereceğimi söyledim ama bu mümkün değil. Çünkü okullar da kendi personeline zam yapıyor." 
     
</TEXT>
</DOC>
