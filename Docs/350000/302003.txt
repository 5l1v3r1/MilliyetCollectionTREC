<DOC>
<DOCNO> 302003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sontur42.html </URL>
<DATE> 2004/12/29/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Musul'daki saldırıdan yaralı kurtulan güvenlik görevlisi evine döndü... 
</HEADLINE>
<TEXT>

     Musul'da, Türk güvenlik görevlilerine yönelik saldırıda yaralanan, Musul'daki tedavisinin ardından Türkiye'de GATA'ya sevk edilen polis memuru Sadettin Keçe, Kahramanmaraş'ın Göksun İlçesi'nde ailesiyle buluştu. 
     Keçe, hayatta kaldığı için mutlu olmasına karşın, 5 arkadaşının şehit olmasına çok üzüldüğünü ifade etti. 
     Sadettin Keçe, daha önce Bağdat'taki elçiliğe düzenlenen saldırı ile birkaç ay önce meydana gelen bir patlamadan yara almadan kurtulduğunu söyledi. 
     Sadettin Keçe'nin 3 aylık sağlık raporunun ardından Brüksel'deki büyükelçilikte görev yapacağı öğrenildi. 
     Kahramanmaraş Emniyet Müdür Yardımcısı Ertuğrul Namal ve şube müdürleri ile polis memurları, Sadettin Keçe'yi evinde ziyaret ettiler. Namal, ziyaret sırasında Keçe'ye üzerinde polis amblemi ve Türk bayrağı olan flama hediye etti. 
     
</TEXT>
</DOC>
