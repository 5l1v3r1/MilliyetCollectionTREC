<DOC>
<DOCNO> 333021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonspo24.html </URL>
<DATE> 2005/04/13/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Gürsoy Taraftar çok yanlış yaptı... 
</HEADLINE>
<TEXT>

     Galatasaray Kulübü İkinci Başkanı Ergun Gürsoy'un, Trabzonspor karşılaşması sonrası taraftarın öfkesine tepkisi sürüyor. 
     Avrupa Taraftar Kartı Projesi kapsamında Belçika'nın Brüksel kentinde yapılacak bir geceye katılmak üzere bu kente giden Ergun Gürsoy, Atatürk Havalimanı'nda yaptığı açıklamada, taraftar tepkisiyle ilgili olarak, şunları söyledi 
     ''Aslında böyle bir şeyin olmaması lazım. Türkiye'de bir maç kaybetmekle bütün dengelerin bozulması çok yanlış bir şey. Böyle şeyler yeni olmaya başladı. Ne oluyor bilmiyorum. Taraftar gayet yanlış yaptı. Üstelik de bunu haklı gören köşe yazarları da çıktı. Benim ifadelerimin yanlış olduğunu söyleyen biri, maç başlamadan rakip seyirciye küfür eden, sonra kendi takımına, başkanına, yöneticisine ağıza alınmayacak laflar söyleyen taraftarı müdafaa ediyor. Bunlar adam falan değil, bunlar provokatör. Kargaşadan yana olan insanlar. Çok üzüldüm ve tepkimi de bu şekilde gösteriyorum.'' 

     
</TEXT>
</DOC>
