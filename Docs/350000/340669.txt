<DOC>
<DOCNO> 340669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/soneko06.html </URL>
<DATE> 2005/05/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Mazot ve gübre indirimi için 807 milyon YTL aranıyor... 
</HEADLINE>
<TEXT>

     Tarım ve Köyişleri Bakanlığı, gübrede KDV indirimi için 175 milyon, mazotta ÖTV indirimi için de 632 milyon YTL olmak üzere toplam 807 milyon YTL kaynak arıyor. 
     AA muhabirinin Tarım ve Köyişleri Bakanlığı’ndan edindiği bilgiye göre, 2005 yılı bütçesinde tarımsal desteklemeler için 3 milyar 462 milyon YTL kaynağın ayrıldığı Tarım ve Köyişleri Bakanlığı, mazot ve gübrede destekleme yapılması konusunda çalışmalarını sürdürüyor. 
     Başbakan Recep Tayyip Erdoğan’ın 18 Ocak 2005’te yaptığı açıklamada maliyetlerin artmasında önemli rol oynayan mazot ve gübrede çiftçiye destek yapılacağını müjdelemesinin ardından çalışmalarını hızlandıran bakanlık, kimyevi gübrede KDV indirimi için 175 milyon YTL, tarımda kullanılan mazotta ÖTV indirimi için 632 milyon YTL olmak üzere toplam 807 milyon YTL kaynak arıyor. 
     
     "ÜRÜN FİYATININ DÜŞMESİ ÇİFTÇİYİ OLUMSUZ ETKİLİYOR" 
     Karaman Ziraat Odası Başkanı Ercüment Yılmaz, maliyetlerin giderek arttığını, ürün fiyatlarının ise tam tersine düştüğünü söyledi. 
     Sadece 2004 yılında mazotun yüzde 32, gübrenin ise yüzde 48’lere varan oranlarda artmasına karşın ürün fiyatının düşmesinin çiftçiyi olumsuz etkilediğini vurgulayan Yılmaz, şunları kaydetti 
     "2005 yılının 5 aylık dönemi de hesaba katıldığında 2004 yılı ile birlikte mazotta artış yüzde 40’ı geçti. Gübrede de aynı oranlarda artış var. Ürünümüz ise bu artış karşısında değer kaybetti. Bazı AB ülkelerinde mazotun fiyatı 60 YKr’den satılırken Türkiye’deki rakam bunun 3 katından fazla. Ucuza mazot kullanan çiftçi bir de hükümetleri tarafından destekleniyor. Biz de rekabet edebilmek için AB seviyesinde destek istiyoruz. Biz tarla ya da DGD parası istemiyoruz. Ürünümüze destek verilsin, buğdayımız, pancarımız, elmamız desteklensin istiyoruz." Yılmaz, artık çiftçinin dayanacak gücünün kalmadığını ileri sürerek, "18 Ocak’ta Başbakan Erdoğan söz vermişti. Mazot ve gübrede indirim sözünün üzerinden 5 ay geçti. Çiftçinin tarlada olduğu bu dönemlerde indirim yapılmalı. Artık, çiftçinin sesine kulak verilmeli. 
     Çiftçi, aranan 807 milyon YTL’lik kaynağın bir an önce bulunmasını bekliyor" dedi. 
     
</TEXT>
</DOC>
