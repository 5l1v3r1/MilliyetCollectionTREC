<DOC>
<DOCNO> 328646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur09.html </URL>
<DATE> 2005/03/30/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
KKTC'de Çetinkaya Spor Kulübü Başkanı'nın aracı bombalandı 
</HEADLINE>
<TEXT>

     Oshan SABIRLI LEFKOŞA, DHA 

      KKTC'nin spor kulüplerinden Çetinkaya Spor Kulübü Başkanı Cemal Bulutoğlu'un aracına bombalı saldırı düzenlendi. Patlama sonucu aracın arka kısmı parçalanırken, olayda can kaybı olmadı. 
     Lefkoşa'da Çetinkaya Spor Klubü Başkanı işadamı Cemal Bulutoğlu'na ait park halindeki FJ 717 plakalı BMW X5 marka cipe, saat 21.40 sıralarında bomba atıldı. Kulüp Başkanı Bulutoğlu, olay yerinde yaptığı açıklamada, herhangi bir tehdit almadığını, olayın şokunu yaşadığını ve şüphelendiği birisinin olmadığını belirtti. Bulutoğlu, bombalama olayının gerçekleştiği dakikalarda Çetinkaya Spor Klubü'nde toplantıda olduğunu, patlama sesiyle dışarı çıktığınıda ifade etti. Patlama sonucunda FN 717 ve FJ 484 plakalı araçlarda büyük hasar meydana gelirken, olayda ölen ya da yaralanan olmadı. 
     Patlama sonrasında olay yerine gelen ve bilgi alan KKTC İçişleri Bakanı Özkan Murat ise "Üzücü bir olay, henüz bir şüpheli yok'' açıklamasında bulundu. Emniyet birimlerinin sıkı çalışma yapması gerektiğini ifade eden Murat, bu tür olayların son bulması gerektiğinin altını çizdi. Murat, emniyet birimlerinin olayın faillerini ortaya çıkarmak için derinlemesine çalıştığını belirterek, saldırının profesyonelce gerçekleştirildiğini söyledi. Murat, olayın ciddiyetine de dikkat çekerek, "Failleri bulmak için elimizden gelenin fazlasını yapmalıyız'' diye konuştu. 
     
</TEXT>
</DOC>
