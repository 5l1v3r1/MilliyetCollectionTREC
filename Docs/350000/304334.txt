<DOC>
<DOCNO> 304334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/soneko18.html </URL>
<DATE> 2005/01/07/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
ToyotaSa, 3 yılda pazar üçüncüsü olmayı hedefliyor 
</HEADLINE>
<TEXT>

     Toyotasa Genel Müdürü İbrahim Orhon, 3 yıl içinde binek otomobil pazarında ilk 3 marka arasında olmayı hedeflediklerini bildirdi. 
     Orhon, yaptığı açıklamada, rekor yılı olarak ilan ettikleri 2004 yılında 30 bin araçlık satış hedefini aşarak 30 bin 619 adet araç satışı gerçekleştirdiklerini, bugüne kadar Türkiye'de en fazla Toyota'nın satıldığı yılın 2004 olduğunu belirtti. 
     Toyota'nın dünya pazarlarında gerçekleştirilen bağımsız araştırmalarda müşterisini en çok memnun eden marka olduğunu belirten Orhon, şunları kaydetti 
     ''Bu, Toyota'ya dünyanın 45 farklı ülkesinde pazar lideri olma başarısını sağlamaktadır. Biz de Türkiye'de, Toyota'nın dünyadaki başarısına paralel hedeflerle hareket ediyoruz. Son 3 yıldır, her yıl satışlarımızı ikiye katlayarak, bugünkü rekor seviyeye ulaştık. Önümüzdeki dönemde de, Toyota'nın sürekli gelişim felsefesine uygun olarak bu seviyeyi her yıl yeni bir rekorla iyileştirmeyi ve 3 yıl içinde binek otomobil pazarında ilk 3 marka arasında olmayı hedefliyoruz.'' 
     
</TEXT>
</DOC>
