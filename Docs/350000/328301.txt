<DOC>
<DOCNO> 328301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonyas08.html </URL>
<DATE> 2005/03/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Türkiye'nin AB üyeliği Avrupa doğasını zenginleştirecek... 
</HEADLINE>
<TEXT>

     AB'ye tam üyelik konusu daha çok ekonomik, siyasi ve kültürel açıdan ele alınan Türkiye, birliğe üyeliği halinde barındırdığı doğal zenginliği de Avrupa coğrafyasına taşımış olacak. 
     Topraklarının büyük kısmı Asya kıtasında bulunması nedeniyle ''Asya'' kökenli olarak tanımlanan ve aralarında birçok endemik sadece o yöreye özgü türün de bulunduğu binlerce bitki ve hayvan türü, Türkiye'nin AB'ye üyeliğiyle birlikte Avrupa listesine girmiş olacak. 
     Coğrafi konumu, iklimi, jeolojisi, toprak ve su kaynakları gibi farklı ekolojik değerlerin uygun özellikler taşıması nedeniyle Türkiye, çok zengin bir bitki ve hayvan varlığına sahip bulunuyor. 
     Çevre ve Orman Bakanlığı verilerine göre, Avrupa kıtasının tümünde bitki türlerinin sayısı yaklaşık 12 bin kadar olmasına rağmen, bilimsel çalışmalar Türkiye'nin tek başına bu sayı civarında bitki türüne ev sahipliği yaptığını, üstelik bu bitki türlerinin 3 bin civarındaki kısmının endemik türler olduğunu ortaya koyuyor. 
     Türkiye, hayvan türleri bakımından ise Avrupa'ya göre çok daha zengin bir yaşam alanı oluşturuyor. Avrupa faunası hayvan türleri toplamı 60 bin civarındayken, Türkiye'de bu sayı yaklaşık 80 bin düzeyinde bulunuyor. 
     
     TANIMLAMALAR VE AB MEVZUATLARI DEĞİŞECEK 
     Türkiye'nin AB'ye tam üyeliği, bir taraftan Avrupa doğal zenginliğine büyük katkı sağlarken, diğer taraftan da türlerin ait olduğu coğrafi tanımlamalardaki değişim nedeniyle AB açısından ilgili mevzuatlarda çok ciddi revizyonlar yapılmasını zorunlu kılacak. Çünkü, bugüne kadar aralarında Türkiye orijinli sırtlan, ala geyik ve sülünün de bulunduğu ve ''Asyalı'' olarak tanımlanan binlerce tür, Türkiye'nin birliğe üyeliği halinde ''Avrupalı'' olacak. 
     Bu da, çeşitli direktiflerle doğal çevrenin ve zenginlikler hakkında koruma tedbirleri uygulanan AB'nin, bu direktifleri Türkiye doğasını da kapsayacak şekilde genişletmesini gerekli kılıyor. 
     
     AB'NİN SORUMLULUĞU ARTACAK 
     Doğa Derneği DD Doğa Koruma Politikaları Koordinatörü Gökmen Yalçın, AA muhabirine yaptığı açıklamada, AB mevzuatının Türkiye doğasına ''uyumlulaştırılmasının'', ciddi tartışmalar ve zorlukları olan bilimsel bir hazırlık sürecini gerekli kıldığını belirtti. 
     AB'ye tam üyelik ile ülkedeki doğal zenginliklerin korunmasının sadece Türkiye'nin sorumluluğu olmaktan çıkacağını ifade eden Yalçın, şunları kaydetti 
     ''Asya ve Avrupa arasında tam geçiş noktasında olan Türkiye, AB'ye büyük bir biyolojik zenginliği armağan edecek. Sırtlan gibi tipik Asya canlıları dahi AB toprakları içinde yaşamaya başlayacak ve bu zenginliğin korunması artık tüm AB'nin sorumluluğu olacak.'' AB'nin sahip olduğu doğal zenginliği birlik üyelerinin tabi olduğu, içinde çeşitli tanımlamalar ve eklerin yer aldığı ortak bir yasa ile koruma altında tuttuğunu belirten Yalçın, şunları söyledi 
     ''Burada, öncelikli türler listesine, Avrupa'nın kuşlarına ya da habitatlarına yer veriliyor. Şimdi Türkiye, birlik üyesi olursa bütün bunların hepsinin tekrar gözden geçirilmesi ve bir şekilde Türkiye'nin sahip olduğu doğal zenginliklerin listeye yansıması gerekiyor. AB, bu işi mümkün olduğunca güvenli ve bilimsel olarak tartışılmış şekilde yapmak istiyor, çünkü koruma için bir bütçe yapılıyor ve bütçe, korunması gereken tür çeşitliliğine göre ülkelere akıyor.'' 
     
     İLK HAZIRLIKLAR BAŞLATILDI 
     Bunun, son derece zor ve tartışmalı bir bilimsel süreci ifade ettiğini anlatan Yalçın, bu sorunun çözümüne katkı sağlayabilmek amacıyla Doğa Derneği olarak her iki tarafın kurum ve kuruluşları ile uzmanlarının katılımıyla ''Avrupa Birliği Uyum Sürecinde Alan Koruma Çalıştayları'' konulu bir dizi çalışma düzenlediklerini bildirdi. 
     Yalçın, bu konuda ilk çalıştayı ''Türkiye'nin Önemli Doğa Alanları'' başlığı adı altında Mersin'deki Göksu Deltası'nda gerçekleştirdiklerini anlattı. Yalçın, çalıştayda Önemli Doğa Alanları kavramı ile Avrupa Birliği'nin Kuşları Koruma Yönetmeliği ile Habitatları Koruma Yönetmeliği arasındaki bağlantıların ele alındığını kaydetti. 
     
</TEXT>
</DOC>
