<DOC>
<DOCNO> 338037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sondun04.html </URL>
<DATE> 2005/04/29/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Bush'tan Caferi'ye Washington daveti... 
</HEADLINE>
<TEXT>

     ABD Başkanı George W. Bush, "Amerikan halkı için iki hayati konu" olarak nitelediği petrol fiyatlarında artışa neden olan enerji ve sosyal güvenliğe ilişkin bir basın toplantısı düzenledi. 
     Beyaz Saray’da 2001 yılında göreve geldiğinden bu yana çok az sayıda basın toplantısı düzenleyen Bush, son basın toplantısında, yönetiminin, yükselen benzin fiyatları konusunda elinden gelen her şeyi yaptığını söyledi ve Amerikan kongresinden, bir an önce enerji yasa tasarısını onaylayarak bu yaz masasına göndermesini istedi. 
     Bush, "Milyonlarca Amerikan ailesi ve küçük iş sahibi, yüksek benzin fiyatlarından zarar görüyor. Yönetimim, benzini herkesin alabileceği şekle getirmek için elinden geleni yapacak. Kısa dönemde, petrol üreten şirketleri üretimi artırmaları için cesaretlendirmeye devam edeceğiz. Ülkede ise tüketiciyi koruyacağız" dedi. Geçen on yılda Amerikan enerji tüketiminin, enerji üretiminden 40 kat fazla büyüdüğünü belirten Bush, bu durumun, ABD dışında üretilen enerjiye bağımlılık anlamına geldiğini söyledi. 
     Bush, "Yabancı enerji kaynaklarına bağımlılığımızı azaltmak için dört temel adım gerek. Birincisi, enerjiyi idareli harcamayı sağlayacak daha iyi bir teknoloji kullanmak. İkincisi, petrol, doğalgaz, kömür, temiz nükleer enerji gibi varolan enerji kaynaklarını kullanacak çevre duyarlıklı yollar bulmak. Üçüncüsü, hidrojen, etanol ve biyodizel gibi yeni kaynaklar geliştirmek. Dördüncüsü, Çin, Hindistan gibi enerji tüketimi artan ülkelere küresel talebi düşürecek şekilde yeni teknolojiler kullanmalarında yardım etmek" dedi. 
     Benzin fiyatlarındaki artışın yanı sıra son dönemde arkasındaki halk desteğini düşüren sosyal güvenlik reformu konusuna ağırlıklı olarak değinen Bush, son iki aydır ülkeyi dolaşarak bu konunun önemini halka anlatmaya çalıştığını söyledi. Bush, çalışan genç neslin, kendi sosyal güvenliği için ayrı bir banka hesabı açmasına dayalı reform önerisinin yararına inandığını anlattı. 
     ABD Başkanı, Irak’ın yeni Başbakanı İbrahim Caferi’yi Washington’a davet ettiğini belirtti ve "Umarım kısa zamanda gelebilir" dedi. 
     Terör örgütü El Kaide’nin ciddi şekilde yıpratıldığını belirten Bush, ABD’nin terörizmle savaşta ilerleme kaydettiğini söyledi. 
     Rusya’nın Suriye ve İran ile bağlarına da değinen Bush, Vladimir Putin yönetiminin, Suriye’ye silah satışı kararından memnuniyetsizliğini ifade etti, ancak bu konuda Rusya ile yakın çalışıldığını vurguladı. Bush, Rusya’nın, İran’ın nükleer enerji programına karşı önlemlerde "yardımcı olmaya çalıştığını" da savundu. ABD Başkanı, "o kadar petrolü olan İran’ın neden nükleer enerjiye ihtiyaç duyduğunu anlamadığını" da kaydetti. 
     ABD’nin BM büyükelçiliği görevine atadığı diplomat John Bolton’ın onayının Senato tarafından geciktirilmesine değinen Bush, "Bolton, aklındakini söylemekten çekinmeyen birisi. BM’de çok iş yapabilir. 
     Bolton BM’nin önemine inanıyor ancak reforme edilmesi gerektiğini düşünüyor" dedi. 
     Bush, Senato’da onay bekleyen 10 yargıç ataması konusundaki değerlendirmesinde ise, "Bu konunun inançla bir ilgisi yok. Bu yargı felsefesine ilişkin bir tartışma" diye konuştu. 
     Göreve geldiğinden bu yana, televizyonların ana yayın saatinde dördüncü kez basın toplantısı düzenleyen Bush, yaklaşık bir saat konuştu ve gazetecilerin sorularını yanıtladı. İnternet haber sitesi Drudge Report, NBC televizyonunun, Donald Trump’ın programı için, Fox televizyonunun Paris Hilton için ve CBS televizyonunun "Survivor" programı için Bush’un basın toplantısını yarım bırakarak salonu terkettiğini, sadece ABC ve PBS televizyonlarının kaldığını yazdı. 
     Drudge’a göre Bush, "Bu toplantıyı hemen bitirsek iyi olacak. 
     Televizyonlarda izlenecek programlar var ve ben de ekonomiye yardım etmek istiyorum" dedi. 
     
</TEXT>
</DOC>
