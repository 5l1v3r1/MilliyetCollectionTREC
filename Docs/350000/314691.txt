<DOC>
<DOCNO> 314691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sonsiy02.html </URL>
<DATE> 2005/02/12/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Akdağ İlaç ithalatında artış var... 
</HEADLINE>
<TEXT>

     Sağlık Bakanı Recep Akdağ, ilaç ithalatının geçen yıl Ağustos ayı itibariyle bir önceki yıla göre yüzde 38 artış gösterdiğini bildirdi. 
     Akdağ, İstanbul Bağımız Milletvekili Emin Şirin'in yazılı soru önergesine verdiği cevapta, 2003 yılının Ağustos ayı sonuna kadar 1 milyar 287 milyon dolarlık ilaç ithal edildiğini ifade etti. Akdağ, 2004 yılı Ağustos ayı itibariyle ilaç ithalatının bir önceki döneme göre yüzde 38 artış göstererek, 1 milyar 779 milyon dolara ulaştığını kaydetti. 
     Sağlık Bakanı Akdağ, ithal ilaçlarda kutu bazındaki fiyat artışının sebebinin, hızla ilerleyen ilaç araştırmaları sonucu keşfedilen yeni ilaçların çok gelişmiş teknolojiler kullanılarak üretilmesi ve bu sebeple maliyete bağlı fiyat artışlarının yükselmesi olduğunu belirtti. 
     Akdağ, "Ülkemizde yerli ilaç sanayinin ileri teknoloji ile ilaç üretimi yapamaması da bu ilaçların yurtdışından alımını zorunlu hale getirmektedir" dedi. 
     
</TEXT>
</DOC>
