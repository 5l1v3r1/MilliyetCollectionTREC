<DOC>
<DOCNO> 302554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sondun07.html </URL>
<DATE> 2005/12/18/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Bush yönetiminden New York Times'a ağır suçlama 
</HEADLINE>
<TEXT>

     ABD'de iktidardaki Cumhuriyetçi Parti üyesi senatör John Cornyn, The New York Times gazetesini, ''Başkan George Bush'un onayıyla istihbarat kuruluşlarının ABD içinde telefon konuşmalarını ve elektronik haberleşmeleri yasadışı şekilde izlediği'' haberini yayımlayarak, piyasaya yeni çıkacak bir kitabın reklamını yapmak için ABD'nin güvenliğini tehlikeye atmakla suçladı. 
     Senator Cornyn, ''Bu, utanç verici bir durum. Bu gazete, söz konusu haberi, tam da yurttaşlık yasasının süresinin uzatılacağı oylamanın Senato'da yapılacağı gün yayımlayarak, bir kitabın satış kampanyasını yürütmeyi uygun gördü. Bu yüzden yurttaşlık yasasının yürürlükten kalkması ve Amerika'nin güvenliğinin tehlikeye girmesi söz konusu'' dedi. 
     Cornyn, sırf The New York Times'taki haber yüzünden bazı senatörlerin yurttaşlık yasasının süresinin uzatılması yönünde oy kullanmadığını vurgulayarak, bunun sorumlusunun gazete olduğunu söyledi. 
     Senator Cornyn, haberi yazan The New York Times'in önemli muhabirlerinden James Risen'in ''Savaş Durumu CIA'in Gizli Tarihi ve Bush Yonetimi'' adlı kitabının gelecek günlerde piyasaya çıkacağını kaydederek, gazetenin esas amacının, haberi kritik bir zamanda yayımlayarak bu kitabın reklamını yapmak olduğunu savundu. The New York Times, cuma günkü sayısında, Bush'un onayıyla ve yasadışı şekilde, ABD'nin en gizli istihbarat kuruluşu olan Ulusal Güvenlik Ajansı'nın, ABD içindeki telefon görüşmelerini ve elektronik yazışmaları izlediğini yazmış, Bush, dünkü konuşmada haberin içeriğini doğrulamıştı. 
     Senato'da cuma günkü oylamada, teröre karşı mücadelede yönetime olağanüstü yetkiler veren yurttaşlık yasasının süresinin uzatılması, bazı Cumhuriyetçi senatorlerin muhalefetteki Demokratlara katılması sonucu kabul edilmemişti. 
     Yasa, süresi uzatılmazsa, yılbaşında yürürlükten kalkacak. 
     Bush da The New York Times'i kritik önemde bir gizli bilgiyi kamuoyuna açıklamakla suçlayarak, ''Bu sayede düşmanlarımız, bilmemeleri gereken bir bilgiyi öğrendiler'' demişti. 
     
</TEXT>
</DOC>
