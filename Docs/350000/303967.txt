<DOC>
<DOCNO> 303967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun23.html </URL>
<DATE> 2005/01/06/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Mandela'nın oğlu AIDS'ten öldü 
</HEADLINE>
<TEXT>

     Güney Afrikalı lider Nelson Mandela'nın oğlu Makgatho, 54 yaşında öldü. 
     Johannesburg'daki özel Linksfield Kliniği'nden bir yetkili, Makgatho Mandela'nın bu sabah erken saatlerde hayatını kaybettiğini açıkladı. Nelson Mandela'nın yaşayan tek oğlu olan Makgatho, geçen yıl sonunda açıklanmayan bir hastalıktan dolayı hastaneye kaldırılmıştı. 
     Makgatho, Nelson Mandela'nın geçen yıl ölen ilk eşi Evelyn Mase'den doğan 4 çocuğundan biriydi. 
     
     MANDELA OĞLUM AIDS'TEN ÖLDÜ 

     Güney Afrikalı lider Nelson Mandela, bu sabah hayatını kaybeden oğlu Makgatho'nun AIDS nedeniyle öldüğünü açıkladı. 
     Nelson Mandela, düzenlediği basın toplantısında, ''Oğlumun AIDS'ten öldüğünü açıklıyorum'' dedi ve bu hastalığa karşı mücadelenin artırılması çağrısında bulundu. 
     HIV virüsünün neden olduğu AIDS hastalığına dikkat çekerek bu hastalığın saklanmaması gerektiğini söyleyen Mandela, AIDS'in tüberküloz, kanser gibi normal bir hastalık olarak algılanması ve AIDS'ten ölümün açıklanması gerektiğini kaydetti. 
     Makgatho 54 , Johannesburg'daki özel Linksfield Kliniği'nde bu sabah hayatını kaybetmiş, ölüm nedeni açıklanmamıştı. Makgatho, geçen yıl sonunda hastaneye kaldırılmıştı. 
     Nelson Mandela'nın ilk eşi Evelyn Mase'den 2'si erkek 4 çocuğu olmuş, erkek çocuklarından Madiba Thembekile 1969 yılında trafik kazasında hayatını kaybetmişti. Diğer erkek çocuğu ise Makgatho'ydu. 
     Mandela'nın ikinci eşi Winnie Madikizela'dan da iki kızı olmuştu. 
     Makgatho Mandela'nın karısı da Temmuz 2003'de 43 yaşındayken zatürreeden ölmüştü. 
     
</TEXT>
</DOC>
