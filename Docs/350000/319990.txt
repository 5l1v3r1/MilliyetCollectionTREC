<DOC>
<DOCNO> 319990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy05.html </URL>
<DATE> 2005/03/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Baykal'dan Erdoğan'a Ermeni önerisi 
</HEADLINE>
<TEXT>

     ANKARA Milliyet 

CHP Genel Başkanı Deniz Baykal, Başbakan Recep Tayyip Erdoğan'a, Ermeni soykırım iddialarıyla ilgili ortak çalışma önereceğini bildirdi. 
     Baykal, dün CHP grubunda Ermeni soykırım iddialarının kabul edilmesi için yabancı parlamentolarda yıllardır sürdürülen çabalara dikkat çekerek, sorunun artık çözülmesi gerektiğini vurguladı. Türk ve Ermeni tarihçilerden oluşan ortak bir komisyon kurulmasını, tüm arşivlerin taranmasını ve UNESCO'nun noterlik yapmasını isteyen Baykal, "Ermeni iddialarının İngiltere'nin hazırladığı Mavi Kitap'a dayandığını, bu kitabın bir benzerinin Almanya'ya karşı hazırlandığını ancak İngiltere'nin sonradan, Almanya'nın çabaları sonucunda, bunun propaganda amaçlı olduğunu kabul ettiğini" anlattı. Bu konuda mücadele gerektiğini kaydeden Baykal, bu çerçevede uzman olarak Justin McCartey'i Türkiye'ye davet ettiklerini bildirdi. 
     Konuyla ilgili Erdoğan'la görüşeceğini belirten Baykal, şunları kaydetti 
     "Bu konuda herkes ne biliyorsa getirmeli. Bunu, dünyanın, propaganda tekniğiyle, imaj giydirerek, üzerimize yıkmasına göz yumamayız. Varsa bir kusurumuz gereğini yaparız ama bu suçlamalar karşısında sessiz kalamayız. Tarih, Türkiye için hiçbir yük olmadığını gösterme fırsatını bize gösterecektir. Tarihi yok sayarak giydirilmek istenen haksız suçlu yaftasını ortadan kaldırmak için başbakana birlikte çalışmayı önereceğim." 
     
</TEXT>
</DOC>
