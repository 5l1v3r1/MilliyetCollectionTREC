<DOC>
<DOCNO> 308299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sontur28.html </URL>
<DATE> 2005/01/21/ </DATE>
<TIME> 19.39 </TIME>
<AUTHOR>  </AUTHOR>
<HEADLINE>
Kavşak için açılan çukura düştü... 
</HEADLINE>
<TEXT>

     Antalya'da yolda yürürken köprülü tünel kavşak yapımı için açılan 7 metrelik çukura düşen bir kişi, itfaiye ekiplerince yaralı olarak kurtarıldı. 
     Alınan bilgiye göre, Turan Doğan, Şarampol Caddesi-Yener Ulusoy Bulvarı ayrımında yürürken Antalya Büyükşehir Belediyesi tarafından yaptırılan tünel geçişli köprülü kavşak çukuruna düştü. 
     Uyarıcı şerit bulunmasına rağmen yaklaşık 7 metrelik çukura düşen ve vücudunda kırıklar oluşan Doğan'a, ilk müdahaleyi olay yerine gelen sağlık ekipleri yaptı. 
     Hayati tehlikesi olmayan ve çukurda sağlık ekiplerinin gözetiminde bekletilen Turan Doğan, yaklaşık 30 dakika sonra olay yerine gelen Antalya Büyükşehir Belediyesi İtfaiye ekiplerince çukurdan çıkarıldı. 
     Doğan, SSK Bölge Hastanesi'ne kaldırıldı. 
     
</TEXT>
</DOC>
