<DOC>
<DOCNO> 329443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur35.html </URL>
<DATE> 2005/04/01/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Belediye Başkanı'nın otomobili çalındı, parçalanmak üzereyken bulundu 
</HEADLINE>
<TEXT>

     Yalova'nın Çitflikköy İlçesi Belediye Başkanı Metin Dağ'ın otomobili çalındı. Otomobil, İstanbul'da bir atölyede parçalanmak üzereyken bulundu. 
     Alınan bilgiye göre, Metin Dağ, 77 AP 700 plakalı özel otomobilini, bakım ve onarımını yaptırması için şoförü Nazım Temizkan'a verdi. Şoför Temizkan, bakımdan sonra aracı, Dağ'ın Çiftlikköy Sahil Mahallesi'ndeki evinin önüne park etti. 
     Aracını göremeyince şoförünü arayan Dağ, Nazım Temizkan'ın da bu konuda bilgisinin bulunmadığını öğrendikten sonra Yalova Emniyet Müdürlüğü'nü arayarak, aracının çalındığını bildirdi. 
     Yalova Emniyet Müdürlüğü, çevre il ve ilçelerdeki emniyet güçleriyle gerçekleştirdiği ortak çalışma sonucu Dağ'a ait otomobili, İstanbul Kartal Yakacık'taki bir atölyede parçalanmak üzereyken buldu. Olayla ilgili olarak 2 kişinin gözaltına alındığı bildirildi. 
     
</TEXT>
</DOC>
