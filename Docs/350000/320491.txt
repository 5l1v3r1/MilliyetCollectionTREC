<DOC>
<DOCNO> 320491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur64.html </URL>
<DATE> 2005/03/03/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Dem restoranda içtiği sahte rakı, bir kişinin gözüne mal oldu 
</HEADLINE>
<TEXT>

     Gaziosmanpaşa'daki Dem Restoran'da içtiği sahte rakıdan zehirlenen Yener Özyürek'in bir gözü görme fonksiyonunu yitirdi. 
     Haydarpaşa Numune Hastanesi Dahiliye Servisi'nde 5 gündür tedavi gören 35 yaşındaki konfeksiyoncu Özyürek'in sol gözü görme fonksiyonunu kaybetti. 
     Özyürek, sağ gözünde gerekli tetkiklerin yapılması için İstanbul Üniversitesi Cerrahpaşa Tıp Fakültesi'ne sevk edildi. 
     Hastane çıkışında gazetecilerin sorularını cevaplandıran Özyürek, Ümraniye'de oturduğunu belirterek, olay günü bir yakınının düğününe katılmak üzere Gaziosmanpaşa'da bulunduğunu söyledi. 
     Özyürek, 3 arkadaşı ile Dem Restoran'a gittiklerini anlatarak, ''İçkiyle aram iyi değil. Arkadaşlarla otururken rakının kokusu olmadığı için içtim. Arkadaşlarım ise rakıyı beğenmedikleri için içmedi. Ertesi gün büyük sancılarla hastaneye kaldırıldım'' dedi. 
     
</TEXT>
</DOC>
