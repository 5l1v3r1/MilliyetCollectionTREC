<DOC>
<DOCNO> 325158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/ekonomi/eko06.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da 'Çiftlik' operasyonu 
</HEADLINE>
<TEXT>


TOLGA ŞARDAN 

Çok hissedarlı yöntemle faaliyet gösteren ve bir süre önce sermayesini tüketen Endüstri Holding'in eski Yönetim Kurulu Başkanı Mustafa Ertekin ve 30 adamı, holdingi dolandırdıkları ve mallarını hileli yoldan yurtdışına kaçırıp, yeniden üzerlerine geçirdikleri iddiasıyla gözaltına alındı. Polisin yaptığı çalışmalar sonucunda, Endüstri Holding'in Ertekin ve adamlarınca ele geçirildiği belirlendi. 
'Çiftlik' kod adı verilen operasyon için dün düğmeye basan polis, daha önce, 'cürüm işlemek için teşekkül oluşturmak' suçundan yargılanan ve beraat eden Ertekin'i, dün Konya'da bir kez daha gözaltına aldı. Ayrıca, İstanbul, Ankara, İzmir, Afyon ve Antalya'da aranan 30 kişi yakalanarak Konya'ya getirildi. Holdingin, Ertekin ve adamlarınca ilk etapta 200 milyon euro 355 milyon YTL zarara uğratıldığı belirlendi. Ertekin, 1998'de Endüstri Holding'e bağlı Aksaray'da kurulu EGSAŞ Savunma Sanayi AŞ'nin Genel Müdürü Murat Gümüş'ü kaçırıp işkence yaptıkları gerekçesiyle 8 adamıyla gözaltına alınmıştı. 


</TEXT>
</DOC>
