<DOC>
<DOCNO> 330315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/yazar/uras.html </URL>
<DATE> 2005/04/05/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Durgunluk büyüme ümit birarada 
</HEADLINE>
<TEXT>


Ekonomi yüzde 9.9 büyüdü. Ama işsizlik var. Anadolu 'durgunluk'tan yakınıyor. Anadolu'nun 13 ilindeki işadamlarının yüzde 48'i, "Durgunluk var... Ama işler açılabilir" diyor. "Durgunluk var. İşler bundan sonra da açılmaz" diyenlerin payı yüzde 15.5. Karamsarların, "İşler daha da kötü olacak" diye düşünenlerin payı yüzde 9. İşadamlarının yüzde 27.5'i ise etkin önlem alınmazsa sıkıntıların artacağını söylüyor. Büyük Türk büyükleri bu tabloyu iyi değerlendirmek zorunda. 
Döviz fiyatı, bono faizi, borsa endeksi önemli. İstanbul'daki, Ankara'daki büyük işadamları önemli... Ama ekonomi bunlardan ibaret değil... Çiftçisi, esnafı, tüccarı, düşük ve orta büyüklükte sanayicisi ile koskoca bir Anadolu var... Büyük Türk büyükleri, sadece ve sadece düğün, bayram ve tören vesilesiyle Anadolu'ya gider oldu. Öyle cümbür cemaat Anadolu gezisinde neyin ne olduğunu görmek imkansız. 
Dünya gazetesi hiçbir siyasi partiye yakınlığı olmayan 25 yıllık bir ekonomi gazetesidir. Anadolu'nun her köşesinde olan biteni izleyen bir yapılanma içindedir. Dünya gazetesi 13 ilde Adana, Ankara, Antalya, Bursa, Diyarbakır, Denizli, Gaziantep, İstanbul, İzmir, Konya, Mersin, Samsun ve Trabzon esnaf, tüccar ve sanayicilere, bunların temsilcilerine "Durum nedir " diye sordu. Araştırma sonuçları gazetede yayımlandı. 

Anadolu ümidini kesmiyor 
Önemli olan, durgunluğa rağmen Anadolu insanının ümidinin kaybolmaması. Hükümetin doğru politikalar uygulamasıyla işlerin düzelebileceği inancının yaşaması... Bu çok önemli. Bakınız Anadolu'da parmağı taşın altında olanlar neler söylüyor 
Bursa Esnaf ve Sanatkarlar Odaları Birliği Başkan Vekili Hüseyin Köse Piyasada durgunluk var. Durgunluğa, piyasaya sıcak para girmemesi, satın alma gücünün düşmesi neden oluyor. Enflasyon düşerken doğalgaz ve akaryakıt zamlarının sürmesi çelişki yaratıyor. Talepte ciddi azalma var. Esnaf ve sanatkarlarımız tek kelimeyle perişan durumda. Bazı sektörlerde üretim artışından söz edilebilir. Ancak talep yok. Yılın geri kalanından da umudumuz yok. 
Gaziantep Ticaret Odası Başkanı Mehmet Aslan İç piyasada daralma var. Durgunluğun nedenleri arasında vadeli tahsilatların çoğalması, ihracat yapan firmalarda kurdan kaynaklanan olumsuzlukların yaşanması ve dış piyasalarda rekabet şartlarında yaşanan olumsuzlukları söyleyebiliriz. Geçen yıla oranla iç talep azaldı. Enflasyon politikası uygulayan ülkelerde yaşanan sıkıntılar ülkemizde de baş gösteriyor ve insanların satın alma gücü düşüyor. İşsizlik sorunu da giderek artıyor. 

Diyarbakır, durgun 
Diyarbakır Sanayici ve İşadamları Derneği DİSİAD Başkanı Şehmuz Akbaş Yaşanan durgunluk, bizce, dolar kurundaki düşüş ve bir türlü istikrar sağlanamaması, kamu yatırımlarının yok denecek kadar düşük olması, piyasalarda sürdürülebilir bir güven ortamının henüz yakalanamamasından kaynaklanıyor. Diyarbakır'da iç pazarda talep artışı yok. Üretim de artmıyor. 
Trabzon Ticaret ve Sanayi Odası Başkanı Şadan Eren Şu anda piyasalarda durgunluk var. Bunun en önemli nedenleri, nakit sıkıntısı, üretimin düşüklüğü, işsizlik oranının yüksekliği, Trabzon'da iç pazarda geçen yıla göre talep artışı yok. Üretim ve ihracat artmıyor. Üretim ve ihracatın artması ilin teşvik kapsamına alınmasıyla sağlanabilir. 2005'in geride kalan bölümü için sıkıntının artmayacağını düşünüyoruz ama dikkatli olunmalı. 
Kahramanmaraş Ticaret ve Sanayi Odası Başkanı Mehmet Balduk Piyasada sıkıntı yaşanıyor. Para politikasının çok sıkı olması, döviz kuru seviyesinin çok düşük olması ve iyimser beklentilerin sona ermesi de durgunluğa neden oluyor. Özellikle tekstil ve konfeksiyon sektörlerinde tıkanma noktasına gelinmiş durumda. Gelirler artmamış, bundan dolayı krediye yönelinmiştir ama yavaş yavaş bunun da sonuna gelinmekte. Talep azaldı. Üretim artmıyor. Üretici artık iç piyasadan kaçıyor, bunun yerine ihracata yöneliyor. Anadolu'nun sesine acaba kulak veren olacak mı 



</TEXT>
</DOC>
