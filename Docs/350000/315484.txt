<DOC>
<DOCNO> 315484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonspo26.html </URL>
<DATE> 2005/02/15/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Sağlam Beşiktaş maçına galibiyet için hazırlanıyoruz... 
</HEADLINE>
<TEXT>

     Gaziantepspor, Beşiktaş maçının hazırlıklarını sürdürüyor. 
     Sakaryaspor maçı sonrasında Beşiktaş maçı hazırlıklarına başlayan kırmızı-siyahlı ekip, bugün Celal Doğan Tesisleri'nde, Teknik Direktör Nurullah Sağlam nezaretinde teknik ve taktik çalışması yaptı. 
     Sakat ve cezalı futbolcusu bulunmayan ekipte, çalışmalara futbolcular tam kadro katıldı. 
     Gaziantepspor Teknik Direktörü Nurullah Sağlam, AA muhabirine yaptığı açıklamada, çok zorlu bir karşılaşmaya hazırlandıklarını, hedeflerinin saha ve seyirci avantajını da kullanarak Beşiktaş maçını kazanmak olduğunu söyledi. 
     Futbolcuların morallerinin yerinde olduğunu ifade eden Sağlam, ''Çalışmalarımız keyifli bir ortamda geçiyor. Futbolcularım, hırslı ve istekli hazırlanıyor. Tek düşüncemiz, Beşiktaş maçını kazanıp, istikrarlı bir çıkış yakalayabilmek.'' Sağlam, Beşiktaş maçında seyircilerin desteğine gereksinimleri olduğunu sözlerine ekledi. 
     
</TEXT>
</DOC>
