<DOC>
<DOCNO> 334580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur43.html </URL>
<DATE> 2005/04/18/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Kadıköy'de holiganlar İETT otobüslerine 12 bin YTL'lik zarar verdi 
</HEADLINE>
<TEXT>

     Fenerbahçe ile Beşiktaş arasında yapılan derbi maçtan önce çıkan olaylarda, İETT otobüslerinde yaklaşık 12 bin YTL'lik zarar meydana geldiği bildirildi. 
     İETT yetkililerinden alınan bilgiye göre, taraftarları stada götüren otobüslere içindeki kişilerce verilen zararın incelenmesi sonucu, araçların tamiri için işçilik bedeli hariç 12 bin YTL gerektiği anlaşıldı. 
     Yetkililer, bundan sonra maçlar için tahsis edilecek otobüslerle ilgili muhtemel zararların tazmini konusunda muhataplarla anlaşma yapılması gerektiğini ifade ettiler. 
     Fenerbahçe ile Beşiktaş arasında dün oynanan karşılaşmayı izlemek isteyen bir grup taraftar, Kadıköy'deki Beşiktaş İskelesi'nden Fenerbahçe Şükrü Saraçoğlu Stadı'na götürülmek üzere 8 İETT otobüsüne bindirilmiş, araçlar hareket ettikten sonra içlerinde bulunan taraftarlarca camlarının kırılmaya başlanması üzerine polis müdahale etmişti. 
     
</TEXT>
</DOC>
