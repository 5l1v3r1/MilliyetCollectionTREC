<DOC>
<DOCNO> 313154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonsiy09.html </URL>
<DATE> 2005/02/07/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
CHP'li Tüysüz Baykal'ın mantalitesi "Küçük olsun bizim olsun"... 
</HEADLINE>
<TEXT>

     CHP Parti Meclisi'nin kesin ihraç istemiyle Yüksek Disiplin Kurulu'na sevk ettiği Şanlıurfa Milletvekili Turan Tüysüz, ''Sayın Baykal'ın, partiyi daha küçültmekten öteye gitmeyecek olan ihraç niyetinin, yüce hukukun 'dur' kararıyla karşılaşacağına inanıyorum'' dedi. 
     Tüysüz, yaptığı yazılı açıklamada, CHP Kurultayı'nda yaşanan ''utanç verici'' görüntülerin, Divan Başkanı Şinasi Öktem'in tutumundan kaynaklandığını öne sürdü. Öktem'in, kendisi için ''İndirin bunu buradan'' demesinden sonra ''tasvip etmediği bir davranışta bulunduğunu'' ifade eden Tüysüz, ''Bu davranışımdan dolayı Sayın Şinasi Öktem'e karşı değil ama, yüce milletimize karşı mahcup olduğumu yinelemekte fayda görüyorum'' dedi. 
     CHP'nin, Genel Başkan Deniz Baykal'ın döneminde bir ''seçkinler partisi'' haline geldiğini savunan Tüysüz, açıklamasında şunları kaydetti 
     ''Sayın Baykal, bu durumdan hiç de rahatsız görünmemektedir. Çünkü o ve arkadaşlarının mantalitesi 'küçük olsun, bizim olsun' diye tanımlanabilecek oportünist bir mantalitedir. 
     Sarıgül ve bizi bu derece şiddetle, belden aşağı vuran bir tavırla faşist bir tutum sergileyerek bu partiden ihraç etmeye çalışan Sayın Baykal, aslında halkı ihraç etmeye çalışmaktadır. Ancak bu, eşyanın tabiatına aykırıdır. Halk, partisine sahip çıkacak ve yıllardır bu partiyi ve kendisini küçük düşüren 'Aristokrat kafalara' gereken cevabı verecektir. Sayın Baykal'ın, partiyi daha da küçültmekten öteye gitmeyecek olan ihraç niyetinin, yüce hukukun 'dur' kararıyla karşılaşacağına inanıyor ve hukukun üstünlüğü, halkımızın sağduyusuna olan güvenimizi de bir kere daha yineliyorum.'' 
     
</TEXT>
</DOC>
