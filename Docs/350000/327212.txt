<DOC>
<DOCNO> 327212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/siyaset/siy02.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik lojistik merkezi olacak 
</HEADLINE>
<TEXT>


Hükümet, hazirandan önce, ABD'nin, İncirlik Üssü'nü Lojistik Takip ve Aktarma Merkezi olarak kullanma talebini yanıtlayacak. Yanıtın olumlu olması bekleniyor 

ANKARA Milliyet 


Hükümet, ABD'nin, İncirlik Üssü'nü Irak'la Afganistan operasyonlarında Lojistik Takip ve Aktarma Merkezi Forward Operation Base olarak kullanma talebini yanıtlamaya hazırlanıyor. Başbakan Recep Tayyip Erdoğan, yanıtın olumlu olacağı yönünde işaretler veren AKP Genel Başkan Yardımcısı Murat Mercan'ın açıklamasıyla ilgili yorum yapmaktan kaçındı. 
ABD lojistik ihtiyaçlarını İncirlik Üssü üzerinden karşılama talebini, 18 Mart 2004'te Ankara'ya iletti. Hükümet, İncirlik'e inecek dev kargo uçakları ya da deniz yoluyla üsse yakın limanlara getireceği malzemeleri, Irak ve Afganistan'a sevk etmeyi planlayan ABD'nin taleplerine hangi oranda yanıt verileceğini belirleyecek. BM'nin kararı doğrultusunda, İncirlik Üssü'nün lojistik ve insani amaçlı kullanımı için çıkarılan Bakanlar Kurulu kararının süresi Haziran 2005'te dolacak. Bu nedenle hükümetin kararını hazirandan önce açıklaması bekleniyor. 

Müzakere açılabilir 
ABD, başında bir Türk generalinin bulunduğu Üs Komutanlığı'nın yetkilerinin sınırlandırılmasını, iniş kalkışların bildirimsiz yapılmasını ve kargoların denetim dışında tutulmasını da istiyor. Hükümetin kararını açıklamasının ardından, Türk ve ABD'li askeri makamlar arasında kullanım esaslarının belirlenmesi için müzakereler başlatılabileceği kaydedildi. Karardaki kritik "bildirimsiz iniş kalkış" konusunun değerlendirildiği belirtildi. 
Genelkurmay İkinci Başkanı Orgeneral İlker Başbuğ, 26 Ocak'ta düzenlediği aylık basın toplantısında ABD'nin talepleri ile ilgili olarak şu değerlendirmeyi yapmıştı "Amerikalıların özellikle Afganistan'da yürütülen Sürekli Özgürlük Harek tı ve Irak'ta sürdürülmekte olan harek tın lojistik açıdan desteklenmesi için İncirlik'in 'lojistik transfer merkezi' olarak kullanılmasına ilişkin bir teklifleri oldu. Bu konuyla ilgili teklif, halihazırda hükümet tarafından değerlendirilmekte." 
Mercan, birkaç gün önce Washington'da, ABD'nin İncirlik'le ilgili taleplerinin yanıtsız kalınmasının eleştirilmesi üzerine, "Bu konudaki karar çok yakında alınacak" diye konuşmuştu. Erdoğan ise Mercan'ın sözleri için, "Murat Bey geldiği zaman bana gereken bilgileri verir" dedi. 


</TEXT>
</DOC>
