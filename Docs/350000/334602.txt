<DOC>
<DOCNO> 334602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonyas13.html </URL>
<DATE> 2005/04/18/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
UNICEF 'Haydi Kızlar Okula' başarılı oldu 
</HEADLINE>
<TEXT>

     BM Çocuklara Yardım Kuruluşu UNICEF , kız çocuklarının okula gönderilmesi konusunda dünyada büyük gelişme sağlandığını, ancak hala bazı yerlerde bunun önemli bir sorun olduğunu bildirdi. 
     UNICEF tarafından yayınlanan, dünyada ilk ve orta öğrenimin durumunu ortaya koyan ''Çocuklar İçin Gelişim'' adlı belgede, BM'nin iki hedefinden birisi olan okula gitme konusunda, cinsiyetler arasındaki farkın kapatılmasında ''etkileyici'' ilerleme sağlandığı belirtildi. 
     Türkiye'de de ''Haydi Kızlar Okula'' adlı kampanyayla çok sayıda kız çocuğunun okula gönderilmesinin sağlandığı UNICEF kampanyasında, 180 ülkenin 125'inde bu yıl hedeflerin tutturulmasının beklendiği kaydedildi. 
     Tüm bölgelerde ve ülkelerin çoğunda kız çocuklarının okula gönderilmesinde önemli ilerleme sağlandığı belirtilen raporda, 2005 için tüm dünyada 100 erkek çocuğa karşılık 96 kız çocuğunun okula gönderileceği tahmininin yapıldığı ifade edildi. 
     UNICEF raporunda, buna karşılık dünya ortalamasının Ortadoğu ve Kuzey Afrika ile Güney Asya'nın yanı sıra Batı ve Orta Afrika'da kız çocuklarını okula gönderme oranının çok düşük olduğu, buralarda 100 erkek çocuğa karşılık kız çocuklarının sayısının 95'in altında olduğu kaydedildi. 
     Kız ve erkek çocukları arasındaki farkın özellikle Güney Asya ile Orta ve Batı Afrika'da endişe verici boyutta olduğu belirtilen raporda, buna karşılık Ortadoğu ve Kuzey Afrika bölgesinde kız çocuklarının okula gönderilme oranının son yıllarda önemli ölçüde arttığı vurgulandı. 
     UNICEF, cinsiyetler arasındaki okula gitme farkının 2015 yılına kadar giderilmesine ve tüm çocuklara tam bir ilköğretim sağlanmasına büyük öncelik veriyor. 
     
</TEXT>
</DOC>
