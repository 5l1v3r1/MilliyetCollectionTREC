<DOC>
<DOCNO> 304821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/yazar/altan.html </URL>
<DATE> 2005/01/09/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Masal masal, matitas... 
</HEADLINE>
<TEXT>


KOMOR Cumhuriyeti'nde, deniz kıyılarına kadar uzanan bakımlı bir korunun içindeki, mavi yüzme havuzlu bembeyaz bir villanın terasında eski bir bakan, emekli bir general, emekli bir yargıç ve İngiliz bir gazeteci, oturmuş konuşuyorlardı. 
Eski bakan 
- İyi oldu, diyordu, şu havaalanı ihalesini bizim Kokoto'ya kazandırdığımız. Adam bu iyiliğin altında kalmadı. 
Ve generale dönüp 
- Bu villayı yaptırmanız için size, 200 milyarı aşkın bir yardımda bulundu, öyle değil mi, diyordu. 
Emekli general 
- Evet, diyordu gerçi ben borç olarak aldım ama, ne o bir daha paranın peşine düştü, ne de ödemek için bir olanak bulabildim ben henüz... 
Emekli yargıç, bakana 
- Değerli bakanım, Kokoto, generalimle size cömert davrandı ama, bizi de bu arada görmezlikten geldi, diyordu. Neyse havaalanı inşaatında kötü malzeme kullanmasını bahane ederek içeri tıktık kendisini de ancak o zaman bize de aynı tip bir villa yapmayı vaat etmesi sonucu kaldırdık tutuklamayı. Villa bitinceye kadar da beraat kararı vermedik... 
İngiliz gazeteci soruyordu 
- İhalesi Kokoto'ya verilen havaalanı, çalışmaya başladı mı 
Emekli general 
- Hayır, diyordu henüz daha bir yığın bina ve hangar inşaatı var. Biz emekliye ayrıldıktan sonra gelenler, bilmiyoruz kime verecekler onların ihalesini... 
Gazeteci 
- Çok enteresan, diyordu. 
Emekli general, İngiliz gazeteciden rica ediyordu 
- Lütfen bunları yazmayın. Biz hepimiz vatanı da, milleti de çok seven insanlarız. Biliyorsunuz, dost var, düşman var devletin imajı bozulmamalı... 
Ve hep birlikte kadeh kaldırıyorlardı Komor Cumhuriyeti şerefine... 

Türkiye'nin 200 yıldan bu yana süre gelen çağdaşlaşma çaba ve hamleleri, diplomatlar arasında bir yığın matrak fıkranın anlatılmasına neden olmada... Hele hele AB üyeliği konusunda, müzakerelerin başlama tarihi de kesinleştikten sonra... 
Bunlardan biri de, 1940'lı yılların edebiyat hocalarından Muvaffak Benderli'nin pek sevdiği o zamanlar Einstein'ın "görecelik kuramı" için anlatılan eski bir fıkra... 
Bir "Üçüncü Dünya" ülkesine, Kopenhag kriterleriyle çağdaşlığın nasıl anlatılabileceğini simgeliyor... 

Bir köre, bir bardak süt içmesi önerildiğinde varsayalım kör size, sütün ne olduğunu soruyor. 
Siz de ona 
- Beyaz bir sıvıdır, diyorsunuz. 
Kör 
- Sıvının ne olduğunu anladım ama, diyor beyaz ne demek 
Siz de 
- Kuğu kuşunun tüyleri gibi, diyorsunuz. 
Kör de bu kez, kuğunun ne olduğunu soruyor. 
Siz anlatıyorsunuz 
- Kuğu, boynu eğri bir kuştur. 
Kör, yine soruyor 
- "Boynu" anladım ama, "eğri" ne demek 
O zaman körün kolunu alıyor, önce düz tutuyor sonra da, geriye doğru bükerek 
- İşte, diyorsunuz "eğri" bu demek... 
Ve kör, sevinerek zıplıyor 
- Ah, şimdi anladım sütün ne olduğunu... 

Bir fen fakültesinde profesör, sözlü sınavda öğrenciye soruyormuş 
- İlk fizik Nobel ödülünü hangi ülke aldı 
- 1901'de Almanya... 
- Sonra 
- 1902'de Hollanda... 
- Sonra 
- 1903'te Fransa... 
- Sonra 
- 1904'te İngiltere... 
- Sonra 
- 1905'te Almanya... 
- Sonra 
- 1906'da İngiltere... 
- Sonra 
- 1907'de ABD... 
- Sonra 
- 1908'de Fransa... 
- Sonra 
- 1909'da İtalya... 
- Sonra 
- 1910'da Hollanda... 
- Sonra 
- 1911'de Almanya... 
- Sonra 
- 1912'de İsveç... 

Profesör 
- Peki, demiş, o sırada Türkiye ne yapıyordu orada bilimsel yeni bir buluş yok muydu 
Öğrenci 
- Vardı, efendim, demiş sıcak havalarda azıcık rüzg rlanmak için yelpazeyi sallamak yerine yelpazeyi sabit tutup, başını sallamayı keşfetmişlerdi... 

9. yüzyıla ait eski Japon şiirinden, Rahşan Ecevit'in çevirisiyle, vaktiyle "Yücel" dergisinde yayımlanmış bir dörtlükle bitirelim yazıyı 
Henüz güzün geldiği 
Göze görünmez ama 
Rüzg rın gürültüsü 
Ürkütüyor beni. 



</TEXT>
</DOC>
