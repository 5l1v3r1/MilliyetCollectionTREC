<DOC>
<DOCNO> 314394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun37.html </URL>
<DATE> 2005/02/11/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
AB anayasası baharda uzayda... 
</HEADLINE>
<TEXT>

     AB anayasası, baharda Uluslararası Uzay İstasyonu'na UUİ konuk olacak. 
     AB Komisyonu sözcülerinden Gregor Kreuzhuber'in açıklamasına göre, Komisyonun Başkan Yardımcısı Günter Verheugen, AB anayasasının bir suretini, İtalyan meslektaşı Roberto Vittori ile birlikte, Nisan ayında UUİ'ye gidecek Fransız astronot Michel Tognini'ye verdi. 
     Sözcü, ''Astronotların uzaya sembolik bir şeyler götürmesi adettendir. AB anayasasını uzaya götürmeyi astronotlar istedi'' dedi. 
     AB Komisyonu sözcüsü, ''Anayasa böylece bilimsel testlerden geçecek. Siyaseten ve fiziken en iyi sınanmış anayasa olacak'' diye nükteli konuştu. 
     Roma'da geçen Ekim ayında liderlerce imzalanan anayasayı onay için referandumlar bekliyor. 
     
</TEXT>
</DOC>
