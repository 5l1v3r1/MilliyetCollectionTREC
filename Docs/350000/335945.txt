<DOC>
<DOCNO> 335945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonspo11.html </URL>
<DATE> 2005/04/22/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Zafer Biryol, Beşiktaş'ı gözüne kestirdi... 
</HEADLINE>
<TEXT>

     Geçtiğimiz sezon Türkiye Birinci Süper Futbol Ligi'nde gol kralı olan Konyasporlu Zafer Biryol, hafta sonu oynanacak karşılaşmada, Beşiktaş'a gol atma geleneğini sürdürmek istiyor. 
     Konyaspor'un, deplasmanda yapacağı zorlu Beşiktaş maçında en önemli gol silahı Zafer Biryol. 
     Konyaspor formasıyla Süper Lig'de Beşiktaş'a karşı oynadığı tüm maçlarda gol attığını vurgulayan Biryol, şunları kaydetti 
     ''Bu bir tesadüf olsa, Beşiktaş'a gol atmam sadece bir-iki maçla sınırlı olurdu. Beşiktaş ile Cumartesi günü kendi sahasında karşılaşacağız. İnşallah bu maçta da gol atarım. Ben gol atamasam da fark etmez. Önemli olan takımımızın galip gelmesi. Ancak yine de Beşiktaş'a gol atacağıma inanıyorum. Beşiktaş iyi kadroya sahip güçlü bir takım. Formda oldukları ortada. Fenerbahçe'yi yenmeleri nedeniyle moralleri de yüksek. Tüm bu nedenlerle tribünler de dolu olacaktır. Güzel bir maç olacağına inanıyorum.'' Kendisi gibi takım arkadaşlarının da kafasında tek düşüncenin Beşiktaş'ı yenmek olduğunu belirten Biryol, ''Galip gelerek tüm Konyaspor camiasına ve Konya'lılara büyük bir mutluluk yaşatmak istiyoruz. Bunun için de elimizden geleni yapacağız'' diye konuştu. 
     Biryol'un ismi, geçen sezon Konyaspor'da gol kralı olmasının ardından Beşiktaş'ın transfer listesinde geçmiş, ancak Beşiktaş ve Konyasporlu yöneticilerin ön anlaşmaya varmasına karşın, gol kralının Beşiktaş'a transferi çeşitli nedenlerle gerçekleşmemişti. 
     
</TEXT>
</DOC>
