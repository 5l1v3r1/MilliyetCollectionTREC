<DOC>
<DOCNO> 300321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sontur11.html </URL>
<DATE> 2004/12/23/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Türk dünyasında ortak dile doğru... 
</HEADLINE>
<TEXT>

     Türk Dil Kurumu TDK Başkanı Prof. Dr. Şükrü Haluk Akalın, Türk dünyası ile ortak bir iletişim dili oluşturulması konusunda son aşamaya geldiklerini söyledi. 
     İnsanlar arasında iletişimi sağlayan, kültürün en önemli yapı taşı dilin insanoğlunun dünyasında çok önemli bir yere sahip olduğunu belirten Prof. Dr. Akalın, sanılanın aksine modern dünyada dilin öneminin azalmayıp daha da arttığını belirtti. 
     Dilin ürettiği sözcükler olmadan, insan beyninin düşünmesinin bile mümkün olmadığını ifade eden Prof. Dr. Akalın, şöyle dedi 
     ''Türkçemiz, dünyanın en köklü dillerinden biridir. Gerek akıcılığı, gerekse eklemeli özelliği, onu kelime üretmeye ve yenilenmeye en uygun dillerden biri haline getirmiştir. Böyle üstün özelikler taşıyan dilimizi bir kenara bırakıp, yabancı dillere özenerek hiçbir şey elde edemeyiz.'' Gelişmiş ülkelerin, dilin toplumlar için ne derece önemli olduğunu kavradığını vurgulayan Akalın, sözlerini şöyle sürdürdü 
     ''Ne yazık ki güzel Türkçemize gereken önemi vermiyoruz. Dil konusunda kısa süre içinde bilinçlenip, bizi bekleyen en büyük tehlike olan dil yozlaşmasını önlemeliyiz. Örneğin üye olmak için ilk adımı attığımız AB ülkeleri, kesinlikle tek dil konuşulmasına karşıdır. Sanılanın aksine AB'nin ortak dili İngilizce değildir. Üye tüm uluslar kendi dillerine büyük önem veriyor. Örneğin Fransa Kültür Bakanlığı, İngilizce olan e-mail sözünün kullanımını yasaklayarak, Fransızca'da posta anlamına gelen bir başka kelimenin kullanılmasını istedi.'' 
     
     TÜRK LEHÇELERİ SÖZLÜĞÜ YAKINDA İNTERNETTE 
     Halen dünyada 12 milyon kilometrelik bir alanda farklı lehçelerde Türkçe konuşulduğunu belirten Prof. Dr. Şükrü Haluk Akalın, Türkçe konuşan topluluklarla kurulacak dil bağının bu ülkelere çok büyük kapılar açabileceğini söyledi. Prof. Dr. Akalın, şunları kaydetti 
     ''Türk dünyasında ortak bir iletişim dili kurulması konusunda bilimsel çalışmalar büyük bir hızla ilerliyor. 1991 yılında yapılan toplantılar ve Marmara Üniversitesi'nin çalışması sonucu ortak bir alfabe kabul edildi. Geçtiğimiz hafta Azerbaycan'da Türk Dünyası 4. İşbirliği Forumu Toplantısı yapıldı. Bu toplantıda, ortak dil kullanılması kararı alındı. Önümüzdeki aylarda ise Kazakistan'da sadece ortak dil oluşturma konusunun ele alınacağı özel bir toplantı daha yapılacak. TDK olarak biz de bu konuda önemli çalışmalar yapıyoruz. 6 Türk lehçesi olan Türkiye, Azerbaycan, Özbekistan, Kazakistan, Kırgızistan, Türkmenistan lehçelerindeki söz varlığını, 6 dilde karşılaştırmalı sözlük haline getiriyoruz. Kısa süre içinde Türk Lehçeleri Sözlüğü'nü internette kullanıma açacağız. Türk dünyası ile ortak bir iletişim dili oluşturulması konusunda son aşamaya geldik.'' Türkçe konuşan ülkeler arasında ortak dilin oluşmasında kitle iletişim araçlarının büyük önem taşıdığını bildiren Prof. Dr. Akalın, sözlerini şöyle sürdürdü 
     ''Türkiye'den yayın yapan televizyon kanalları bazı Türk Cumhuriyetleri'nde izlenebiliyor. Özellikle çizgi filmler ve yerli diziler, bu ülkelerde yaşayan genç kuşak tarafından ilgiyle izleniyor. Bu durum, ortak dil oluşumu için büyük bir şanstır. Bu dilin en kısa sürede oluşabilmesi için en büyük görev, doğru Türkçe ile yayın yapacak radyo ve televizyon kuruluşlarına düşüyor.'' Prof. Dr. Akalın, TDK olarak, ortak dilin ardından hedeflerinin ise Türkçe konuşan ülkeler arasında ortak bilim terimlerinin hazırlanması olduğunu sözlerine ekledi. 
     
</TEXT>
</DOC>
