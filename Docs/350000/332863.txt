<DOC>
<DOCNO> 332863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun15.html </URL>
<DATE> 2005/04/13/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Salman Rüşdü Bush'un politikaları İslami teröre yardımcı oluyor 
</HEADLINE>
<TEXT>

     Şeytan Ayetleri kitabıyla hakkında ölüm fetvası çıkarılan yazar Salman Rüşdü, ''Bush yönetimi, uluslararası toplulukla diyalog kurmayarak İslami terörizme yardımcı oluyor'' dedi. 
     Rüşdü, Reuters haber ajansına verdiği demeçte, ABD'nin, sadece düşmanlarına değil, müttefiklerine karşı da tek yanlı davrandığı inancında olduğunu söyledi. 
     Washington yönetiminin, 11 Eylül saldırılarından sonra kendisine duyulan büyük sempatiyi hızla çarçur ettiğini belirten Rüşdü, ''ABD'yi terk ettiğiniz anda, sadece ABD'nin düşmanlarının değil, müttefiklerinin de ABD hakkında hayatımda duymadığım kadar eleştirel bir dille konuşuyor olması dikkate değer bir durum gibi gözüküyor'' dedi. 
     Rüşdü, ABD'deki mevcut yönetimin, insanları terörizme karşı birleştirmekte başarısız olduğunu ileri sürdü ve ABD'ye yönelik hislerdeki değişikliğin, Bush yönetiminin tek yanlı politikalarından ve diğer ülkelerle ciddi anlamda işbirliği yapmakta isteksiz davranmasından kaynaklandığını iddia etti. 
     ''Bu 'tek başına hareket et' tavrı insanları kızdırıyor'' diyen Rüşdü, Amerikan halkının, tarihin bu önemli anında, dünyanın nasıl düşündüğünü hissetmesi gerektiğini kaydetti. 
     Pakistan doğumlu Rüşdü, 1989'da yayınlanan Şeytan Ayetleri kitabı nedeniyle uzun yıllar sıkı güvenlik altında kaldıktan sonra şimdi New York'ta yaşıyor. 
     Rüşdü, uluslararası yazarlar derneği PEN'in Amerika merkezinin başkanlığını yapıyor. 
     
</TEXT>
</DOC>
