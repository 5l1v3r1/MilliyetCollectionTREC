<DOC>
<DOCNO> 318010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur31.html </URL>
<DATE> 2005/02/23/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Yediz bebeklerin doktoruna gelen eleştirilere yanıt... 
</HEADLINE>
<TEXT>

     İzmir'in Aliağa İlçesi'nde yaşayan ve yediz bebeklere hamile kalan Sibel Deniz'e aşılama yöntemi uygulandığı, bu yöntemde gebeliğin sayısını belirlemenin doktorun elinde olmadığı bildirildi. 
     Ailenin tedavi gördüğü Central Hospital'dan yapılan yazılı açıklamada, ''yediz gebeliğin tüp bebek yöntemiyle oluşması halinde başarısızlık sayılabileceği'' belirtilerek, şu görüşlere yer verildi 
     ''Çünkü tüp bebek yönteminde yumurtalar dışarıda döllendikten sonra rahime yerleştirildiği için gebelik sayısını belirlemek doktorun inisiyatifindedir. Ancak tedaviyi yapan Dr. Özer Gürbüz, tüp bebek yöntemi değil, aşılama yöntemini kullanmıştır. Aşılama yönteminde döllenme anne vücudunda gerçekleşir. Eşinin yıkanmış 2-5 milyon spermi annenin rahmine verilir. Bu spermler ayrı ayrı yumurtaları dölleyebileceği gibi aynı yumurta birden fazla sperm tarafından da döllenebilir. Dolayısıyla oluşacak gebeliğin sayısını belirlemek doktorun elinde değildir.'' Basında çıkan bazı spekülatif haberler nedeniyle bu açıklamanın yapıldığı kaydedilerek, ''Yediz gebeliği hiçbir zaman başarı olarak görmedik. Aksine 4'ünün alınarak 3'e indirgenmesi yönünde görüş bildirdik'' denildi. 
     Açıklamada, yedizleri doğurmak isteyen Sibel Deniz'in ikna edilmeye çalışıldığı, 2 hafta daha süre bulunduğu, ikna edilememesi halinde bebekleri yaşatmak için tam teşekküllü yenidoğan yoğun bakımı olan bir merkezle görüşmelerin sürdürüldüğü bildirildi. 
     
</TEXT>
</DOC>
