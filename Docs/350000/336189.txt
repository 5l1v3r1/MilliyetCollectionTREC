<DOC>
<DOCNO> 336189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/soneko03.html </URL>
<DATE> 2005/04/23/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Arçelik, mobilya sektöründe de iddialı... 
</HEADLINE>
<TEXT>

     Arçelik A.Ş'nin Genel Müdürü Aka Gündüz Özdemir, Türkiye'de 3 milyar dolarlık bir pazara sahip mobilya sektöründe çok kısa zamanda en fazla tercih edilen marka olmayı hedeflediklerini söyledi. 
     Özdemir, Arstil mağazasının açılışı için geldiği Konya'da, AA muhabirine yaptığı açıklamada, ülke ekonomisinde önemli yer tutan beyaz eşya sektöründe yıllardır Arçelik ve Beko markalarıyla üretim yaptıklarını söyledi. 
     Beyaz eşyada bugün 106 ülkeye ürün sattıklarını vurgulayan Özdemir, ''Türkiye'de de önemli bir pazara sahibiz. Bu yüzden Türk tüketicisini bizden daha iyi tanıyan olamaz'' dedi. 
     Özdemir, ülke genelindeki 4 bin 500 bayileri aracılığıyla tüketiciye son teknoloji ile üretilen ürünlerini ulaştırmaya çalıştıklarını belirterek, şunları kaydetti 
     ''Bayilerimizin yaklaşık bin 500'ü ise bünyesinde mobilya satıyor. Bu yüzden Arçelik A.Ş olarak yaklaşık 3 yıl önce mobilya konusunda çalışma başlattık. Geçen yılın sonlarına doğru da Arstil markasıyla mobilya sektörüne giriş yaptık. Kendimizi yeni yeni tanıtıyoruz. Amacımız Avrupa'dan Türkiye'ye gelen büyük satın alma gruplarına karşı bayilerimizi daha güçlü hale getirmek. Bu çerçevede ilki Ankara'da olmak üzere İstanbul ve İzmir gibi büyük şehirlerde oldukça kapsamlı büyük alışveriş mağazaları açacağız.'' Anadolu'da da Konya'da açtıkları gibi büyük mağazalarla çalışacaklarını ifade eden Özdemir, ''Bayilerimizin, pazar büyüklüğü açısından çok önemli olan mobilyada kaliteli hizmet verebilmesini istiyoruz. Mobilyada kaliteli ürünleri bayilerimize ulaştırmak için Arstil markasıyla sektöre girdik. Mobilya ile beyaz eşyanın birbirini tamamlaması bizim lehimize bir durum'' diye konuştu. 
     Mobilya ürünlerini kendilerinin üretmediğini, önemli kısmının üretimini yurtdışında yaptırdıklarını vurgulayan Özdemir, Türkiye'de 3 milyar dolarlık bir pazara sahip mobilya sektöründe çok kısa zamanda en fazla tercih edilir marka olmayı hedeflediklerini söyledi. 
     Birkaç yıl içinde sektörde söz sahibi olacaklarına inandıklarını dile getiren Özdemir, ''İhracat hedefimiz yok. Biz yerli pazarda söz sahibi olmayı istiyoruz. Çok hırslı davranmadan emin adımlarla her eve girmeyi istiyoruz. Şu anda 50'ye yaklaşan mobilya mağazalarının sayısını yıl sonunda 100'e çıkarmayı planlıyoruz'' dedi. 
     
</TEXT>
</DOC>
