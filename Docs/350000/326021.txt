<DOC>
<DOCNO> 326021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur36.html </URL>
<DATE> 2005/03/22/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Barbaros Çocuk Köyü'nde taciz davası başladı 
</HEADLINE>
<TEXT>

     İzmir'in Urla İlçesi'ndeki Barbaros Çocuk Köyü'nde kalan biri tutuklu 10 çocuğun, yine aynı köyde kalan ''küçük yaştaki çocukların ırzına geçtikleri ve ırza tasaddide bulundukları'' iddiasıyla, 3 yıldan 42 yıla kadar hapis cezası istemiyle yargılanmalarına başlandı. 
     İzmir 2. Çocuk Mahkemesi'ndeki duruşmaya, tutuklu sanık G.Y. ile tutuksuz yargılanan 9 çocuk katıldı. Valiliğin ve savcılığın talimatıyla kimsenin alınmadığı duruşmada mahkeme heyeti, gizlilik kararı aldı. 
     Davanın tek tutuklu sanığı olan G.Y'nin tahliyesine karar veren mahkeme heyeti duruşmayı erteledi. 
     Barbaros Çocuk Köyü içinde, çeşitli zamanlarda ''ırza geçme, ırza tasaddi'' olaylarının meydana geldiği duyumları üzerine Urla Cumhuriyet Savcılığı'nca yapılan soruşturmada, burada yaşayan bazı çocukların, yine bu köyde yaşayan bazı çocukların ırzına geçtiği, bazılarına ırza tasaddide bulunduğu iddiasıyla 10 çocuk hakkında 3 ile 42 yıl arasında değişen hapis cezaları istemiyle dava açılmıştı. 
     
</TEXT>
</DOC>
