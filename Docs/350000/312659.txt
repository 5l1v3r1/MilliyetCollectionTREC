<DOC>
<DOCNO> 312659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/soneko09.html </URL>
<DATE> 2005/02/05/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 2.73 değer kazandı... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 2.73 oranında değer kazandı. 
     Hafta içinde 28,278.12 puana kadar yükselerek tarihi rekor seviyeleri gören Bileşik Endeks, temkinli bir yükseliş gösterdi. 
     Temel göstergelere bağlı seyrini sürdüren piyasada kritik bölgelerde sağlanan tutunma, nakit girişleri ve işlem hacmindeki artışın, kısa vadeli yükseliş trendini destekler nitelikte geliştiği gözlendi. 
     Teknik olarak da güçlü görünümünü koruyan piyasayı olumsuz yönde etkileyebilecek bir gelişme yaşanmadığı takdirde 28,000 hedefinin kısa süre içerisinde aşılmasının mümkün olduğunu ifade eden uzmanlar, Kerkük'le ilgili gelişmeler ve kısa süre içinde gündeme gelmesi muhtemel Kıbrıs sorununun önümüzdeki haftadan itibaren piyasanın takip edeceği konular arasında bulunacağını tahmin ediyor. 
     Uzmanlar, endeksteki ilk dirençlerin 28,500 ve 29,000 seviyelerinde bulunduğuna işaret ederek, bu seviyelerde kar satışları görülebileceğini, çıkışın devamı için bu seviyelerin geçilmesi gerekeceğini kaydediyor. 
     
     ÖZETLE PİYASALAR 
     Borsa, haftanın ilk üç günü gelen artışların ardından Perşembe günü kar satışlarıyla hız kesti. İMKB Tahvil ve Bono Piyasası'ndaki ortalama oranlarda kısa vadelerde bir puanın altında kalan, uzun vadelerde ise bir puanı aşan düşüşler oldu. Altın fiyatlarında ve dövizdeki düşüşler geçen hafta da devam etti. Mevduat faizlerinin ortalamalarında da küçük çapta gerilemeler yaşandı. 
     Hisse senetleri haftalık bazda ortalama yüzde 2.73 oranında değer kazandı. 24 ayar külçe altının gram satış fiyatı yüzde 4.08, Cumhuriyet altınının satış fiyatı da yüzde 4.00 geriledi. Türk Lirası karşısında dolar yüzde 1.50, Avro da yüzde 2.01 düşüş kaydetti. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.81 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.32, haftalık reponun net getirisi yüzde 0.26 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 0.95'lik düşüşle başladı. Artışlar Salı ve Çarşamba günleri de devam etti. Borsa Salı günü ortalama yüzde 1.90, Çarşamba günü de ortalama yüzde 0.31 yükseldi. Perşembe günü gelen satışlarla ortalama yüzde 1.37 gerileyen endeks haftanın son gününü de ortalama yüzde 0.94 oranında artışla tamamladı. 
     Endeks, geçen hafta boyunca 739.07 puanlık artışla 27,074.09 puandan 27,813.16 puana yükseldi. Hisse senetlerindeki haftalık ortalama artış yüzde 2.73 oldu. 
     İMKB Ulusal-Mali Endeksi 1,731.61 puan artışla 39,357.96 puandan 41,089.57 puana, İMKB Ulusal-Sanayi Endeksi 454.74 puan artışla 22,429.56 puandan 22,884.30 puana yükselirken, İMKB Ulusal-Hizmetler Endeksi 274.33 puan düşüşle 14,389.24 puandan 14,141.91 puana geriledi. 
     Böylece, mali grup hisseleri ortalama yüzde 4.40 oranında, sanayi grubu hisseleri ortalama yüzde 2.03 oranında değer kazanırken, hizmetler grubu hisseler de ortalama yüzde 1.72 oranında değer yitirdi. 
     
     KAZANANLAR VE KAYBEDENLER 
     Borsada geçen haftada işlem gören 307 hisse senedinden 221'i değer kazanırken, 65 hisse senedi değer yitirdi, 21 hisse senedinin değeri değişmedi. 
     Geçen hafta en yüksek oranlı artış, yüzde 30.00 ile Tekstilbank hisselerinde gerçekleşti. Yüzde 24.19'luk artışla Koniteks hisseleri ikinci ve yüzde 24.11'lik artışla Koza Davetiye hisseleri üçüncü oldu. 
     En yüksek oranlı düşüş ise yüzde 20.20 ile Federal Mogul İzmit Piston hisselerinde oldu. Yüzde 11.14'lük düşüşle Usaş hisseleri ikinci ve yüzde 10.23'lük düşüşle de Arat Tekstil hisseleri üçüncü sırada yer aldı. 
     İMKB Ulusal Pazar'da geçen hafta toplam 2 milyar 3 milyon 422 bin adet hisse senedi işlem gördü ve karşılığında 7 milyar 560 milyon YTL'lik işlem hacmi gerçekleşti. 
     
     DÖVİZ 
     Geçen hafta, tüm döviz birimleri Türk Lirası karşısında düşüş gösterdi. İstanbul serbest döviz piyasasında alınıp satılan ABD Doları Türk Lirası karşısında yüzde 1.50 oranında, Avro da yüzde 2.01 oranında değer yitirdi. 
     Önceki hafta sonuna göre ABD Doları'nın Türk Lirası satış fiyatı 0.0200 YTL düşerek 1.3150 YTL'ye, Avronun satış fiyatı 0.0350 YTL düşerek 1.7050 YTL'ye geriledi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 1.78 düşüşle 2.4800 YTL'ye ve İsviçre Frangı'nın satış fiyatı da yüzde 3.54 düşüşle 1.0900 YTL'ye indi. 
     Bugün öğle saatlerinde ise İstanbul serbest piyasada ABD Doları 1.3160 YTL'den, Avro 1.6940 YTL'den, İngiliz Sterlini 2.4750 YTL'den ve İsviçre Frangı da 1.0930 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı bir önceki hafta sonuna göre yüzde 4.08 oranında, Cumhuriyet altınının satış fiyatı da yüzde 4.00 oranında geriledi. 
     Külçe altının gram satış fiyatı 17.65 YTL'ye, Cumhuriyet altınının satış fiyatı da 120.00 YTL'ye düştü. 
     İstanbul Altın Borsası'nda İAB geçen hafta içindeki işlemler sonucunda 24 ayar altının gram fiyatı da yüzde 1.61 oranında düşerek, 17.98 YTL oldu. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.81 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 4,623 puan artarak 568,886 puandan 573,509 puana yükseldi. 
     Geçen haftanın en çok değer kazanan katılma belgeleri, yüzde 5.60'lık artışla Ata A Tipi Değişken Fon, yüzde 4.90'lık artışla ABN Amro A Tipi Değişken Fon ve yüzde 3.88'lik artışla da Akbank A Tipi Mali Kurumlar Sektör Fon olarak sıralandılar. 
     Haftanın en çok değer yitiren katılma belgeleri ise yüzde 1.17'lik düşüşle Oyakbank B Tipi Yabancı Menkul Kıymetler Fon, yüzde 1.00'lik düşüşle Eczacıbaşı Menkul Değerler B Tipi Tahvil Bono Fon ve yüzde 0.93'lük düşüşle Ata B Tipi Yabancı Menkul Kıymetler Yatırım Fon oldu. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.31 ile yüzde 0.39 arasında gerçekleşti. 
     Mevduat faizlerinin ortalamalarında geçen hafta küçük çapta düşüşler oldu. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.32 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 17.8 dolayında bulunan haftalık reponun net getirisi de yüzde 0.26 oldu. 
     
</TEXT>
</DOC>
