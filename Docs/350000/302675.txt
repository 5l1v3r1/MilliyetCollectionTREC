<DOC>
<DOCNO> 302675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/dunya/adun.html </URL>
<DATE> 2005/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tsunami komplosu 
</HEADLINE>
<TEXT>


Hint Okyanusu'ndaki ABD üssü Diego Garcia'da hasar ve can kaybı olmaması, komplo teorilerine neden oldu. Buna göre, kendisi önlem alan ABD, diğer ülkeleri uyarmadığı gibi, yardım konusunda da kasten ağır davrandı 

DIŞ HABERLER SERVİSİ 


Güney Asya'da en az 150 bin kişinin ölümüne yol açan tsunami felaketinin dünyada yarattığı şok sürerken, 9.0 büyüklüğündeki depremin neden olduğu bu doğal afet, siyasi planda aşırı yorumların ve hayalci komplo teorilerinin de üretilmesini tetikledi. 
Özellikle depremin ve dev dalgaların vurduğu ülkelerde popüler olan bir komplo teorisine göre, korkunç yıkım ve can kaybının baş sorumlusu okyanus dibinde 1000 km boyunca kırılan fay ise, birinci suç ortağı da Amerika. Bu komplo teorisyenlerine göre, her yerde Müslümanlara karşı düşmanca tavır alan ve Irak'ı haksız yere işgal eden ABD, bu kez de dünyada en kalabalık Müslüman nüfusun yaşadığı bölgenin ciddi boyutlarda zarar görmesine "göz yumdu". 
Yıkıma uğrayan bazı ülkelerde fısıltı gazetesinin tsunaminin sorumlusu olarak dahi ABD'yi göstermesi, Amerikan aleyhtarlığının bu ülkelerde ulaştığı boyutu gözler önüne sermesi bakımından ilginç. Komplo teorilerinde küresel ısınma ve tsunami arasında bağ kurulacak kadar ileri gidiliyor. 
ABD'de Cumhuriyetçi Parti'ye yakınlığıyla bilinen Drudgereport internet sitesinde yer alan habere göre, komplo teorisi savunucularının ABD'yi suçlarken ileri sürdükleri gerekçeler şöyle 
Tsunami erken uyarı sistemine sahip ABD, depremin ardından dev dalgalar oluştuğunu belirlemesine karşın Endonezya ve Malezya gibi ülkeleri kasten uyarmadı. Çünkü bu ülkelerdeki İslami hareketler ABD'yi rahatsız ediyordu. Bunun en büyük kanıtı Amerikan üslerinin bulunduğu Hint Okyanusu'ndaki Diego Garcia Adası. Buradaki Amerikan tesisleri tsunamiden hiç zarar görmedi. Demek ki, ABD yetkilileri uyararak önlem aldırdı.Tsunaminin oluşmasında küresel ısınmanın etkisi çok fazla. Sera etkisi yaratan gazları atmosfere en fazla salan ülke olan ABD'nin küresel ısınmadaki payı ink r edilemez.Felaketin ardından ABD'nin sergilediği tavır da zararın boyutlarının büyümesini istediğini gösteriyor. Önce komik boyutta bir yardım sözü verdi, sonra eleştiriler üzerine bunu artırdı. ABD medyası, son yılların en büyük felaketi olmasına karşın olaya gereğince ilgi göstermedi. 

İddianın dayanağı Diego Garcia üssü 

Diego Garcia mercan atolü üzerinde ABD'nin stratejik önemdeki bir hava üssü bulunuyor. Bu adadaki tesislerde hiç can kaybı meydana gelmemesi, ABD'nin yaklaşan felakete karşı zamanında tedbir almış olmasıyla açıklanıyor. 

Japonya'dan 500 milyon dolar 

JAPONYA, deprem felaketinden zarar gören ülkelere, 500 milyon dolar yardım yapacağını açıkladı. Başbakan Juniçiro Koizumi, dost bir Asya ülkesi olarak en yüksek yardımı yapma kararlılığında olduklarını söyledi. ABD ise daha önce vaat ettiği 35 milyon dolarlık yardım miktarını 10 kat artırarak 350 milyon dolara çıkardı. ABD Başkanı George W. Bush, "Bölgedeki ekiplerin, yardım ihtiyacının hızla arttığını tespit ettiğini" belirterek, "Bu korkunç felaketin etkileri netleştikçe, yapacağımız katkılar yeniden değerlendirilecek" dedi. 


</TEXT>
</DOC>
