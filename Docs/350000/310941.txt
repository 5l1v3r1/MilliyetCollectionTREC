<DOC>
<DOCNO> 310941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sondun29.html </URL>
<DATE> 2005/01/31/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Berlusconi uçtu Arap ülkeleri Irak'ı örnek alıp ortaçağdan çıkmalı 
</HEADLINE>
<TEXT>

     İtalya Başbakanı Silvio Berlusconi, Arap ülkelerinin ''Irak'ı örnek almaları ve ortaçağdan çıkmaları'' gerektiğini söyledi. 
     Devlet radyosu RAI'ye konuşan Berlusconi, Irak'taki seçimlerin diğer Arap ülkelerine, ''demokratik olmayan yönetim biçimlerini bırakmaları'' yönünde olumlu bir etki yapabileceğini söyledi. 
     Berlusconi, söz konusu Arap ülkelerini, ''kadınlara özgürlük tanınmayan ve değer verilmeyen, serbestliğe imkan verilmeden yönetilen, ortaçağdan çıkmak için birçok adımın atılması gereken ülkeler'' olarak niteledi. 
     İtalya Başbakanı, ''Arap ülkeleri, yıllar sonra ilk kez çok partili seçimlere giden Irak'ı örnek almalı ve ortaçağdan çıkmalı'' dedi. 
     Washington yönetiminin önde gelen müttefiklerinden İtalya Başbakanı Berlusconi, İtalya ile birlikte ABD'ye destek veren ülkelerin, Irak'taki seçimlere yardımcı olmaktan gurur duymaları gerektiğini belirtti. Berlusconi, ''Bu, İtalya'nın da desteğinin bir sonucudur'' dedi. 
     İtalya'nın Irak'ta 3000 kadar askeri bulunuyor. 
     
</TEXT>
</DOC>
