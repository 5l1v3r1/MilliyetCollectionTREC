<DOC>
<DOCNO> 312536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonyas18.html </URL>
<DATE> 2005/02/04/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Jabra, "Bluetooth kulaklıkları"nı tanıttı... 
</HEADLINE>
<TEXT>

     Kablosuz iletişim çözümleri pazarında faaliyet gösteren firmalardan Danimarka merkezli Jabra, üretilen son ''bluetooth kulaklıkları''nı tanıttı. 
     Jabra Ülke Müdürü ve Yeni Pazarlar Sorumlusu Vincent Pena, Hyatt Recency Otel'de düzenlenen tanıtım toplantısında, 1993 yılında kurulan Jabra'nın, 2003 yılında yaklaşık 100 milyon dolara ulaşan cirosuyla dünyanın en hızlı büyüyen şirketleri arasında yer aldığını söyledi. 
     Kulaklık ve mikrofon teknolojisinde kablosuz iletişim çözümleri sunan Jabra'nın cep telefonu kulaklıklarının, hem bluetooth teknolojisine sahip mobil telefonlarda, hem de bluetooth özelliği içermeyen telefonlarda kullanıldığını anlatan Pena, Jabra teknolojisinin Türkiye distribütörlüğünü de Tesan İletişim A.Ş'nin üstlendiğini kaydetti. 
     Dünyada 2003 yılında piyasadaki telefonların yüzde 9.7'sini bluetoothlu telefonların oluşturduğunu, bu oranın 2006 yılında yüzde 46'ya ulaştığını anlatan Pena, ''Tahminlere göre 2006 yılında bu oran yüzde 80'e ulaşacak'' dedi. 
     Bluetooth kulaklık pazarının ise 2004 ve 2005 yıllarında, iki kat büyüyeceği ve 2008'e kadar bu büyümenin hızla devam edeceği tahmininde bulunduklarını ifade eden Pena, şöyle devam etti 
     ''Bluetooth kulaklıklarının dünyadaki satışının 2005 yılında, tüm dünyada 25 milyondan fazla olmasını bekliyoruz. Bluetooth kulaklık satışını artıracak nedenler ise düşük ücret, gelişmiş performans, gelişmiş tasarım, ahizesiz kullanım olarak sayılabilir. Bluetooth teknolojisi Türk insanı için henüz yeni diyebiliriz. Ancak Türk insanı yeni teknolojiye bayılıyor.'' Türkiye'nin Jabra için uzun vadede iyi bir gelişme sağlayacak bölge olduğunu ifade eden Pena, 2005 yılında Jabra'nın Türkiye'de büyük bir atılım yapmasını beklediklerini söyledi. 
     Pena, daha sonra Jabra'nın ürettiği bluetooth kulaklıkların özelliklerini katılımcılara anlattı. 
     Tesan İletişim A.Ş. Yönetim Kurulu Başkanı Bekir Erdoğan da, Tesan'ın iletişim sektöründe 22 yılı geride bıraktığını belirterek, geleneksel kablolu telefonlarla başlayan iş hayatlarında, bugün internet tabanlı iletişim sistemleri kurduklarını söyledi. 
     İkibin çeşidi bulan telekom bilgisayar ürün ve hizmet çeşitleriyle tüm Türkiye'de hizmet verdiklerini belirten Erdoğan, şunları kaydetti 
     ''Siemens, Panasonic, Turkcell, Sony, Netaş, Alcatel başta olmak üzere sektörümüzün tüm saygın kuruluşları ve distribütörlüğünü yaptığımız onlarca yabancı tedarikçimiz ve müşterilerimizle uzun yıllara dayanan saygın ve güçlü ilişkilere sahibiz. Bu imkan ve ilişkilerden aldığımız güçle, konusunda lider olan Jabra'nın Türkiye distribütörlüğünü başarıyla yürüteceğimize inanıyorum.'' Bluetooth kulaklıklarını, futbolcuların da antremanlarda kullanmasını istediklerini ifade eden Erdoğan, programın sonunda Beşiktaşlı futbolcular Sergen, Tayfur ve Ahmet Dursun'a bluetooth kulaklık hediye etti. 
     
</TEXT>
</DOC>
