<DOC>
<DOCNO> 347158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/soneko27.html </URL>
<DATE> 2005/05/30/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Güler Sabancı Sonuç Türkiye - AB ilişkilerini etkilemeyecek 
</HEADLINE>
<TEXT>

     Sabancı Holding Yönetim Kurulu Başkanı Güler Sabancı, Fransa’da Avrupa Birliği AB Anayasası için yapılan referandumdan "hayır" sonucu çıkmasının, Türkiye-AB ilişkilerini etkilemeyeceğini bildirdi. 
     Sabancı, yaptığı açıklamada, 17 Aralık 2004’de alınan kararla Türkiye ilişkilerinin eski yasalar, kurallar ve koşullara göre götürüleceğini belirterek, şöyle dedi 
     "Türkiye başmüzakerecisini seçmiş, 3 Ekim’e kadar çalışmalarını tamamlama yoluna girmiş, uyum yasalarını birbiri ardından güncelleştirip, AB normlarına getirme gayreti içindedir. 
     Bu nedenle yeni oylamalar veya AB ülkelerindeki iktidar değişiklikleri, bu sonucu ve alınan kararları etkilemeyecektir. 
     Bu karar, Türkiye’nin Avrupa Birliği yolunda herhangi bir aksama yaratmayacaktır." Güler Sabancı, Avrupa Birliği’ni bir adım ileriye götürecek bir oylamadan böyle bir sonuç çıkmasının, birliğin geleceği açısından pek olumlu bir gelişme olmadığını da vurguladı. 
     
</TEXT>
</DOC>
