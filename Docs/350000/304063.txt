<DOC>
<DOCNO> 304063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonsiy08.html </URL>
<DATE> 2005/01/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Belediye personeli trafik cezası kesebilecek... Aydıner "Aksaklık olur" 
</HEADLINE>
<TEXT>

     Emniyet Genel Müdürü Gökhan Aydıner, Trafik Kanunu'nda Değişiklik Yapılmasına Dair Kanun Tasarısı'nda öngörüldüğü gibi büyükşehir belediyeleri sınırları içinde belediye personelince suç ve ceza tutanağı düzenlenmesi halinde ''yerel ilişkilerde akrabalık, aile, tanıdık ilişkisi nedeniyle aksaklıklar, eksiklikler olacağını'' kaydetti. 
     Gökhan Aydıner, AA muhabirine yaptığı açıklamada, Karayolları Trafik Kanunu'nda Değişiklik Yapılmasına Dair Kanun Tasarısı'nın, trafik suçu işleyenler hakkında büyükşehir belediyelerinde, belediye sınırları dahilinde belediyenin yetkili kıldığı personelin suç ve ceza tutanağı düzenleyebilmesini öngördüğünü hatırlattı. 
     Bunların denenmiş uygulamalar olduğunu ifade eden Aydıner, ''geçmişte sürücü ehliyetlerinin belediyeler tarafından verildiği dönemin yaşandığını, bunların mahsuru görüldüğünü ve polis teşkilatı içerisinde özel bir zabıta, branş oluşturulduğunu'' anlattı. 
     Yıllar içerisinde bu kadronun iyi yetiştirildiğini kaydeden Aydıner, şunları söyledi 
     ''Trafik polisi bir trafik kazasında baktığında kimin kusurlu olduğunu, kazanın nasıl meydana geldiğini büyük oranda ortaya çıkarır. Normlar nedir Kontrol nasıl yapılır Bunu çok iyi biliyor. Türkiye çapında görev yaptıkları için daha objektiftir, yerelleşmemiştir. 
     Küçük bir ilçeyi düşünün, orada belediye bu yetkiyi ya hiç kullanamaz, ya da taraflı kullanılabilir. Kullanılır demiyorum. Adamına bağlı. Belediye başkanı düzgün kullandırabilir. Bunun tersi de olabilir. Seçmen, ya da sosyolojik yapıya göre aile, aşiret duygularıyla hareket eden yok mu Bu kişiler az mı Böyle olunca yanlış uygulamalar olur. Bu da trafiğe hizmet etmez. Yanlışlıklar olabilir. Şimdi iyi kötü oturmuş bir murakabe sistemi var. Hata olduğunda biz branştan çıkarıyoruz. Farklı bir durum varsa yerini değiştiriyoruz. Küçük yerde zabıta görevlendirdiğinde hata olduğunda yer değiştirme ya da 'bu işi bir daha yapmasın' dedirtecek mekanizmaya sahip değil. Ne yapılabilir A ilçesinden B ilçesine alamaz. Yine aynı yerdedir. Yerel ilişkilerde akrabalık ilişkisi, aile ilişkisi, tanıdık ilişkisi nedeniyle aksaklıklar, eksiklikler olur.'' 
     
     YAYA KAZALARINDAKİ ARTIŞ 
     Emniyet Genel Müdürü Aydıner, yerleşim yerlerindeki kaza oranlarının arttığını da bildirdi. 
     Aydıner, ''Şehiriçindeki ölümlü kazaların oranının 2004'te yüzde 3.5 artmış. 2003'te ölümlü kazalarda şehiriçindeki oran yüzde 34. 2004'te yüzde 37.5. 2003'te şehiriçindeki kazalarda yaralananların oranı yüzde 62, şehirdışında yüzde 38. 2004'te bu oran yüzde 64.5'a yükseldi'' diye konuştu. 
     Kazalardaki ölüm ve yaralanma oranının şehiriçinde arttığını, şehirdışında azaldığını ifade eden Aydıner, şunları kaydetti 
     ''Bu üzerinde durmamız gereken bir durum. Yeniden oluşan altyapı, trafik yapısı ve araç sayısının artışı göz önünde bulundurularak tedbirler alınmalı. Yol kenarlarına otomobil park edilmesiyle yollar ve trafik iyice sıkıştı. 
     Altyapısı gelişen yerlerde alt geçit ve üst geçitler ile ışıklı yaya geçitleri yapılmalı. İnsanlarımızın bu konuda bir alışkanlığı var, 20 adım yürümek istemez, bulunduğu yerden yolun karşısına geçmeye çalışır. İnsan bunu kendisi için mahzur görmemeli ve trafik kurallarına uygun hareket etmelidir.'' 
     
</TEXT>
</DOC>
