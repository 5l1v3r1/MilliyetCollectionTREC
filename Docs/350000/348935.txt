<DOC>
<DOCNO> 348935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonspo20.html </URL>
<DATE> 2005/06/04/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
KKTC'de milli atlet şoku... 
</HEADLINE>
<TEXT>

     Türkiye rekortmeni KKTC'li milli atlet Zafer Sukuşu, Kıbrıs Rum Kesimi Milli Takımı adına Andorra'daki Küçük Ülkeler Oyunları'na katıldı ve madalya kazandı. 
     Rum Kesimi Milli Takımı formasıyla oyunlara katılan Zafer Sukuşu, 800 metre finalinde 1.55.57'lik derecesiyle yarışı 3. sırada tamamlayarak bronz madalya elde etti. 
     1000 metrede 23 yaşaltı Türkiye rekorunun sahibi olan Sukuşu, 2004 yılında Antalya'da gerçekleştirilen genç milli takım aday kampına katılmış, ancak milli olamamıştı. 
     Çeşitli Türkiye şampiyonalarında da 800 ve 1500 metrelerde dereceleri bulunan Sukuşu, 800 ve 1500 metrelerde KKTC rekorlarını da elinde bulunduruyor. 
     KKTC Atletizm Federasyonu Başkanı Alkan Değirmencioğlu, kulüpler bazında Rum Kesimi'nde spor yaşamlarını sürdüren atletlerinin olduğunu, ancak ilk kez bir KKTC'li sporcunun Rum Kesimi milli formasıyla yarıştığını söyledi. 
     Değirmencioğlu, ''Çıkış kapısı olarak Türkiye'yi görüyoruz. Bu bir ilk oldu, ancak bu yola yönelen sporcularımızın sayısı artmadan bir an önce önlem almalıyız. Spor bakanımız Özkan Yorgancıoğlu ile birlikte konuyla ilgili bir toplantı yapacağız'' diye konuştu. 
     
</TEXT>
</DOC>
