<DOC>
<DOCNO> 316832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/guncel/axgun01.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kansız' tören Guinness adayı 
</HEADLINE>
<TEXT>


Hz. Hüseyin'i anma töreninde kan akmadı, kan bağışı yapıldı. İstanbul'da rekor kırmak için 840 kişilik "dini tiyatro" oynandı 

ERCAN ARSLAN, GÖKHAN KARAKAŞ 

İmam Hüseyin ile 72 arkadaşının Kerbela'da şehit edilmelerinin 1365. yıldönümü nedeniyle İstanbul'da Halkalı Aşura Meydanı'nda düzenlenen anma töreninde 840 kişinin katılımıyla sergilenen oyun, dünya rekorlar kitabı Guinness'e aday oldu. 
Zeynebiye Gençlik Tiyatrosu'nun sahnelediği "Mazlumun Dini Sorulmaz" adlı oyunda, 350 metrekarelik doğal kum sahnede, Hazreti Hüseyin'in şehit edilişi canlandırıldı. Gösteri, "dinsel bir tiyatroda en fazla oyuncunun sahnede yer alması" kategorisinde rekora aday. Guinness Türkiye Fahri Temsilcisi Prof. Dr. Orhan Kural, video görüntülerini Londra'ya göndereceklerini söyledi. 
Türkiye Caferileri lideri Selahattin Özgündüz, Başbakan Recep Tayyip Erdoğan'ın "Türkiye'yi bürokratik oligarşiden kurtaracağını" dile getirdiğini belirterek, "Diyanet İşleri Başkanlığı da buna dahil mi " diye sordu. 
Siyah giysili ve zincir taşıyan gençler, başları ve göğüslerine elleriyle vurarak ağıt yaktı. Ayrıca törene katılanlar, Kızılay'ın kurduğu çadırlarda kan bağışında bulundu. Iğdır ve Kırıkkale'de de geleneksel anma törenleri düzenlendi. 


</TEXT>
</DOC>
