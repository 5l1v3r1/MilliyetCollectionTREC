<DOC>
<DOCNO> 302794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sonsiy04.html </URL>
<DATE> 2005/01/02/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
CHP Mustafa Sarıgül'ün durumunu görüşecek... 
</HEADLINE>
<TEXT>

     CHP Yüksek Disiplin Kurulu, yarın, kesin ihraç istemiyle tedbirli olarak disipline sevk edilen Şişli Belediye Başkanı Mustafa Sarıgül'ün durumunu görüşecek. 
     Sarıgül, konuya ilişkin yaptığı yazılı açıklamada, CHP Merkez Yürütme Kurulu MYK tarafından ''kesin ihraç'' istemiyle tedbirli olarak Yüksek Disiplin Kurulu'na sevk edildiğini hatırlatarak, YDK tarafından bilgisine başvurulmak üzere parti genel merkezine davet edildiği kaydetti. 
     Davet üzerine yarın saat 11.00'de CHP Genel Merkezi'ne gideceğini belirten Sarıgül, ziyaretin ''savunma'' değil, ''bilgilendirme'' amaçlı olduğunu belirtti. 
     Sarıgül açıklamasında, ''partiden ihraç edilmeyi gerektirecek bir suç işlemediğini, bu nedenle savunma yapma ihtiyacını da duymadığını'' ifade ederek, şunları kaydetti 
     ''CHP'de benimle ilgili bir siyasi senaryonun sahneye konulduğu ve gerçeği yansıtmayan sözde raporlarla partimden koparılmaya çalışıldığımı tüm kamuoyu ibretle izliyor. Bu süreç tamamen hukuk dışı, demokrasi dışı bir süreçtir. Parti suçu sayılacak hiçbir davranışım yoktur. Bu nedenle kendimi savunma ihtiyacı duymuyorum. CHP YDK, beni genel merkeze davet etti. Ben de partime ve kurumlarına olan saygımın gereği olarak, kendilerini bilgilendirmek için Ankara'ya gideceğim. Hakkımdaki gerçek dışı iddialarla ilgili ayrıntılı bir bilgilendirme raporunu kurula sunacağım. Partimizin YDK'sı, milletvekili ihraçları ve sonuçlarıyla ciddi bir yara aldı. Bu karar onlar için de önemli bir sınav olacaktır.'' 
     
</TEXT>
</DOC>
