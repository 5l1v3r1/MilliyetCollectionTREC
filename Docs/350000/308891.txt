<DOC>
<DOCNO> 308891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonsiy01.html </URL>
<DATE> 2005/01/24/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Öğretmenlik için başvurular Çarşamba günü başlıyor 
</HEADLINE>
<TEXT>

     Milli Eğitim Bakanlığı'nca şubat ayında atama yapılacak 10 bin öğretmen kadrosu için başvurular çarşamba günü başlayacak. 2003 ve 2004 yılı Kamu Personeli Seçme Sınavı'ndan KPSS Bakanlığın belirlediği taban puanı ve üstünde puan almış adaylar başvuruda bulunabilecek. 
     MEB, 2005 için bütçeden ayrılan 20 bin öğretmen kadrosunun 2005 birinci atama döneminde yarısını kullanacak. 
     Şubat ayı içinde 10 bin öğretmen ataması yapacak olan Bakanlık, söz konusu kadrolar için başvuruları 26 Ocak Çarşamba gününden itibaren kabul edecek. Başvuru tarihinin son günü ise 9 Şubat 2005 olarak belirlendi. 
     
     BAŞVURULAR İNTERNET ÜZERİNDEN 
     Bakanlık, 9 bin 800'ünü ilk atama, 200'ünü ise açıktan atama ve açıktan ilk atama şeklinde dolduracağı 10 bin kişilik öğretmen kadrosuna başvuruları internet üzerinden alacak. 
     Adaylar, Bakanlığın www.personel.meb.gov.tr adresinden öğretmenlik için atama kılavuzunu edinerek belirtilen koşulları taşımaları durumunda elektronik başvuru formunu dolduracak. 26 Ocak-9 Şubat 2005 tarihleri arasında başvuru formlarını illerindeki başvuru bürolarından birine giderek resmi hale getirecek olan adaylar, herhangi bir ücret ödemeyecek Bilgisayar ortamında yapılacak olan atamalarda temel kıstas 2003 ve 2004 Kamu Personeli Seçme Sınavı'nda alınan puanlar olacak. 
     Bakanlık en fazla öğretmeni sınıf öğretmenliği branşında alacak. 
     
</TEXT>
</DOC>
