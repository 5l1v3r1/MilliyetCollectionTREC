<DOC>
<DOCNO> 333740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonspo17.html </URL>
<DATE> 2005/04/15/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Efes Pilsen Avrupa'nın en iyi kupasında çeyrek final de başarıdır 
</HEADLINE>
<TEXT>

     Basketbolda ULEB Erkekler Avrupa Ligi çeyrek final serisi 3. ve son maçında Panathinaikos'a deplasmanda 84-76 yenilerek elenen Efes Pilsen'de, kulüp genel menajeri Engin Özerhun, geldikleri noktanın da başarı olarak nitelendirilmesi gerektiğini söyledi. 
     Engin Özerhun, serinin ilk maçından itibaren hakem skandallarıyla ve gerginliklerle gelinen bir nokta olduğunu belirterek, ''Biz, herşeye rağmen Avrupa'da 5.'lik ile 8.'lik arasında bir yer aldık. Avrupa'nın en iyi kupasında çeyrek final oynamak da başarıdır'' dedi. 
     Özerhun ayrıca, Panathinaikos maçının son bölümünde gösterdikleri mücadeleyi karşılaşmanın geneline yayabilmeleri durumunda, galip gelecek tarafın kendileri olabileceğini de sözlerine ekledi. 
     Antrenör Oktay Mahmuti ise, hiçbir zaman bahane arayan bir insan olmadığını belirterek, ''Sonuçta sezon başında biz bu kadroyu kurabildik. Şartlar çerçevesinde oluşturulan kadroyla buraya kadar gelebildik. En iyi şekilde mücadelemizi sahaya yansıtıp, bir yerlere geldik'' diye konuştu. 
     Oyuncularının Panathinaikos karşısında sahada kalabilmeleri için çeşitli stratejiler kurmalarına karşın, bunda başarılı olamadıklarını da dile getiren Mahmuti, ''Oyuncuların sahada kalabilmeleri gerekirdi. Faul problemine girdiğimiz için belirli dönemlerde başka arayışlara girmek zorunda kadık ve bu da düzenimizi etkiledi. İstediğimiz performansı ortaya koyamadık'' dedi. 
     
</TEXT>
</DOC>
