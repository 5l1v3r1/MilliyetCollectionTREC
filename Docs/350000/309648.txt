<DOC>
<DOCNO> 309648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur22.html </URL>
<DATE> 2005/01/26/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Afyon'da bir grup minibüsçü 200 üniversite öğrencisini ücretsiz taşıyor 
</HEADLINE>
<TEXT>

     Afyonkarahisar'da Karşıyaka minibüs durağında çalışan minibüsçüler, 200 yoksul üniversite öğrencisini ücretsiz taşıyor. 
     Karşıyaka Minibüs Durağı Başkanı Çetin Can Şallı, AA muhabirine yaptığı açıklamada, Afyon Kocatepe Üniversitesi AKÜ Rektörlüğü tarafından belirlenen yoksul öğrencileri, verdikleri kartlarla ücretsiz taşıdıklarını belirterek, sundukları hizmetin sürücüleri mutlu ettiğini söyledi. Uygulamaya geçen yıl başlandığını anlatan Şallı, hatlarındaki yolcu kapasitesinin büyük çoğunluğunu, AKÜ Ahmet Necdet Sezer Kampusü'ndeki öğrencilerin oluşturduğunu belirtti. 
     Zaman içinde yol parasını vermekte zorlanan, bunun için de arkadaşlarından yardım isteyen öğrenciler olduğunu fark ettiklerini kaydeden Şallı, şöyle dedi 
     ''Durumu kendi aramızda değerlendirerek, üniversite yönetimine bir teklifte bulunduk. Üniversite yönetiminin bize bildirmiş olduğu 200 öğrenciye fotoğraflı kartlarını dağıtarak, bu öğrencilerimizi ücretsiz taşımaya başladık. Bir nevi 200 öğrencimize burs veriyoruz. Bunu yaparken de tüm sürücü arkadaşlarımızın rızasını aldık. Onlar da böyle bir uygulamadan dolayı oldukça memnunlar.'' Uygulamanın 2 yıldır devam ettiğini belirten Şallı, kentteki diğer minibüsçülerden de benzer uygulamalar beklediklerini kaydetti. 
     
</TEXT>
</DOC>
