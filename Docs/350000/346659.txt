<DOC>
<DOCNO> 346659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sondun14.html </URL>
<DATE> 2005/05/28/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Blair'in eşinin İstanbul'a giderken unuttuğu pasaport tartışmaya yol açtı 
</HEADLINE>
<TEXT>

     İngiltere Başbakanı Tony Blair’in avukat olan eşi Cherie Blair’in geçen hafta sonu yaptığı İstanbul seyahati öncesinde, unuttuğu pasaportunu polis eskortu ve sirenler eşliğinde havaalanına getirtmesi tartışmalara yol açtı. 
     Daily Mail gazetesi, olaya manşetinde yer verirken, bir dava için 22 Mayıs Pazar günü İstanbul’a giden Cherie’nin British Airways’e 
     check-in yaptırmak istediği sırada pasaportunu unuttuğunu fark ettiğini öne sürdü. Bunun üzerine bir anda alarm verildiğini, Başbakanlık konutundan bir araçla ve polis eskortları eşliğinde çıkartılan pasaportun Bayan Blair’e ulaştırıldığını yazan gazete, haberin polis kaynaklarından sızdırıldığına da dikkat çekti. Bayan Blair’in İstanbul’a "kendi işi için" gittiğine işaret edilen haberde, Başbakan’ın eşine buna rağmen Heathrow havaalanında VIP muamelesi yapılmış olması da eleştirildi. Bu arada gazeteye konuşan ve adı gizli tutulan üst düzey bir polis şefi, "Bayan Blair için yapılan özel muamelenin çok uygunsuz ve yakışıksız olduğunu" belirtti. Üst düzey yetkili, kısa süre içinde Scotland Yard’da konuyla ilgili soruşturma açılmasının kaçınılmaz göründüğünü de belirtirken, "Polisin bir başbakan eşi için kendi kurallarını çiğnemeye hakkı yok. Sirenlerin hangi şartlarda kullanılacağı, polisin kime eskort edeceği kurala bağlı şeylerdir. Bunun sorumluları mutlaka cezalandırılır" dedi. Başbakanlık sözcüsü ise, konuyla ilgili açıklama yapılmayacağını belirtirken, "Bayan Blair’in İstanbul’a avukat olarak gittiğini" doğruladı. İngiltere Başbakanı Blair de 5 Mayıs seçimi öncesinde konvoyundaki iki polis aracına "İşçi Partisi’ne oy verin" yazılı pankartlar astırdığı için eleştiriliyor. 
     
</TEXT>
</DOC>
