<DOC>
<DOCNO> 347015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/guncel/axgun02.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörden sonra yeniden ayakta 
</HEADLINE>
<TEXT>


20 Kasım saldırılarında ağır hasar gören İngiltere Başkonsolosluğu'nun bulunduğu Pera House, önceki akşam görkemli bir baloya ev sahipliği yaptı 

İSTANBUL Milliyet 

İstanbul'u 20 Kasım 2003'te vuran terör saldırılarında ağır hasar gören İngiltere Başkonsolosluğu'nun Beyoğlu'ndaki binası Pera House, restorasyonunun tamamlanmasından sonra önceki akşam görkemli bir baloya ev sahipliği yaptı. Geceden elde edilen gelirle saldırıda hayatını kaybeden konsolosluk çalışanlarının çocuklarına İngiltere'de dil eğitimi sağlanacak. 
Saldırıda, Pera House'da bulunan, aralarında İstanbul Başkonsolosu Roger Short'un da bulunduğu 10 kişi hayatını kaybetmiş, konsolosluk binası da hasar görmüştü. Restorasyon sürerken, Galler Prensi Charles, geçen Ekim ayında binanın resmi açılışını yapmıştı. 
Restorasyonun sona ermesinin ardından İngiltere Büyükelçisi Peter Westmacott ve eşi Susan Nemazee, bir balo düzenlediler. Baloya, TÜSİAD Başkanı Ömer Sabancı, AKP Milletvekili Egemen Bağış, İngiltere İstanbul Başkonsolosu Barbara Hay'in aralarında bulunduğu yerli ve yabancı davetliler katıldı. 
Saldırıda hayatını kaybedenlerin çocukları için düzenlenen müzayedede bir halı, altın anahtarlık, 2 İznik seramiği, Formula 1 altın bileti ve Prens Charles'ın fotoğrafları satışa sunuldu. Müzayededen 40 bin euro gelir elde edildi. 100 eurodan satılan davetiyelerden sağlanan gelir 12 çocuk için oluşturulacak fona aktarılacak. Başta Ömer Koç, Selahattin Beyazıt olmak üzere, davetliler açık artırmada satışa sunulan parçalardan aldı. Liverpoollu futbolcuların imzaladığı forma, 10 bin euroya Ömer Koç'un oldu. 

İlk balo 1855'te 

Pera House'ta ilk balo 1855 Noel'in de yapılırken, bu davette Florance Nightingale de vardı. Bir başka balo ise ondan 90 yıl sonra İkinci Dünya Savaşı'nın bitimini kutlamak için yapılmıştı. 


</TEXT>
</DOC>
