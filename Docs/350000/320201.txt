<DOC>
<DOCNO> 320201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/siyaset/siy01.html </URL>
<DATE> 2005/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP sınırı aştı 
</HEADLINE>
<TEXT>


İl başkanları "Kerkük bir Kürt şehri olarak görülmelidir" açıklaması yaptı. Genel Başkan Bakırhan, "Haberim yok" dedi. DEHAP'a göre anti Amerikancılık, suni bir tartışma... 

ANKARA Milliyet 


DEHAP, "Kerkük, bir Kürt şehri olarak görülmelidir" açıklamasıyla, bölgedeki Türkmenleri yok saydı. Türkiye'de azınlık haklarını savunduğunu öne süren DEHAP'ın Genel Merkezi'nde, 28 Şubat'ta gerçekleştirilen İl Başkanları Toplantısı'nın sonuç bildirgesi dün açıklandı. Bildirgede ABD'nin, Irak'a müdahalesinin ikinci yılında, ülkede henüz istikrarı sağlayamadığı kaydedildi. Anti-Amerikancılık tartışmalarının yapay gündem olduğu görüşüne yer verilen bildirgede, şunlar kaydedildi 
"Kuzey Irak'ta Kürtlerin kazanımları, Kürtlerin genel demokratik çıkarlarına ve bölge halklarının eşit ve özgür birlikteliğine hizmet ettiği sürece desteklenmelidir. AKP'nin Kürt-Türkmen çelişkisi yaratmak istediği Kerkük, bir Kürt şehri olarak görülmeli, bölgenin istikrarsızlığının değil demokratik birlikteliğinin kenti olarak algılanmalıdır. Türkiye'de gündeme gelen anti Amerikancılık suni bir tartışmadır. Özünde Kürt karşıtlığını barındıran bu politika, ABD'yi Kongra-Gel'e yönelik askeri harekata yöneltme amaçlıdır. AKP hükümetini, Kürt sorununda şiddet politikalarını terk ederek, diyalog ve demokratik çözüm yolunu açmaya çağırıyoruz." 
Solda güçlü bir demokratik seçeneğin yaratılmasına ihtiyaç olduğunun belirtildiği bildirgede, "DEHAP gereken katkıyı yapacaktır. Türkiye Kürt sorununun çözümsüzlüğünden kaynaklı bir savaş ve barış ikileminin eşiğindedir. Hükümet, Kürt sorununun barışçıl demokratik çözümü yönündeki beklentileri karşılamak yerine bölgede yaşanan yargısız infazlarda da görüldüğü gibi şiddet seçeneğinde ısrar etmektedir. Bu süreçte Sayın Öcalan'ın toplumsal barış için ne kadar önemli olduğu bir kez daha görülmüştür" denildi. Bildirgede, hükümetin ekonomi ve yolsuzlukla mücadele politikaları da eleştirilirken, Nevruz'a kitlesel katılım çağrısı da yapıldı. 

Bakırhan'ın açıklaması 
DEHAP Genel Başkanı Tuncer Bakırhan, bildirgenin, 30 Ocak'taki seçim sonucunu değerlendirmeye yönelik olduğunu söyledi. Açıklamanın yapıldığı saatlerde Avrupada olduğunu belirten Bakırhan, şöyle konuştu "Bildirgeden haberim yok. 'Kerkük, Kerküklülerindir' demek gerekir. Açıklama, Kürtlerin almış oldukları sonuca dayanarak söylenmiştir. Kerkük'ün geleceği ile ilgili Kerkük halkı karar vermeli." 

100 bin Kürt aktarıldı 

Kerkük'te 1957'den beri tarafsız bir sayım yapılmadığından, Türkmenlerin, Kürtlerin, Arapların ve Hıristiyanların oranını kesin sayılarla vermek mümkün değil. 1 milyon nüfuslu kentte Türkmenler çoğunlukta olduklarını savunurken, Saddam, kentin etnik yapısına büyük darbe indirdi. Saddam'ın ardından K. Irak'taki Kürt federe yönetiminin de 30 Ocak seçimleri öncesi 100 binden fazla Kürt'ü kente aktarması oranları altüst etti. Kerkük Kardeşliği listesi, Kerkük'ün de içinde bulunduğu Tamim bölgesinde 30 Ocak'taki parlamento seçimlerinde oyların yüzde 58.4'ünü aldı. Türkmenler ise yüzde 16'da kaldı. 


</TEXT>
</DOC>
