<DOC>
<DOCNO> 331834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/ekonomi/aeko.html </URL>
<DATE> 2005/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan ihaleye giren doğalgaz devine ziyaret 
</HEADLINE>
<TEXT>


Resmi ziyaret için Norveç'e gidecek olan Başbakan Erdoğan, Türkiye'de doğalgaz ihalesine giren Statoil'in CEO'sundan brifing alacak 

ABDULLAH KARAKUŞ Oslo 

Türkiye'deki doğalgaz pazarının yüzde 64'lük bölümünün özel sektöre devri ihalesine giren Norveçli doğalgaz devi Statoil, Başbakan Recep Tayyip Erdoğan'ı Norveç'te ağırlayacak. 
Koç ortaklığı ile Enerji Piyasası Düzenleme Kurumu'na ithalat lisansı yeterlilik başvurusu yapan Statoil'in CEO'su Helge Lund, Erdoğan'a brifing verecek. Sadece Oslo'da resmi temaslarda bulunma planı yapan Erdoğan, son dakika değişikliği ile gezisinin son gününde Stavanger'e giderek Statoil'in misafirhanesine uğrayacak. Burada Norveç Petrol ve Enerji Bakanı Thorhild Widney'in vereceği yemeğe katılacak olan Erdoğan, Statoil'in CEO'su ile de bir araya gelecek. 
Erdoğan, Norveç'in başkenti Oslo'ya bu akşam gidecek, iki günlük resmi temasların yanında yabancı işadamlarını Türkiye'ye çekebilmek için temaslarda bulunacak. İlk defa bir resmi gezisine kalabalık işadamları heyeti olmadan çıkacak olan Erdoğan, uluslararası enerji şirketi olan ve Türkiye'de Koç Grubu ile ortaklık yapan Statoil yetkilileriyle bir- araya gelecek. 

Şirketler peşinde 
Statoil'in yanı sıra yıllık 16 milyar metreküp doğalgaz alım satım kontratının özel şirketlere devrine yönelik ihaleye dünyanın en büyük enerji şirketlerinden BP, Shell ve Bosphorus Gaz'ın ortaklığındaki Gazprom, Japon şirketi Mitsui ve Belçikalı Tractabel şirketi de girdi. Yıllık, 2.5 - 3 milyar dolarlık bir büyüklüğü ifade eden ihale için başvuran toplam şirket sayısının ise 33'e ulaştığı bildirildi. 

24 bin çalışanı var Statoil, Avrupa, Asya, Afrika ve ABD olmak üzere toplam 29 ülkede 24 bine yakın çalışanı ile faaliyet gösteren uluslararası bir enerji şirketi. Avrupa doğalgaz pazarının ana tedarikçisi Statoil, dünyanın en büyük ham petrol satıcılarından biri. Koç Grubu ile Statoil, Nisan 2004'te eşit hisse dağılımı ile Koç Statoil Gaz şirketini kurdu. Koç Statoil Gaz, doğalgaz piyasasındaki ilk faaliyetine Temmuz 2004'te yurtiçinde sıvılaştırılmış doğalgaz satışı ile başladı. 


</TEXT>
</DOC>
