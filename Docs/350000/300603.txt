<DOC>
<DOCNO> 300603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonsiy25.html </URL>
<DATE> 2004/12/24/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Gül ''İmzalayacağız ama tanıma sözkonusu olmayacak'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Ankara Anlaşması'nın yeni üye ülkelere teşmil edilmesini içeren protokolü imzalamamız, AB ile ilişkilerimizin genel çerçevesinin gereğidir'' dedi. 
     TBMM Genel Kurulu'nda, Dışişleri Bakanlığı'nın bütçesi görüşülürken konuşan Gül, 17 Aralık'ta Türkiye ile AB ilişkilerinin yeni bir dönemece girdiğini söyledi. Türkiye ile tam üyelik müzakerelerine başlama kararı alınmasının herkesin hedefi olduğunu ve bunun gerçekleştiğini anlatan Gül, müzakere sürecinin başarıyla geçeceğine inancını dile getirerek, günü geldiğinde Türkiye'nin diğer ülkeler gibi tam üye olacağını vurguladı. 
     Türkiye'nin tam üyelik hedefinin açık, seçik ve kesin olarak tespit edilmesi ve şimdiye kadarki ilişkilerin yatağından çıkartılmaması, özel statülü başka hedeflerin ortaya çıkartılmamasının önemine işaret eden Gül, ''Bunların hepsi gerçekleşmiştir. Şunu unutmamak gerekir ki, 25 üyenin vardığı konsensüs neticesinde bu ortaya çıkmıştır. Bunların içerisinde bizim tanımadığımız Kıbrıs Rum kesimi de vardır. Yeni bir durumla karşı karşıyayız. Yeni durum, müzakerelere başlanmasıdır ve 3 Ekim'de başlayacaktır'' dedi. 
     Bu karar alınırken bunu engellemek isteyen bazı gayretlerin olduğunu, buna karşılık Türkiye'nin dostu olan ülkelerin de aktif çalışma yaptıklarını anlatan Gül, bunun en iyi örneğinin Avrupa Parlamentosu'nda görüldüğünü ve Avrupa'da ne zaman Türkiye aleyhine bir hareket başlasa buna karşı birkaç hareketle yanıt verildiğini ve Türkiye'nin savunulduğunu kaydetti. 
     
     ''DEMAGOJİ ZARAR VERİR'' 

     Gül, siyasette zaman zaman demagojiye varılabildiğini vurgulayarak, ''Demagojinin en az olması gereken alan, dış politika olmalıdır. Bunun olumsuz neticeleri geleceğimizi ve ülkemizi bağlar. Bu nedenle konuları soğukkanlılıkla ve dikkatlice değerlendirmek gerekir. AB zirve kararı da her türlü demagojiden uzak, dikkatli ve titizlikle değerlendirilmelidir. Bunu yapıyoruz ve yapmaya devam ediyoruz'' dedi. 
     17 Aralık'ta alınan kararla Türkiye ile tam üyelik hedefi ve kesin tarihin ortaya çıktığını belirten Gül, AB'nin geçmişte genişleme tecrübesini yeni genişlemeye yansıttığını ve buna yönelik bazı tedbirler alabildiğini hatırlattı. Gül, ''Çeşitli kısıtlamalar, bizim de itiraz ettiğimiz çeşitli konularda alınmış kararlar ve kesinleşmiş kurallar yok. Bunlar müzakereleri yürütecek Komisyon'a yapılan telkinler, önerilerdir. Bunlar, müzakere süreci bittikten sonra karşılıklı kabul edilirse devreye girecek hususlardır. Türkiye'nin müzakere pozisyonu da önümüzdeki günlerde ortaya çıkacaktır. Bunlar olmuş bitmiş kararlar olarak yansıtılırsa doğru olmaz'' d iye konuştu. 
     
     ''MESLEĞİ DİPLOMASİ OLAN BİRİ SÖYLERSE...'' 

     Gül, CHP adına konuşan Onur Öymen'in sözlerini hatırlatarak, Hollanda'nın ortaya çıkardığı taslağın giderek kötüleştiğini ve hiçbir iyileştirme yapılmadığını söyledi. Gül, ''Doğrusu tüm mesleği diploması olmayan biri bunu söylese hoşgörülebilir ama tüm mesleği diplomasi olan bir arkadaşımız bunu böyle söylerse kaygılanırım. Demagoji siyasetin bir parçası ama onun da bir sınırı olmalı'' dedi. 
     Daha önceki taslakta geçen AB değerleriyle ilgili olarak ''ne olursa olsun Türkiye'nin AB değerlerini kabul etmesini temin etmemiz gerekir'' ibaresini ''hakaret'' olarak tanımlayan Gül, Türkiye'nin birçok konuda Avrupa ülkelerinden daha önce bu değerleri yürürlüğe koyduğunu, kadınlara oy hakkının verilmesini buna örnek olarak gösterdi. Gül, ''Dikkatli bakıldığında itirazlarımız görülecektir. İtirazlarımız sonucu değişti'' dedi. 
     Yunanistan ile Türkiye arasında Ege sorunlarının barışçı çözümü için görüşmeler sürdüğünü hatırlatan Gül, bu konuda da kendi girişimleriyle iki ülke arasındaki gerçekleştirilen görüşmelere yer verildiğini ve konunun böylelikle yeni bir statü kazandığını söyledi. Gül, bugüne kadar iki ülke Dışişleri müsteşarları arasında 28 görüşme yapıldığını belirterek, ''Düzeltmeler bizim istediğimiz yönde olmuştur'' dedi. 
     Koruyucu tedbirlerle ilgili olarak da Gül, şunları söyledi 
     ''Koruyucu tedbirlerin sürekli olmasını hiçbirimiz istemiyoruz. AB kendi açısından bezi tedbirler getirmektedir. İlk kez AB, yeni genişlemeye katılacak ülkelere yeni tedbirler getirme gayreti içine girmiştir. Bunlar kabul edilmemiştir. Bunları tabii ki kabul etmemiz mümkün değil. Tam üyelik olduğunda ayrımcılık olmaması gerekir. Bununla ilgili olarak daha önce ortaya çıkan taslakta, hangi şart altında olursa olsun tam üyelik başladığında bir ayrıcalık, koruma hakkını öngörürken bizim ve başka ülkelerin ısrarı sonucu bu değiştirilmiş gerek, ihtiyaç ortaya çıkması halinde koruma tedbiri alınabileceği noktasına getirilmiştir. Bunlar da AB hukukuna aykırıdır. Bunlarla itirazımız devam etmektedir. Birçok üye ülke de buna karşıdır. Bunlar müzakere edildikten sonra kabul edilirse geçerli olacak hususlardır. Ayrıca tüm üyelik olduktan sonra Türkiye'nin veto hakkı olacaktır. Türkiye özel statü, ikinci bir statüye girmiş gibi yansıtmak doğru olmaz.'' 
     
     ''HIRVATİSTAN'I TEBRİK EDİYORSANIZ'' 

     Gül, Öymen'in İtalya Başbakanı Berlusconi ile Başbakan Erdoğan arasındaki görüşmeye atıfta bulunduğunu hatırlatarak, ''O toplantıda mıydınız, tutanakları mı okudunuz Türkiye'nin Başbakanı, Türkiye'nin hak ve hukukunu feda edecek. Bu noktalara gelmemek gerekir. Eleştirileri insaf ölçüsü içinde yapmalıyız'' dedi. 
     Gül, Öymen'in Hırvatistan Hükümeti'ni tebriğini de eleştirerek, ''Hırvatistan çok ağır bir şartla, kendi kahramanı bir generali Adalet Divanı'na teslim etmek şartıyla müzakereye başlayacak. Bunu tebrik ediyorsanız bir şey söyleyemem'' dedi. 
     
     ''TANIMA ASLA SÖZKONUSU DEĞİL' 

     Kıbrıs sorununun henüz çözülmediğini, nihai bir çözüm ortaya çıkmadan Rum yönetiminin tanınmasının Türkiye açısından sözkonusu olmayacağını tekrarlayan Gül, şunları kaydetti 
     ''Ankara Anlaşması'nın yeni üye ülkelere teşmil edilmesini içeren protokolü imzalamamız, AB ile ilişkilerimizin genel çerçevesinin gereğidir. 10 üye ülkenin Türkiye'ye karşı gümrük kapılarını kapatıyorum demenin önünün kesilmesidir. Türkiye bu protokolü imzalarken Rum tarafıyla değil, 25 üyeyi temsil eden Komisyon ile imzalayacaktır. İmzalandığında herhangi bir tanıma asla sözkonusu olmayacak. Zirve toplantısında Başbakan yaptığı konuşmada, nihai çözüm otaya çıkmadan Rumları tanımayacağımızı ve Rumların Ada'nın tümünü teslim etmediğini söylemiştir.'' Gül, 5-10 yıl sonra Türkiye'nin çok farklı bir ülke olacağını belirterek, ''O zamanki Türkiye'yi Avrupa çok farklı şekilde kucaklamak için yarışacaktır. Bunun bir örneğini dün Avrupa Parlamentosu'nda gördük. Avusturya'nın getirdiği referandum teklifi reddedilmiştir. Avrupa'nın tüm ülkelerinde durum böyle olacaktır'' dedi. 
     
</TEXT>
</DOC>
