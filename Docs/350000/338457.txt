<DOC>
<DOCNO> 338457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonspo13.html </URL>
<DATE> 2005/04/30/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İstanbulspor Her maçımızda aleyhimize hakem hataları oluyor... 
</HEADLINE>
<TEXT>

     İstanbulspor A.Ş. Genel Müdürü Ergün Yücel, hakemlerin İstanbulspor'un maçlarında seyirci ve kamuoyu baskısı yaşamadıkları için çok rahat düdükler çaldığını ve bunun sonucunda hakem hatalarıyla pek çok maçlarında puan yitirdiklerini söyledi. 
     Gaziantepspor'a kendi evinde 3-1 yenilerek, kalan 4 hafta öncesinde ligde kalma umutlarını oldukça azaltan sarı-siyahlılar, hakem hatalarından yakınmayı sürdürüyor. 
     İstanbulspor A.Ş. Genel Müdürü Ergün Yücel, A.A muhabirine yaptığı açıklamada, Gaziantepspor maçının ardından meydana gelen üzücü olayları onaylamalarının asla mümkün olmadığını vurgulayarak, maçtan sonra yaptıkları konuşmaları da, yenilginin sitresiyle söylenmiş sözler olarak nitelendirdi. 
     
     ''YAŞANANLAR, BİRİKİMİN SONUCU'' 
     Ergün Yücel, şöyle konuştu 
     ''Yaşanan üzücü olay ve sonrasındaki açıklamalar, hep bir birikimin sonucu. Bu sezon öyle ya da böyle birçok maçımızda hakem hatalarıyla puanlar yitirdik. Bunun sonucunda yok denecek kadar az olan taraftarımız bile galeyana geldi. Haksızlıklara da biryere kadar tahammül ediyorsunuz. Ben inanmıyorum ki hakemler oturup da 'İstanbulspor'u nasıl küme düşürürüz ' diye plan yapsınlar. Hepsi bireysel hata. Ama bizim maçlarımızı mı ciddiyle almıyorlar, yoksa çok mu rahat maç yönetip, düdük çalıyorlar, bilemiyorum. Her maçımızda aleyhimize hakem hataları oluyor. Türkiye'de maalesef yıllardır haksız da olsa hep bağıran çağıran insanlar prim yapıyor.'' 
     
     ''AYNI DÜDÜKLERİ 20 BİN KİŞİ ÖNÜNDE ÇALABİLİRLER Mİ '' 
     İstanbulspor'un şu an ligde bulunduğu konumda tek suçlunun elbette ki hakemler almadığını, bu işin hakemlere gelene dek bir sürü suçlusunun aranabileceğini anlatan Yücel, şöyle devam etti 
     ''Bizim de suçumuz var. Ama üst üste gelen hakem hataları insanoğlunda birikim yaratıyor. İşin gerçeği, seyirci ve kamuoyu baskısı olmadığı için hakemler İstanbulspor'un maçlarında çok rahat düdükler çalıyor. Kulüp olarak düne kadar bu durumdan çok da fazla şikayetçi olmamaya özen gösterdik. Sonuçta devlet ile bağımız var. Bize yakışmaz. Ama hakem hatasından dolayı maç kazanmadığımız gibi, en az 6-7 maçta puanlar kaybettik. Hakemler hep kolay kararları bizim maçlarda verdiler. Acaba bizim maçlarda çaldıkları düdükleri 20 bin seyircinin önünde çalabilirler mi Bize esas dokunan konu bu. Onur mücadelesi veriyoruz ama bu iyiniyetimizi ve samimiyetimizi kullanıyorlar. 
     Türkiye'de eğer bir kişi ya da kurum görevini yapıyorsa, size ayak bağı olmuyorsa, kurallara uyuyorsa, onu haksızlıklara karşı ezdirmemek lazım. Ama maalesef Türkiye'de yıllardır hep bağıranların değil, susanların hakkını yiyorlar. Topluma da kötü örnek oluyorlar.'' 
     
     ''ONUR MÜCADELEMİZ SÜRECEK'' 
     Ligde kalan 4 maçlık sürede kümede kalmak için ellerinden geleni yapacaklarını vurgulayan Yücel, ''Onur mücadelemiz sürecek'' dedi. 
     Ligde kalma umutlarının Gaziantepspor yenilgisiyle azalmasına rağmen son ana kadar mücadeleyi bırakmayacaklarını ifade eden Yücel, gelecek hafta Sakaryaspor'u deplasmanda yenip, umut tazelemek amacında olduklarını kaydetti. Öte yandan, maç bitiminde yardımcı hakem Ö. Fatih Kalaycı'ya, kendi görevlileri tarafından yapılan çirkin saldırıyı kınayan Ergün Yücel, ''Maçın bitiminde hakem Selçuk Dereli'ye, aleyhimize verilen penaltı nedeniyle sitem etmeye hazırlanırken, yaşanan üzücü olay nedeniyle özür dilemek zorunda kaldık. Bu olayı onaylamamız mümkün değil'' dedi. 
     
</TEXT>
</DOC>
