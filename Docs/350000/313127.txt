<DOC>
<DOCNO> 313127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/soneko16.html </URL>
<DATE> 2005/02/07/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Merkez Bankası'ndan ikinci e-posta uyarısı... 
</HEADLINE>
<TEXT>

     Merkez Bankası, ''Merkez Bankası Genel Güncelleme Formu'' başlığıyla gönderilen sahte E-posta mesajıyla kullanıcıların yönelmesi istenen web adresinin, kendileriyle ilgisi olmadığını bildirdi. 
     Merkez Bankası'ndan yapılan duyuruda, e-posta yoluyla web adreslerine yönlendirilen ve kişisel bilgilerin girilmesinin istendiği formların, asla doldurulmaması gerektiği vurgulandı. Duyurda, şu uyarılar yer aldı 
     ''Bankamız ismi kullanılarak e-posta yoluyla dolandırıcılık girişimi konusunda 26 Ocak 2005 tarihli duyurumuzda elektronik posta yoluyla işlem yaptırmak ya da bilgi toplamak gibi bir uygulamamız olmadığı kamuoyunun bilgisine sunulmuştu. 
     Bu kez yine aynı yöntemle ve Bankamız logosu da kullanılarak, sözde Merkez Bankası Genel Güncelleme Formu başlığıyla gönderilen bir sahte e-posta mesajında yer alan bağlantı adresinden giriş yapılması istenmekte ve Bankamızla hiçbir ilgisi olmayan bir web adresine yönlendirme yapılmaktadır. 
     E-posta yoluyla web adreslerine yönlendirilen ve kişisel bilgilerinizin girilmesinin istendiği formların asla doldurulmaması gerektiğini bir kez daha önemle hatırlatırız.'' 
     
</TEXT>
</DOC>
