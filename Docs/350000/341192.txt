<DOC>
<DOCNO> 341192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/soneko03.html </URL>
<DATE> 2005/05/10/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Beyaz eşyaya talep azaldı 
</HEADLINE>
<TEXT>

     Beyaz eşyaya yönelik talep, martta hız kesti. Sektörün mart ayındaki üretimi yüzde 4.3 azalarak 978 bin adede, yurt içi satışları yüzde 5.7 azalarak 369.8 bin adede indi. Beyaz eşya ihracatı ise yüzde 7 artarak 638.5 bin adet oldu. 
     Beyaz Eşya Sanayicileri Derneği BESD verilerinden yapılan belirlemeye göre, mart ayındaki toplam buzdolabı, çamaşır makinası, bulaşık makinası ve fırın üretimi 978 bin 11 adet olarak gerçekleşti. Sektörün üretimi, geçen yılın aynı ayındaki 1 milyon 22 bin 473’lük düzeyine göre yüzde 4.3 oranında azaldı. Üretim bulaşık makinasında yüzde 22.6, çamaşır makinasında yüzde 1.3 artarken, buzdolabında yüzde 4.8, fırında yüzde 21 geriledi. Sektörün mart ayındaki yurt içi satışları da yüzde 5.7’lik düşüş göstererek geçen yılki 392 bin 403 adetlik düzeyinden 369 bin 846 adede indi. Söz konusu ay buzdolabı satışları yüzde 3.6, fırın satışları yüzde 9.2 arttı çamaşır makinası satışları yüzde 18.7, bulaşık makinası satışları yüzde 0.4 azaldı. 
     
     İHRACAT ARTTI 

     Beyaz eşya sektörünün ihracatı ise artıyor. Sektörün mart ayındaki ihracatı, geçen yıla göre yüzde 6.8 artarak 597 bin 874 adetten 638 bin 544 adede çıktı. Sektörün ürettiğinin yüzde 65.3’ünü ihraç ettiği belirlendi. 
     İthalatta ise gerileme gözlendi. Mart ayındaki beyaz eşya ithalatı, yüzde 7.4 azalarak 32 bin 551 adet düzeyinde kaldı. 
     
     İLK ÜÇ AYLIK ÜRETİM 2.6 MİLYON ADET 

     Beyaz eşya sektörünün ocak-mart dönemindeki toplam üretimi ise 2 milyon 638 bin 610 adet olarak gerçekleşti. 
     Üretim, geçen yılın aynı dönemindeki 2 milyon 515 bin 369’luk düzeyine göre yüzde 4.9 arttı. 
     Üç ayda buzdolabı üretimi yüzde 0.5 artarak 1 milyon 102 bin 665’e, çamaşır makinası üretimi yüzde 16.6 artarak 995 bin 73’e yükseldi. En hızlı artış bulaşık makinası üretiminde gözlendi. Bulaşık makinası üretimi yüzde 32 artarak 1 bin 163 adet oldu. Fırın üretimi ise yüzde 13.7 azalarak 387 bin 709 adede geriledi. 
     
     TOPLAM SATIŞLAR 

     İlk üç ayda beyaz eşya sektörünün yurt içi satışlarındaki artış ise yüzde 0.4 düzeyinde kaldı. 2004 yılının ilk çeyreğinde 949 bin 654 adet olan beyaz eşya satışları, bu yıl 9 bin 770 adet düzeyinde oluştu. 
     Buzdolabı satışları yüzde 2.1 artarak 362 bin 514’e, bulaşık makinası satışları yüzde 7.7 artarak 106 bin 97’ye, fırın satışları yüzde 12.1 artarak 118 bin 838’e ulaşırken, çamaşır makinası satışları yüzde 6.1 azalarak 366 bin 321’e indi. 
     
     İHRACAT 

     Sektörün ocak-mart dönemindeki ihracatı da yüzde 2.4 artarak 1 milyon 577 bin 716’dan 1 milyon 615 bin 370’e çıktı. Beyaz eşya sektörü, ilk üç ay itibariyle ürettiğinin yüzde 61.2’sini ihraç etti. 
     En hızlı ihracat artışı bulaşık makinasında gözlendi. 
     Bulaşık makinası ihracatı yüzde 20.7 artarak 75 bin 822 adet, buzdolabı ihracatı yüzde 6.5 artarak 721 bin 499 adet, çamaşır makinası ihracatı yüzde 15 artarak 559 bin 105 adet oldu. Fırın ihracatı ise yüzde 26.2 azalarak 258 bin 944’e geriledi. 
     
     ÜÇ AYLIK İTHALAT 

     Beyaz eşya ithalatı da artış gösterdi. Ocak-mart dönemindeki beyaz eşya ithalatı yüzde 7.9 artarak 90 bin 638’e yükseldi. 
     Buzdolabı ithalatı 2.1 kat artarak 18 bin 286’ya, fırın ithalatı yüzde 20.2 artarak 8 bin 190’a ulaştı. Bulaşık makinasında ithalat yüzde 14.4 azalarak 36 bin ’e, çamaşır makinasında ithalat yüzde 3.8 azalarak 28 bin 109’a indi. 

ANKA 
     
</TEXT>
</DOC>
