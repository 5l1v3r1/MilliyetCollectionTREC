<DOC>
<DOCNO> 334753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun44.html </URL>
<DATE> 2005/04/19/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Abbas İsrail'e yönelik onlarca saldırıyı engelledik 
</HEADLINE>
<TEXT>

     Filistin lideri Mahmud Abbas, Filistin güvenlik güçlerinin İsrail'e yönelik ''onlarca'' saldırıyı engellediğini belirtti. 
     Abbas, Ramallah'taki bürosunda İsrailli gazetecilere yaptığı açıklamada, ''İsrail'e yönelik onlarca saldırıyı engelledik ve Amerikalılarla işbirliği içinde havan toplarını, bombaları ve patlayıcı yüklü kuşakları İsraillilere teslim ettik'' dedi. 
     İsrail hükümetinin kendilerine yardım etmesi gerektiğini belirten Abbas, ''İsrail'de El Aksa camisine zarar vermek ve yeni bir savaş başlatmak isteyenler olduğu gibi Filistin tarafından da barış sürecini sabote etmek isteyen az sayıda kişinin olduğunu'' söyledi. 
     İsrail'de geçen hafta bazı önde gelen hahamların, binlerce Yahudi'ye Batı Duvarı'nda toplanarak, Haremmüşşerif'e yürüme çağrısı yapması üzerine, Haremmüşerif'i ''korumak'' için buraya girmeye çalışan genç Filistinlilerle İsrail polisi arasında çatışma çıkmıştı. 
     
</TEXT>
</DOC>
