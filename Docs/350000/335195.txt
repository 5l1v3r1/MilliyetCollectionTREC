<DOC>
<DOCNO> 335195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonsiy29.html </URL>
<DATE> 2005/04/20/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Erdoğan Afgan halkının yanında olacağız 
</HEADLINE>
<TEXT>

     Başbakan Recep Tayyip Erdoğan, Türkiye'nin, Afganistan'ın barış, güvenlik ve istikrar içerisinde yaşamasına çok büyük önem verdiğini belirterek, bundan sonraki süreçte de gerek eğitim, gerek sağlık, gerek altyapı alanlarında Afgan halkının yanında olacağını bildirdi. 
     Başbakan Erdoğan, Cumhurbaşkanlığı Sarayına gelişinde askeri törenle karşılandı. Başbakan Erdoğan, kendisini samimi bir şekilde karşılayan Afganistan Cumhurbaşkanı Hamid Karzai ile kucaklaştı. 
     Erdoğan, Afganistan Cumhurbaşkanı Hamid Karzai ile baş başa görüşmelerinin ardından yaptıkları ortak basın toplantısına, kendisine ve heyetine gösterilen konukseverliğe teşekkür ederek başladı. 
     Karzai ile yaptığı başbaşa ve heyetler arası görüşmelerin çok yararlı olduğunu belirten Erdoğan, Afganistan ve Türkiye arasındaki bağların tarihi derinliklere dayalı güçlü bağlar olduğunu vurguladı. 
     Türkiye'nin Afganistan'ın barış, güvenlik ve istikrar içerisinde yaşamasına çok büyük önem verdiğini ifade eden Erdoğan, şöyle konuştu 
     ''Biz aynı medeniyetin mensuplarıyız. Biz, bağımsızlık mücadelelerinde hep beraber olduk, hep bir olduk. Bunu bir kenara koymamız mümkün değil. Türkiye, kurtuluş mücadelesini verdiği zaman Afganlı kardeşlerimizin, adeta çeyizlerinin içerisinden çıkardıkları küpeleri, bilezikleri Türkiye'ye gönderdiklerini biz hiçbir zaman unutmadık, unutmayacağız. Bağımsızlık mücadelesinden sonra da Türkiye'ye yine aynı şekilde en üst düzeyde ilk ziyaret de Rahmetli Emanullah Han tarafından yapılmıştır. 
     Şimdi de burada güvenlik için, istikrar için güvenlik güçlerimiz ISAF komutasını 2002'de aldı, şimdi tekrar burada görev yapmaktadır. Bundan sonraki süreçte de gerek eğitim, gerek sağlık, gerek altyapı alanlarında özellikle bizler, Afgan halkının yanında olacağımızı, yatırımlarla birlikte, ifade etmek isterim. 
     Özellikle yatırımcı, müteşebbis şirketlerimizin burada yatırımlarını geliştirmeleri, artırmaları noktasında kendilerini teşvik ediyoruz. Sayın Cumhurbaşkanımızın göstermiş oldukları ilgiye, yakınlığa özellikle teşekkür ediyoruz ve yapılacak olan Karma Ekonomik Komisyon Toplantısı, daha sonra Afganistan ve Türkiye'nin iş konseyini oluşturmaları, bu süreci daha da hızlandıracaktır ve işsiz Afgan kardeşlerimize de bu vesileyle iş imkanları yavaş yavaş doğmaya başlayacaktır.'' Cumhurbaşkanı Karzai'yi Türkiye'de görmekten duyacağı memnuniyeti de ifade eden Erdoğan, ''Bu, Sayın Cumhurbaşkanımız Ahmet Necdet Sezer'in de bize vermiş olduğu bir görevdir'' dedi. 
     Erdoğan, ISAF'ın Afganistan'da teröre karşı başarılı olduğunu belirterek, bunu Afgan halkıyla birlikte sağladığını kaydetti. 
     Afganistan Cumhurbaşkanı Hamid Karzai de, ISAF'ın Afgan milli ordusunun eğitimine büyük katkılarda bulunduğunu ifade ederek, ''Yaptıkları işlerin çok faydalı olduğuna inanıyoruz'' dedi. 
     Erdoğan ve Karzai, ortak basın toplantısının ardından gazetecilerin sorularını yanıtladılar. 
     Bir gazetecinin Afganistan'a geliş amacı ve Devlet Başkanı Karzai ile hangi konuları görüştüğünü sorması üzerine Erdoğan, Afganistan'ın demokratik parlamenter sisteme geçişte bir adım attığını ifade ederek, bunun tüm Afgan halkının, yapılmış olan seçimle bir açık beyanı olduğunu kaydetti. Erdoğan, bundan sonraki süreçte de bunun Afgan halkının katılımını gösterecek şekilde devamını diledi. 
     Erdoğan, ''Gelişimizin en önemli sebebi, özellikle insana endeksli olan eğitim yatırımları, hastaneler, sağlık merkezleri, altyapı konusunda Afganistan'a yardımcı olabilmektir. Buna yönelik bir çalışmayı buradaki TİKA vasıtasıyla sürdürmek istiyoruz'' diye konuştu. 
     Başbakan Erdoğan, bir soru üzerine de şöyle konuştu 
     ''Afganistan'da müteşebbis olarak bulunan altyapı çalışmalarını yürüten müteahhitler var. Bu ayrı bir olay. Bu bir yerde ticari bir özelliği olan konudur. Bizimki daha çok TİKA denilen kuruluşumuz vasıtasıyla Afganistan yönetimiyle görüşmek suretiyle bizim burada hibe hedefli olarak yapacağımız bize gösterilen yerlerde okullar, sağlık merkezleri, hastaneler, çeşitli konutlardır. Bunların tabi yer tespitleri noktasında yönetim ile bizim kuruluşumuz birlikte görüşmeler yapacak, belirleyeceğimiz bir yol haritasıyla da bunları süratle Afganistan'a kazandırmak istiyoruz.'' Bir gazetecinin, Türkiye'nin ikinci kez ISAF komutasını üstlendiğini anımsatarak, ''Türkiye, Afganistan'da emniyetin hangi ölçüde sağlandığını görmekte ve ne ölçüde sağlanabileceğine inanmaktadır '' sorusunu Erdoğan, ''Faydalı olup olamadığı konusu sizce benden daha malum, daha iyi biliyorsunuz. Fakat biz ISAF'ın özellikle burada, terör noktasında başarılı olduğunu, ama bu başarıyı, sizlerle birlikte sağladığını biliyoruz'' diye yanıtladı. 
     
     ''SANIRIM İYİ SONUÇLAR VERECEKTİR'' 

     Cumhurbaşkanı Hamid Karzai, bir soru üzerine, bugün Türkiye ile Afganistan arasında sağlık hizmetleri konusunda anlaşma imzalandığını belirterek, bu çerçevede Türkiye'nin Afganistan'a sağlık alanında yardımda bulunacağını söyledi. 
     Türkiye'nin Afganistan'da özel sektör alanında bir çok büyük adımlar attığını ifade eden Karzai, Başbakan Erdoğan ile Türk özel sektörünün, Afganistan'a yatırımların teşviki ve Afganistan'ın alt yapısının geliştirilmesi konusunda görüştüklerini belirterek, ''Sanırım bu da iyi sonuçlar verecektir'' dedi. 
     ''Türkiye ile Afganistan'da güvenliğin sağlanması konusunda görüşme oldu mu '' sorusunu Karzai, şöyle yanıtladı 
     ''Bildiğiniz gibi, Türkiye ilk olarak sayın Tümgeneral Hilmi Akın Zorlu komutasında ISAF Komutanlığı'nı üstlenmişti. Bu dönemde Afgan milli ordusunun eğitimine büyük katkılarda bulundular. İkinci aşamada, yeni bir değerli generalin komutasında ISAF komutanlığını aldı. Yaptıkları işlerin çok faydalı olduğuna inanıyoruz. Bundan sonra Afganistan'da emniyetin, güvenliğin sağlanması konularında büyük yardımları olacağına inanıyoruz. Bundan dolayı da Türkiye'ye çok teşekkür ediyoruz.'' Öte yandan Türkiye'nin Afganistan'a 500 milyar lira değerinde ilaç yardımında bulunduğu, bunların TİKA aracılığıyla dağıtılacağı bildirildi. 
     Erdoğan'ın, Afganistan'ı ziyaret eden ilk Türk başbakanı olduğu, daha önce 1968 yılında Cumhurbaşkanı Cevdet Sunay'ın bu ülkeyi ziyaret ettiği belirtildi. 
     
</TEXT>
</DOC>
