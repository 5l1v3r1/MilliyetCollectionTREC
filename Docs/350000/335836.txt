<DOC>
<DOCNO> 335836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sondun25.html </URL>
<DATE> 2005/04/22/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Savaş suçlusu sanığı Miloşeviç'in popülaritesi arttı 
</HEADLINE>
<TEXT>

     Sırbistan'ın savaş suçu sanığı, devrik Devlet Başkanı Slobodan Miloşeviç'in, ülkesinde popülaritesi arttı. 
     Faktor Plus şirketi tarafından yapılan araştırma, yaklaşık 5 yıl önce bir halk ayaklanmasıyla devrilen ve Lahey'de eski Yugoslavya için kurulan BM savaş suçları mahkemesinde yargılanan Miloşeviç'in, şimdiki Devlet Başkanı Voyislav Koştunitza'dan daha popüler olduğunu da gösterdi. 
     Şirketin başkanı Vladimir Peyiç, Associated Press'e yaptığı açıklamada, Miloşeviç'in taraftarlarını geri kazanmaya başladığını belirterek, ''Bunun, genel duyarsızlığın sonucu olduğuna inanıyoruz'' dedi. 
     Faktor Plus'un bin 200 kişinin katılımıyla yaptığı araştırmaya göre, Sırp halkının yaklaşık yüzde 30'u Miloşeviç'e güveniyor, Devlet Başkanı Koştunitza'yı destekleyenlerin oranıysa yüzde 28'de kalıyor. 
     Ülkede halkın neredeyse yüzde 60'ının yaşam koşullarını dayanılmaz bulduğunu gösteren araştırma, Sırbistan'da durumun iyi olduğunu düşünenlerin oranınsa sadece yüzde 3.5 olduğunu ortaya koydu. 
     Miloşeviç, 2000 ekiminde devrildikten bir yıl sonra Hollanda'nın Lahey kentindeki mahkemeye gönderilmişti. 
     Slobodan Miloşeviç, Lahey'de Hırvatistan, Bosna ve Kosova'da savaş suçu işlemekten yargılanıyor. 
     
</TEXT>
</DOC>
