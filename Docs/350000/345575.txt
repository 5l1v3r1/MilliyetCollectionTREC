<DOC>
<DOCNO> 345575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/yazar/akyol.html </URL>
<DATE> 2005/05/25/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Babacan biliyordu, IMF'yi bekliyordu 
</HEADLINE>
<TEXT>


DEVLET Bakanı Ali Babacan'ı 8 Nisan akşamı CNN Türk'te "Eğrisi Doğrusu" programına konuk ettim canlı yayın bittikten sonra akşam yemeğinde sohbet ediyoruz. 
Babacan'dan "başmüzakerecilik" konusunda bir şeyler öğrenmeye çalışıyorum. 
Hem gazetecilik merakı... Hem, 24 Şubat tarihli Milliyet'te bu göreve Babacan'ın atanacağını yazdığımdan, içimde bir korku da var başkası atanırsa tahminimde yanılmış, okuyucuyu da yanıltmış olurdum. 
Babacan çok dikkatlidir, çok ihtiyatlıdır. Saklaması gereken bir konuda konuşturamazsınız. 
Fakat uzun sohbetimizde, söylediklerini bir araya getirince, IMF ile müzakereler tamamlandığında Babacan'ın "başmüzakerecilik" görevini üstleneceği sonucuna vardım. Kendisine de o zaman söyledim bunu. Fakat çok ihtiyatlı olduğu için, "Hayır" demişti. 

BABACAN, yemekli sohbetimizde, ekonomide temel dengelerin oturduğunu, iç ve dış güvenin sağlandığını söyledi. Gündemdeki en önemli konu, nisan ayında başlayacak IMF müzakereleri idi kendisi ve bürokratları bütün gücüyle buna hazırlanıyordu. 
Peki IMF ile müzakereler tamamlandıktan sonra .. 
Babacan'ın cevabı 
- IMF ile anlaşmayı imzaladıktan sonra, ekonomimizde temel konu, ABD ile müzakereler olacak. Türk ekonomisinin yeni şekillenmesi bu müzakereler sürecinde oluşacak çünkü. 
Demek ki, IMF ile müzakereleri tamamladığında Babacan'ın yükü azalacak, ekonominin başka konularıyla ilgilenebilecek Kendisi de bunu doğruladı 
- Evet, o zaman benim gündemimin de birinci maddesi AB ile müzakerelerin ekonomimize etkileri olacak 
- Anladım, başmüzakereci siz olacaksınız 
Babacan müthiş tepki gösterdi 
- Hayır, kesinlikle böyle bir şey demedim. Sayın Başbakan veya Sayın Gül bana en ufak bir imada bile bulunmadılar... Hangi arkadaşa bu görev verilirse ben ona yardımcı olurum anlamında söyledim... 
Ve kesinlikle yazmamamı istedi, tabii yazmadım ben de... 

YİNE bir CNN Türk programı sonrası, 29 Nisan'da Dışişleri Bakanı Gül'le sohbet ediyorum. Başmüzakerecinin Ali Babacan olacağını, IMF müzakerelerinin tamamlanmasını beklediklerini söyleyiverdim. 
O da hemen kesin tepki verdi 
- Nereden çıkardın, daha kesin karar vermedik, açıklamayı Başbakan yapar. Hele şu IMF müzakereleri bitsin, acelemiz de yok. 
Dönüşte arkadaşlara "Bu iş Ali Babacan'ın gözüküyor ama haber yapacak kadar olgunlaşmadı" dedim. 
Belli ki, baştan beri bu işin tek adayı Ali Babacan'dı, IMF ile müzakereleri tamamlaması bekleniyordu. 
Ve, IMF ile anlaşmaya varıldı, niyet mektubu yazıldı, IMF Direktörler Kurulu 12 Mayıs günü onayladı... Türk ekonomisi böylece 10 milyar dolarlık bir "garanti belgesi"ni almış, cebine koymuş oldu. 
İşi rahatlayan Ali Babacan, artık "başmüzakereci" olarak AB ile çetin "müzakereler"i üstlenebilirdi. 
Başbakan bunu grupta açıklarken Babacan Hazine'de yabancı yatırımcılarla toplantı halindeydi kendisinin olacağını biliyor ama dün açıklanacağını bilmiyordu. 
Bilgi ve yeteneğini içeride ve dışarıda kanıtlamış, genç, saygın bir devlet adamı... 
Siyaseten, Başbakan Erdoğan'ın da Dışişleri Bakanı Gül'ün de tam güvendiği, politik hiçbir 'defo'su olmayan dört dörtlük bir isim... 
AB ile süreç hızlanıyor, bu da dört dörtlük bir haber... 



</TEXT>
</DOC>
