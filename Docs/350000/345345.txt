<DOC>
<DOCNO> 345345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/soneko32.html </URL>
<DATE> 2005/05/24/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
YASED Başkanı Erdikler Babacan'ın getirilmesi isabetli bir karar 
</HEADLINE>
<TEXT>

     Yabancı Sermaye Derneği YASED Başkanı Şaban Erdikler, Devlet Bakanı Ali Babacan’ın AB ile ilişkilerde başmüzakereciliğe getirilmesini isabetli bir karar olarak gördüklerini bildirdi. 
     Erdikler, Babacan’ın şu anda hükümette çok önemli bir görevi sürdürdüğünü, aynı zamanda Yatırım Ortamını İyileştirme Koordinasyon Kurulu Başkanlığı yaptığını kaydetti. 
     Ali Babacan’ın başmüzakerecilik ve bakanlık görevinin çok ağır sorumluluk gerektirdiğini ifade eden Erdikler, "Ali Bey gençliği ile dinamizmi ile bu görevi çok iyi yapacak kişilerden biri. İsabetli bir karar olarak görüyoruz. Umarım iyi sonuçlar görürüz" dedi. 
     
     İKV BAŞKANI BABACAN İŞİ LAYIKIYLA YERİNE GETİRECEK 

     İktisadi Kalkınma Vakfı İKV Başkanı Davut Ökütçü, Devlet Bakanı Ali Babacan’ın AB ile ilişkilerde başmüzakereciliğe getirilmesi konusunda, "Uzun zamandır toplumun beklediği başmüzakerecinin tayin edilmesi memnuniyet verici. 
     Sayın Babacan işi layıkıyla yerine getirecektir" dedi. 
     Ökütçü, bu gelişmenin hükümetin bundan sonra gerekli olan aksiyonları devreye koyacağının göstergesi olduğunu söyledi. 
     Ali Babacan için önümüzdeki 10 yıla kadar varabilecek müzakerece sürecinde çok zor ve güçlü bir görev dönemi başladığını ifade eden Ökütçü, "Uzun zamandır toplumun beklediği başmüzakerecinin tayin edilmesi gerçekten memnuniyet verici. Sayın Babacan işi layıkıyla yerine getirecektir" dedi. 
     Davut Ökütçü, başmüzakerecinin belirlenmesinin ardından teknik ağırlıklı olan süreci yürütebilecek altyapının oluşturulması gerektiğini, ayrıca özel sektör ve sivil toplum kuruluşlarının ne şekilde rol alacağının da belirlenmesinin şart olduğunu vurguladı. 
     Ökütçü, "Müzakerelerin dışarıda yürütüldüğünden belki daha fazlası içeride de yürütülecektir. Çünkü, bu süreç toplumun yeniden yapılanmasını gerektirecek. Dolayısıyla toplumun her kesiminin buna katılması gerekir" şeklinde konuştu. 
     AB ile müzakerelerin siyasi ve teknik olmak üzere iki boyutu bulunduğunu kaydeden Ökütçü, "Sayın Babacan başkanlığındaki heyet ağırlıklı olarak teknik boyutu, Sayın Gül de siyasi yönünü yürütecektir" dedi. 
     Müzakere sürecinde Türkiye’nin işinin diğer ülkelerden daha zor olacağına dikkat çeken Ökütçü, bunun için toplumlararası kültürel diyaloğu oluşturacak çok boyutlu ve kapsamlı iletişim stratejisin bir an önce geliştirmesi gerektiğini söyledi. 
     Ökütçü, İKV olarak Haziran ayından itibaren özellikle KOBİ’lerin AB kriterleri çerçevesinde yeniden yapılanmalarına yönelik 26 ili içerecek konferanslar dizisine başlayacaklarını bildirdi. 
     
</TEXT>
</DOC>
