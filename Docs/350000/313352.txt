<DOC>
<DOCNO> 313352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/spor/ydemirkol.html </URL>
<DATE> 2005/02/08/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Tekrarlansın da... 
</HEADLINE>
<TEXT>


Bu topraklarda oyuncuya, taraftara, yorumcuya en güven vermeyen hakemlerden biri, Kuddusi Müftüoğlu. Sahadaki duruşundan tribünden etkilenişinden kontrolü kaybedişinden bahsediyorum. Kötü niyetinden, yeteneklerinden değil. 
Bunu o pozisyonda ne olduğunu hatırlayarak çözelim. Müftüoğlu Ali Tandoğan'ın vuruşu sonrası düdük çaldığında top baraja henüz ulaşmıştı. Sonra top filelere kavuştu ve ikinci düdük geldi.Evet bu bir kural hatasıdır. Ama Kuddusi Müftüoğlu golü iptal edemedi. Çünkü iptal etse daha büyük bir infialle karşılaşacaktı. Çünkü daha büyük bir hata yapmış olacaktı. Gençlerbirliği'nin tartışmasız, nizami golünü kendi hatasıyla yok sayacaktı. Hatasından kaynaklanan muhtemel hatalı sonuçlardan birini seçti. 
Sonra raporunda bu durumu itiraf etti. Kaçacak yeri olmayışından. "Burada hatalı olan bir tek kişi var o da benim" dedi. İstifa etmeli mi Hayır. Türk hakemliği adına büyük bir kayıp olacağından değil. İstifa ederse, onun da Bülent Yavuz, Ali Aydın gibi TV adamı olup bize daha fazla zarar verme ihtimali var. O yüzden. 
Evet, ortada bir kural hatası var ve bu maç tekrar edilecek. Ancak... 

Sadece hırs 
Bu ancak ın altını çizmek, Beşiktaş'ın futboluna buradan çıkışla iyi bakmak gerekiyor. Aslında bu tartışmasız pozisyonun anlattığı çok önemli. Ali Tandoğan direkt vuruş kullanırken, Tayfur'un 4 adım ileride ne işinin olduğu. İki büyük kulüpte oynamış, milli takım kaptanlığı yapmış bir oyuncu, direkt vuruşta hangi düşünceyle bu kadar çıkar Neyi düşünerek Neyi amaçlayarak Cevap kanımca basittir. Gereğinden fazla motivasyon. Bu tecrübedeki bir oyuncuyu bile mantıktan uzaklaştıracak etken budur. Rıza Çalımbay'ın kullandığı ilaç motivasyon. Bu bir yan tedavidir ve dikkatli yapılması gerekir. Aksi taktirde hastayı götürür. Beşiktaş'ı yönetenler, bunun çok farkında gibi değiller. Biraz sakin olabilen bir takımın bu bombaya çevrilmiş takımı nasıl kolay patlatabileceğini görmüyorlar. Beşiktaş'a yanlış bir tedavi uygulanıyor. Ve iki Avrupa Şampiyonluğu olan Del Bosque'ye yardımcı vermek için yarım sezon uğraşan yönetim, Rıza Çalımbay'ın yardımcı ekibini kayıtsız şartsız kabul ediyor. İşte bunun adı paniktir. 

Bu futbol yanlış futbol 
Ve asıl önemli nokta... Beşiktaş müthiş bir hırsla oynuyor. Boğuşuyor, mücadele ediyor. Rıza hoca "bazı oyuncuların yüreğini daha fazla koyması gerekiyor" diyor ama bundan daha yürekli bir futbol olamaz. Daha ötesinde ayaklar kırılır. Evet elindeki kadro kötü bir kadrodur ve bundan iyi bir oyun çıkarmak neredeyse olanaksızdır. Ama şu bir gerçek ki oynatmaya çalıştığı oyun da büyük bir kandırmacadır. Uygulattığı 3-4-1-2 dizilişinde bir sorun yok. Ama uygulanan sistem üst düzey futbolda işlemez. 3'lü yarı sahayı hiç terketmiyor. Üstüne uygulanan adam adama çok basit bir alan oyunuyla çok kolay bozulabilir. Çağdaş ve İbrahim'in çok iyi oynadığı maçlardan müthiş savunma hatalarıyla yenik ayrılmış Beşiktaşlara hazırlıklı olun. Çünkü sıkı adam adama savunma nedeniyle sürekli boş alan bırakıyorlar. İyi alan oyunu oynayan takımlar orta sahadan çıkardıkları sürpriz adamlarla çok kolay pozisyonlar bulacaklardır. Forvetsiz, ama alan oyununu bilen Malatya'nın Beşiktaş'a karşı 5 net şans bulması bundandır. Bu sistem üst düzey futbolda yürümez. Asla ve asla. Bunun kanıtı bizzat Rıza Çalımbay'ın tecrübelerinde saklıdır. Denizli'yle Porto'dan aldığı 6 gollü yenilgi, Lyon'u mucize eseri yenmesine rağmen bir rekor kırararak 26 pozisyon verişi bunun örnekleridir. Ya da Mustafa Denzli'nin şampiyonlar liginde 0 puan çekişini. 
Del Bosque'yi 4'lüden başka oyun bilmiyor diye eleştiriyorduk. Ama Milne'nin öğrencisi olmasına rağmen Rıza Çalımbay'ın 3'lü alan savunmasını dahi oynatabildiğine dair herhangi bir sinyal de göremedik. Beşiktaş'ın geleceği bu futbol mantalitesine bırakılamaz. Bu iş olmaz. Oyuncuların ortaya koyduğu üst düzey hırs ve mücadelenin yarattığı olumlu görüntüye kanmamalı. Bu oyunun geleceği yok. Olmaz, olmayacak. Yeni sezonun planlaması eğer bu sistem üzerine kurulacaksa Tanrı Beşiktaş'ı ve Türk futbolunu korusun. 

Lütfen 

"Taraflı olmak ya da tarafsız olmak bir hak, imtiyaz değil." Bu cümle gençlere hitap eden bir reklamın girişi olabilir mi Hedef kitlesi 17-30 yaş arası olan bir kampanya bu kadar anlaşılmaz bir cümleye bindirilebilir mi Bu cümleyi ben yazımda yazsam editörüm arar ve sorar "Baba bu cümle biraz karışık olmuş, nedir " diye. Amacı, fikri en basit şekilde iletmek olan aracın anlaşılmazlığına bakın. Bunu yapan ajans, ya futboldan, tribünlerden habersiz ya da federasyonun amacı farklı. Bir reklamcı arkadaşımın yorumuyla Genelkurmay bildirisi gibi duran reklamla sopa gösterilenler başkaları. Yani bizler, basın. Ben bu tonlamayla söylenen lüften i en son askerde duymuştum. Sonrasında da tokat gelirdi. Bunun üzerinde duracağız. Dünyanın hiçbir yerinde olmayan basına karşı uygulamaları, sansür girişimlerini. Unutmadık, sessiz kalmayacağız. Pek yakında... 

Tsunami golü 

Toplandık kapalıya gittik, yardım edeceğiz ve futbol festivali izleyeceğiz. Ama sadece 5 bin kişide 4 kişi olabildik, - tv geliri dahil - toplanan 350 milyarda 40 milyon. Yazık. Burada seyirciyi, futbolseveri suçlayabilir miyiz Asla. Hiçbir reklam, ilan ve heyecanla duyurulmayan bir maçtı bu. Veteranlar maçı, ünlüler karşılaşması vs.'yle desteklenmeyen bir oyun. Federasyon başkanının bile gelmediği bir sıkıcı maç. Kimsenin haberi olmayan bir oyun. Organize edilememiş bir organizasyon. Maç sabahı bir arkadaşımı aradım, maça gidiyor muyuz diye. Dünya çapında hangi spor karşılaşması olsa seyreden bir arkadaşımı. Cevabı durumu anlattı "Hangi maç " Ya da daha iyi bir örnek. Maç öncesi, Mahsun Kırmızıgül'ün konseri sırasında söyledikleri "Bu organizasyondan dün akşam haberdar edildim... Eğer bir hafta önce bu konser halka duyurulmuş olsa eminim bu tribünler dolardı." Bırakın Türk futbolunu organize etmeyi, bu federasyona onları organize edecek birileri lazım... 



</TEXT>
</DOC>
