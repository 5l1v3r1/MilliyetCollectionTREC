<DOC>
<DOCNO> 337306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun18.html </URL>
<DATE> 2005/04/27/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Bosna-Hersek'e Mehmetçik damgası... 
</HEADLINE>
<TEXT>

     Bosna-Hersek'te 10 yıldır barışa destek veren Türk askerleri, savaşın ardından köprü, okul, hastane yol yapım ve onarımlarının yanı sıra açtıkları kurslar ve kendi maaşlarından oluşturdukları fonlarla halkın yaralarını sarmaya çalışıyor. 
     BM'ye bağlı tugay olarak 1994 yılında bölgeye gelen Türk askerleri, son 10 yılda NATO Uygulama Gücü IFOR ve NATO İstikrar Gücü SFOR çatısı altında, barış sürecine uyulup uyulmadığını kontrol etmek ve güvenliği sağlamak amacıyla görev yaptı. 
     Mehmetçik, 2 Aralık 2004'ten itibaren Avrupa Birliği AB Gücü'ne bağlı EUFOR Bosna-Hersek BH Çok Uluslu Manevra Taburu olarak subay, astsubay ve erlerden oluşan 350 askerle Zenica-Doboj kantonunda güvenliği temin ediyor. 
     Türk askerleri, güvenliğin yanı sıra savaşın ardından 1 köprü yapımı, aralarında hastane ve okulların bulunduğu 52 kamu binası ve 91 yol onarımı ile 36 cami ve 10 kilisenin restorasyonunu sağladı. 
     Bununla birlikte 84 kamu altyapısı hafriyat çalışması yapıldı ve 37 su ve kanalizasyon sistemi onarıldı. 
     
     İNSANİ YARDIM FONU 
     Türk askerleri, açtıkları kurslarla da halkın büyük sevgisini kazandı. 
     Tabur Komutanı Kurmay Yarbay Ali Gökçen Özdem, 1998 yılında açılan Türkçe kurslarından bugüne dek binin üzerinde öğrencinin mezun olduğunu söyledi. 
     Özdem, henüz bir yılını doldurmayan bilgisayar kurslarından da 154 kişinin yararlandığını anlatarak, bölgede görev yapan subay ve astsubayların kendi maaşlarından gönüllü bağışlarla ''İnsani Yardım Fonu'' oluşturduklarını vurguladı. 
     Bugüne kadar fondan bölge halkına 1 milyon 800 bin Avro aktarıldığını ifade eden Özdem, birlik revirinden yerel halka sağlık desteğinde bulunduklarını da kaydetti. 
     Bosna-Hersek milli bayramlarının yanı sıra Türkiye'deki milli bayramları da bölge halkıyla kutladıklarını dile getiren Kurmay Yarbay Özdem, bu yılki Ramazan Bayramı, yılbaşı ve Kurban Bayramı'nda 120 yardıma muhtaç aileyi ziyaret ettiklerini söyledi. 
     Sorumluluk bölgelerinde bulunan ve 344 kişinin yer aldığı ''Yerinden Edinmiş Kişiler Kampı''na 15 günde bir ziyarette bulunduklarını belirten Öktem, ziyaretleri sırasında kampta bulunan 151 aileye yiyecek, giyecek, kırtasiye ve soba yardımı yaptıklarını, dileyenleri de sağlık kontrolünden geçirdiklerini kaydetti. 
     
     KARDEŞ AİLE PROJESİ 
     Tabur'da görevli subaylardan 50'si, İnsani Yardım Fonu'na aktardıkları gönüllü bağışların dışında ''Kardeş Aile Projesi'' kapsamında 25 aileyi kardeş edindiler. 
     Kardeş ailesini ziyaret eden Piyade Yüzbaşı Deniz Aydın, sosyal hizmetler müdürlüğüne 4 ay önce başvurduklarını ve 200 adreste tek tek yaptıkları inceleme sonrası özellikle babası olmayan çok çocuklu aileleri tercih ettiklerini söyledi. 
     Halkın Türk askerine güvendiğini vurgulayan Aydın, kardeş ailelerini de sık sık ziyaret ettiklerini bildirdi. 
     Yüzbaşı Aydın, ''Kardeşlerimizle birlikte olmak gurur verici'' dedi. 
     4 çocuk annesi Saliha Krasniçi de özellikle maddi açıdan büyük sıkıntılar çektiğini ifade ederek, şunları söyledi 
     ''Onlar bizi sık sık ziyaret edip yalnız bırakmıyorlar. Geçen gece yarısından sonra 9 yaşındaki oğlum Adem hastalanmıştı, hemen Tabur'u aradım. Süratle gelip onu Tabur'un revirine götürdüler. 
     Çocuklarımın geleceğini göremiyordum, iyi şeyler düşünemiyordum. Ailem olan Türk Taburu sayesinde artık onların okuyacaklarını biliyorum.'' 
     
     TÜRK DENİLİNCE ASKER 
     Türk subaylarının ziyaretiyle gözleri parlayan 9 yaşındaki Adem de, ''Türk denince aklına ne geliyor '' sorusuna hiç duraksamadan ''asker'' yanıtını verdi. 
     Bu arada Türk Taburu'nun bölge halkının yaralarını sarmak için gerçekleştirdiği çeşitli faaliyetler, büyük ilgiyle karşılanıyor. 
     Sorumluluk bölgeleri ve Türkiye arasında köprü olmaya çalışan Mehmetçik, aylık olarak çıkardığı çocuk dergisi Bayrak'ı okullara ücretsiz dağıtıyor. 
     Türk Taburu'na moral için Tabur içinde yayın yapan Radyo Barış da Zenicalılar tarafından ilgiyle dinleniyor. Radyo Barış'a gelen telefonlarda sürekli olarak Mustafa Sandal, Tarkan ve Athena gibi Türk sanatçılarının şarkıları, özellikle gençler tarafından isteniyor. 
     Türk Taburu'nun desteği nedeniyle Zenica Üniversitesi'nde bir amfiye Mustafa Kemal Atatürk'ün adı verilirken, amfi girişine Ulu Önder'in hayatını anlatan bir de pano asıldı. 
     Ayrıca, Türk Taburu'nun katkılarıyla, Zenica Üniversitesi ve İstanbul Bahçeşehir Üniversitesi arasında eğitim alanında bir işbirliği anlaşması imzalandı. 
     
</TEXT>
</DOC>
