<DOC>
<DOCNO> 341738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/spor/axspo01.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kibarca güle güle 
</HEADLINE>
<TEXT>


Sergen ile görüşen Rıza Çalımbay, "Eline kağıdı, kalemi al. İlk 11'de kendini kimin yerine koyarsın merak ediyorum" dedi. Tecrübeli futbolcu ise "Benim yerim belli " yanıtını verdi 

ORHAN YILDIRIM 


Teknik Direktör Rıza Çalımbay ile Sergen arasında geçen diyalog, iplerin kopmasına neden oldu. Kendisinin dışında kalan tüm yedeklerin forma giyip, kendisine şans verilmemesinden yakınan Siyah - Beyazlı futbolcu, Çalımbay ile özel bir görüşme yaptı. 
Rıza hoca, "Sergen, şimdi sen eline kalemi al ve kendini ilk on bire koy. Kimin yerine yazarsın merak ediyorum" dedi. Kartal'ın yıldızının ise buna, "Benim oynayacağım yer belli. Oynayanların yaptıklarına ve yapamadıklarına bakalım" karşılığını verdiği öğrenildi. 

Kafasında bitirdi 
Çalımbay'ın, yeni sezonda Sergen'i kadroda düşünmediği belirtilirken, kafasındaki plana göre tıpkı, kendi döneminde kazanılan şampiyonluklarda olduğu gibi en fazla 14 futbolcu ile sezonu tamamlamayı düşündüğü ifade edildi. 
Öte yandan Sergen ile Beşiktaş'ın ikinci kez yol ayrımına gelmesi, diğer takımları da harekete geçirdi. Birleşik Arap Emirlikleri, Katar ve Azerbaycan'dan sonra ligin yeni ekipleri Sivas ve Manisaspor da yıldız oyuncu ile yakından ilgileniyor. 

Kartal'a iki aday 

Beşiktaş, Marsilya'dan Beye Habib ile Avusturya Wien'den Sebastian Mila'yı gözlem altına aldı 

SÜLEYMAN HATISARU 

Yabancı arayışlarını sürdüren Beşiktaş'ın izleme listesinde Marsilya'dan Beye Habib ile Avusturya Wien'den Sebastian Mila'nın da bulunduğu öğrenildi. Futbolcu Arama Komitesi'nin izleyip olumlu rapor verdiği iki futbolcu, daha sonra Teknik Direktör Rıza Çalımbay'ın yardımcıları tarafından da takibe alındı. 
Marsilya'nın savunmasında görev yapan 28 yaşındaki Habib, bu sezon takımının tüm maçlarında görev yaptı, bir de gol attı. Senegalli oyuncu, geçen sezon Strasbourg'dan Marsilya'ya transfer oldu. 
Wien'in orta sahasında görev yapan Mila ise 23 yaşında ve 1.78 boyunda... Polonyalı oyuncunun, Beşiktaş teknik heyeti tarafından beğenildiği belirtildi. 

Yedeklerin karnesi zayıf 

Sivasspor ile önceki akşam yapılan maçta 2-1 yenilen yedekler, Teknik Direktör Rıza Çalımbay'ı mutlu etmedi. Süper Lig'in yeni ekibi karşısında beklenen futboldan ve skordan uzak kalan Siyah - Beyazlılar, Çalımbay'ın gözünden düştü. 
Takımdaki çoğunluğun Sivasspor karşısında oynadığını göz önünde bulunduran Rıza hoca, futbolcularına bir gün izin verdi. Siyah - Beyazlılar'ın teknik patronu, bugün de Ümraniye'de İstanbulspor maçı ve transferlerle ilgili olarak basın toplantısı düzenleyecek. 

İstanbulspor maçı İzmit'te 

Bu hafta sonunda Atatürk Olimpiyat Stadı'nda oynanacağı açıklanan İstanbulspor - Beşiktaş sınavı, Sarı-Siyahlılar'ın bir maçlık cezası nedeniyle İzmit'e alındı. Gaziantep maçındaki olaylar nedeniyle PFDK'dan ceza alan ev sahibi, Kartal ile mücadelesini 15 Mayıs'ta İzmit İsmetpaşa Stadı'nda 19.00'da yapacak. 

Beşiktaş'ın en genci 

RAHMAN SAĞIROĞLU 

Beşiktaş'ın en genç transferi, Siyah - Beyazlı futbolcularla tanıştı. Yönetici Murat Ürünsak'ın yanı sıra, futbolculardan Koray, Çağdaş, Cordoba, Ahmet Yıldırım, Pancu, Okan, İbrahim Toraman, Ramazan ve Veysel, Memorial Hastanesi'nde, Murat Şahin'in yeni doğan oğlu Okan'ı ziyaret etti. Ürünsak, "En genç transferimiz Okan oldu. Bir kişi daha genişledik. Geleceğin yıldızı olacak" dedi. 


</TEXT>
</DOC>
