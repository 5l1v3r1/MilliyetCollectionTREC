<DOC>
<DOCNO> 323665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/soneko22.html </URL>
<DATE> 2005/03/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
ÖİB Tüpraş'a Rekabet Kurulu'nun ön koşul getirmesi gerekmiyor 
</HEADLINE>
<TEXT>

     Özelleştirme İdaresi, Rekabet Kurulu'nun TÜPRAŞ özelleştirmesi konusunda, ''en az yüzde 51 oranındaki kontrol hissesinin blok olarak satılması konusunda, bu aşamada bir takım ön koşullar getirilmesinin gerekmediği'' yönünde görüş açıkladığını bildirdi. 
     Özelleştirme İdaresi Başkanı Metin Kilci, basında yer alan konuyla ilgili haberlere ilişkin olarak Borsa'nın isteği üzerine bir açıklama yaptı. Açıklamada, TÜPRAŞ ile ilgili olarak blok satış yapılacağına ve blok satış ihalesi için Rekabet Kurumu'ndan onay çıktığına ilişkin haberler anımsatıldı. 
     10 Ocak 2005 tarih ve ilgili yazı ile TÜPRAŞ'ın kamu payının, en az yüzde 51 oranındaki kontrol hissesinin blok olarak satılması konusunda Rekabet Kurulu görüşlerinin, kurumun ''Özelleştirme Yoluyla Devralmaların Hukuki Geçerlilik Kazanabilmesi İçin Rekabet Kurumu'na Yapılacak Ön Bildirimlerde ve İzin Başvurularında Takip Edilecek Usul ve Esaslar Hakkındaki 1998 4 Sayılı Tebliğ'' hükümleri uyarınca, İdare'ye bildirilmesinin talep edildiği belirtilen açıklamada, ''Rekabet Kurumu'nun 7 Mart 2005 tarih ve 142 sayılı cevabi yazısı ile Rekabet Kurulu'nun 3 Mart 2005 tarihli, 05 12 133M sayılı toplantısı sonucunda, en az yüzde 51 oranındaki kontrol hissesinin blok olarak satılması konusunda, bu aşamada Kurul tarafından bir takım ön koşullar getirilmesinin gerekmediği bildirilmiştir'' denildi. 
     Bu arada, konuya ilişkin açıklama istenmesi nedeniyle sırası kapatılan TÜPRAŞ hisseleri, yeniden işlem görmeye başladı. 
     
</TEXT>
</DOC>
