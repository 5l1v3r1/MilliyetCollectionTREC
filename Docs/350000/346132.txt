<DOC>
<DOCNO> 346132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sontur21.html </URL>
<DATE> 2005/05/26/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Cerrah İstanbul polisi olarak İstanbul halkına teşekkür ediyorum 
</HEADLINE>
<TEXT>

     İstanbul Emniyet Müdürü Celalettin Cerrah, Avrupa Şampiyonlar Ligi final maçına ilişkin İstanbul halkına teşekkür ederek, "Herkes üzerine düşeni yaptı" dedi. 
     Gayrettepe’deki Asayiş Şube Müdürlüğü Brifing Salonu’nda "Balyoz" adı verilen operasyonla ilgili bir basın açıklaması yapan Cerrah, daha sonra gazetecilerin Avrupa Şampiyonlar Ligi final maçına ilişkin sorularını yanıtladı. 
     Cerrah, "Dün bütün dünya televizyonları bunu yayınladı ve basından öğrendiğimiz kadarıyla 3 milyar insan bunu takip etti" dedi. 
     Bütün stadın dolduğunu, hatta seyirci sayısının stadın kapasitesinin üzerinde olduğunu dile getiren Cerrah, şunları kaydetti 
     "Biz her türlü güvenlik önlemimizi aldık. Stat içinde 2 bin polis görev aldı. Ama UEFA resmi polislere izin vermediği için sivil polislerle çalıştık. 
     Bugüne kadar 1-2 küçük olay dışında önemli bir sorun olmadı. Asıl önemli olan İstanbul halkının bu kadar çok insana misafirperver davranışıydı. 
     Ben İstanbul polisi olarak İstanbul halkına teşekkür ediyorum. 
     Herkes üzerine düşeni yaptı." 
     
</TEXT>
</DOC>
