<DOC>
<DOCNO> 331032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun20.html </URL>
<DATE> 2005/04/07/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Papa'nın mezarına Kapadokya'dan toprak 
</HEADLINE>
<TEXT>

     DHA 

      ASIRLAR boyu inancın ve hoşgörünün yaşandığı Kapadokya'nın merkezi Ürgüp'ten, Papa II. Jean Paul'un mezarına toprak gönderildi. 
     Nevşehir'in Ürgüp ilçe Belediye Başkanı Bekir Ödemiş, Kapadokya'da çok sayıda uygarlığın, değişik din, dil, ırk ve mezheplerin uzun yıllar birarada yaşadığını söyledi. Ürgüp'ten, Katoliklerin Ruhani lideri Papa II. Jean Paul'ün mezarı için toprak gönderdiklerini belirten Başkan Ödemiş şunları söyledi 
     "Kendisini bir çok kez bölgemize davet ettik, ancak rahatsızlığından dolayı gelemedi. Gelmesini çok istiyorduk. Hıristiyanlık için önemli bir merkez olan Kapadokya'da Papa'yı misafir etmek bizim için onurdu. Biz de onun mezarına Ürgüp'ten toprak göndermeyi düşündük. Vatikan'ın Ankara Büyükelçiliğine bu isteğimizi ilettik. Elçilik yakın ilgi göstererek toprağı göndereceğimiz adresi bize bildirdi.'' Başkan Ödemiş, toprağı ahşap üzerine gümüş ve bakır el işlemeli minyatür bir sandık içerisinde Vatikan'a gönderdiklerini belirtti. 
     
</TEXT>
</DOC>
