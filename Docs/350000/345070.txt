<DOC>
<DOCNO> 345070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonspo12.html </URL>
<DATE> 2005/05/23/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Batı konferansı final serisi ilk maçında Spurs, Suns'ı 121-114 ile geçti 
</HEADLINE>
<TEXT>

     ABD Profesyonel Basketbol Ligi Batı Konferansı final serisi ilk maçı TSİ bu sabaha karşı yapıldı. 
     NBA’de normal sezonun en iyi galibiyet yüzdesine sahip iki takımdan Phoenix Suns ve San Antonio Spurs’un Arizona’da yaptığı mücadeleden Spurs, 121-114 galip ayrılmayı başardı. 
     Batı Konferansı’nın en iyi takımını belirleyecek 7 maçlık final serisinin ilkinde San Antonio Spurs’ta Tim Duncan, 28 sayı, 15 ribaunt ve 4 asistle "double double" yaparak takımının galibiyetinde en etkili oyuncuydu. İlk beşte sahaya çıkan ve 36 dakika forma giyen Fransız yıldız Tony Parker’ın 29 sayı ve 7 ribauntla takımının en skoreri olduğu karşılaşmada Arjantinli oyuncu Emmanuel Ginobili 20 sayı, 6 ribaunt ve 5 asistle skora katkı sağladı. Spurs’ta Brent Barry, yedek kulübesinde başladığı oyuna sonradan dahil olarak 21 sayıyla Play-off kariyerinin en yüksek rakamına ulaştı. 
     Normal sezonda en iyi galibiyet yüzdesine sahip olan ve aynı zamanda ligin en skorer takımı unvanını elinde bulunduran Phoenix Suns, final serisinin ilk maçında evinde kaybetti. 
     Suns’ta Amare Stoudemire, rakip potaya gönderdiği 41 sayıyla maçın en skorer oyuncusu olurken, 9 ribaunt alarak özellikle ikinci çeyrekte takımını ateşleyen oyuncu oldu. 
     1993 yılından bu yana ilk kez konferans finaline çıkan Suns’ta bu 
     yıl NBA’de en değerli oyuncu seçilen Kanadalı oyun kurucu Steve Nash yine çok iyi bir maç çıkardı ve mücadeleden 29 sayı ve 13 asistle "double double" yaparak ayrıldı. Bu iki oyuncunun çabalarına sadece Jim Jackson, 20 sayı ve 8 ribauntla destek verince Suns, 12 yıl sonra çıktığı konferans final serisinin ilk maçında yenilmekten kurtulamadı. Batı Konferansı final serisi ikinci maçı TSİ 25 Mayıs Çarşamba günü sabaha karşı yine Arizona’da yapılacak. Öte yandan, Doğu Konferansı final serisi ilk maçında yarın Miami Heat ile geçen sezonun şampiyonu Detroit Pistons karşı karşıya geliyor. 
     
</TEXT>
</DOC>
