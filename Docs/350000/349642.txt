<DOC>
<DOCNO> 349642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun33.html </URL>
<DATE> 2005/06/07/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
KKTC'deki öğretmen grevi bitti 
</HEADLINE>
<TEXT>

     KKTC'de, Kıbrıs Türk Orta Eğitim Öğretmenler Sendikası'nın KTOEÖS , Maliye Bakanlığı ile yapılan toplu görüşmelerde anlaşmaya varamaması üzerine 3 Haziran Cuma günü başlattığı grev sona erdi. 
     Çalışma ve Sosyal Güvenlik Bakanı Sonay Adem'in dün devreye girmesinden sonra sağlanan gelişmeleri değerlendiren KTOEÖS Yönetim Kurulu, süresiz grevi sona erdirme kararı aldı. 
     KTOEÖS Başkanı Adnan Eraslan, düzenlediği basın toplantısında, Çalışma ve Sosyal Güvenlik Bakanı Sonay Adem'in, sorunların çözümleneceği konusunda kendilerine güvence verdiğini belirterek, ''Sürecin sonunda, öğretmenin özlük hakları ve çalışma düzeninin sendikanın istediği gibi sağlanacağını'' kaydetti. 
     Eraslan, grev nedeniyle yapılamayan, okullardaki final sınavlarının, Milli Eğitim ve Kültür Bakanlığı'nın açıklayacağı programa göre tamamlanacağını söyledi. 
     
</TEXT>
</DOC>
