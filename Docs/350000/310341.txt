<DOC>
<DOCNO> 310341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sontur20.html </URL>
<DATE> 2005/01/28/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İstanbul sahilindeki yıkımlar devam ediyor... 
</HEADLINE>
<TEXT>

     İstanbul Büyükşehir Belediyesi'nin sahillerdeki kaçak yapılara karşı başlattığı yıkım çalışması sürüyor. 
     Büyükşehir Belediyesi yıkım ekipleri, bugün sabah saatlerinden itibaren Kartal Sahili'nde bulunan Balıkçılar Çarşısı içindeki 15 balıkçı dükkanı ile yanında bulunan 2 balık lokantasını yıktı. 
     Çok sayıda Çevik Kuvvet polisi, panzer ile ambulansın da eşlik ettiği yıkım çalışmaları sırasında bazı dükkan sahipleri yıkımı engellemeye çalıştı. 
     Tebligatın dün yapıldığını bugün yıkıma gelindiğini öne süren dükkan sahipleri, dükkanlarını boşaltmaya dahi fırsat bulamadıklarını savunarak taşkınlık yaptılar. 
     Bunun üzerine Çevik Kuvvet ekipleri, yıkımı durdurmak için bağırıp çağıran ve iş makinalarının önünde duran 5 kişiyi gözaltına aldı. 
     Bu arada, bazı dükkan sahipleri de yıkımdan hemen önce dükkanlarındaki balıkları ve tezgahlarını dışarı taşıdılar. 
     Dükkanların boşaltılması ve taşkınlıkların önlenmesinden sonra geniş güvenlik önlemleri altında 15 balıkçı dükkanı ve 2 balık lokantasının yıkımı gerçekleştirildi. 
     

     
</TEXT>
</DOC>
