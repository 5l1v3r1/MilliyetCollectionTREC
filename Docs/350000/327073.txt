<DOC>
<DOCNO> 327073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonspo05.html </URL>
<DATE> 2005/03/25/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Galatasaray'da transfer listesi şekillenmeye başladı 
</HEADLINE>
<TEXT>

     Yönetim transfer politikasını belirledi. Yeni takviyeleri 3-4 oyuncuyla sınırlı tutacak olan G.Saray, iki yerli bir yabancı alacak 
     
     Fahri-Saffet liste başı 

     Bir süredir yeni sezon için transfer çalışmalarına başlayan Galatasaray, yapacağı hamlelere son şeklini verdi. Çaykur Rizesporlu Fahri, İstanbulsporlu Saffet gibi genç isimleri liste başına alan Sarı-Kırmızılı ekip, yapılacak takviyeleri üç dört oyuncuyla sınırlı tutma kararı aldı. Eldeki yabancıların hepsinden memnun olan teknik direktör Gheorghe Hagi’nin sadece kaliteli bir yabancı talebinde bulunduğu, alınacak diğer oyuncuların ise yerliler arasından tercih edileceği bildirildi. 
     
     PAF takımdan takviye 

     Eldeki kadroyu genel hatlarıyla muhafaza etmeyi planlayan Cim Bom, Anadolu kulüplerinden en fazla iki oyuncuyu renklerine bağlamayı planlıyor. Yönetim ile Hagi arasında yapılan görüşmelerde, PAF takımdan A takıma oyuncu alınmasının da gündeme geldiği ve son dönemlerde yıldızı parlayan altyapıdaki gençler içinden seçim yapılacağı kaydedildi. Hagi’nin transferle ilgili son raporunu vermesinin ardından alınacak yeni oyuncuların yöneticiler tarafından oylanacağı belirtildi. 

     
</TEXT>
</DOC>
