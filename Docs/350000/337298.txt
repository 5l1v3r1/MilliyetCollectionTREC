<DOC>
<DOCNO> 337298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun10.html </URL>
<DATE> 2005/04/27/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yabancı basın Derviş bir geleneği bozdu 
</HEADLINE>
<TEXT>

     CHP İstanbul milletvekili Kemal Derviş’in BM Genel Sekreteri Kofi Annan tarafından yeni UNDP başkanı olarak önerilmesi yankı yaptı. Kemal Derviş’in, UNDP’nin kalkınmakta olan bir ülkeden ilk başkanı olacağına dikkat çekildi. 
     Financial Times, Kofi Annan’ın, UNDP başkanı olarak Türkiye’nin eski ekonomi bakanı Kemal Derviş’i seçtiğini belirterek atamanın BM Genel Kurulu’nca onaylanması gerektiğine işaret etti. Gazete "Sayın Derviş, Türkiye’de Şubat 2001 finansal krizinin ardından ekonomik reformların mimarıydı" dedi. 
     
     BİR TÜRK MİLLETVEKİLİ SEÇİLDİ 

     Washington Times gazetesinde yayınlanan haberde ise, Annan’ın, UNDP başkanlığı için bir Türk milletvekili seçtiği kaydedilerek şöyle devam edildi 
     "Eğer onaylanırsa, Kemal Derviş, UNDP’nin kalkınmakta olan bir ülkeden ilk başkanı olacak böylece kuruluşun başkanlığına UNDP dönör bir ülkeden bir temsilcinin getirilmesi geleneceği bozulmuş oldu. Son altı UNDP başkanı Amerikan veya İngiliz idi." 1977-2001 yılları arasında Dünya Bankası’nda çalışan Derviş’in Mart 2001 ile Ağustos 2002 arasında Türkiye’nin ekonomi bakanı olduğuna dikkat çekilen haberde dört yıllık atamanın bu hafta UNDP Yönetim Kurulunca onaylanmasından sonra oylanmak üzere BM Genel Kurulu’na gönderileceği kaydedildi. 
     Haberde yeni UNDP başkanının en önemli zorluğunun BM’nin, 2015 yılına kadar dünyadaki yoksulluğu yarıya yarıya indirmeyi öngören "Binyılın Gelişme Hedefleri"ne katkı olacağı kaydedildi. 
     
</TEXT>
</DOC>
