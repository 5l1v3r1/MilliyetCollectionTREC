<DOC>
<DOCNO> 335079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun13.html </URL>
<DATE> 2005/04/20/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Muhalefetten Papadopulos'a Annan'a bir yetkiliyi gönder 
</HEADLINE>
<TEXT>

     Güney Kıbrıs'taki ana muhalefet Demokratik Seferberlik Partisi'nin DİSİ Başkanı Nikos Anastasiadis, Kıbrıs sorununda yeni bir girişimin başlaması için, Rum yönetimi lideri Tasos Papadopulos'a, Rum Dışişleri Bakanı ya da diğer bir yetkiliyi BM Genel Sekreteri Kofi Annan ile görüşmeye göndermesi çağrısı yaptı. 
     Anastasiadis, yaptığı açıklamada, ''Papadopulos'un göndereceği görevlinin, Kıbrıs Rum tarafının mantıklı sayıdaki tezlerini, Rum Ulusal Konseyi'nde ortaya konduğu şekliyle sunabileceğini'' ifade etti. 
     Anastasiadis, ''Kıbrıs sorununun çözümüne yönelik yeni bir girişimin başlatılmaması durumunda, Türk tarafının, doğrudan ticaretin onaylanmasına yönelik çabalarının meyve verebileceğini'' ifade etti. 
     Bu arada, DİSİ Siyasi Bürosu'nun dün yaptığı toplantıda, Paskalya yortusunun ardından, gerek Kıbrıs sorunu gerekse iç politika konularında sert muhalefet yapma kararı alındığı belirtildi. 
     Rum basınına göre, Siyasi Büro toplantısında konuşan Anastasiadis, ''Kıbrıs sorununun şu an içinde bulunduğu durumun sorumluluğunun Papadopulos'ta olduğunu'' söyledi. 
     Anastasiadis, 3. Annan planı ile referandumda reddedilen 5. Annan planının karşılaştırılmasını isteyerek, ''Referandumdan sonra planın reddedilmesinden doğan durumun gerektiği gibi ele alınamadığını'' kaydetti. 
     
</TEXT>
</DOC>
