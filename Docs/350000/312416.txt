<DOC>
<DOCNO> 312416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonspo10.html </URL>
<DATE> 2005/02/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Spurs deplasmanda Lakers'ı 103-91 yendi... 
</HEADLINE>
<TEXT>

     ABD Profesyonel Basketbol Ligi'ne, NBA bu sabaha karşı yapılan 3 maçla devam edildi. 
     NBA Ligi'nin en güçlü takımlarından 2002-2003 sezonu şampiyonu San Antonio Spurs ile 2001-2002 sezonu şampiyonu Los Angeles Lakers arasındaki maçtan, Spurs galibiyetle ayrılmayı başardı. 
     Bu sezon lige çok iyi başlayan ve ligin en fazla maç kazanan takımı unvanını elinde bulunduran Spurs, deplasmanda Lakers'ı 103-91 yendi. 
     Spurs'ın Fransız oyun kurucusu Tony Parker, 22 sayı, 5 ribaunt ve 9 asistle takımının en skorer oyuncusu oldu. 
     19 sayı ve 11 ribauntla ''double-double'' yapan Malik Rose'ın yanısıra, 17'şer sayıyla maçı tamamlayan Tim Duncan ve Arjantinli Emmanuel Ginobili, takımlarını galibiyete taşıyan oyunculardı. 
     Lakers'ta ise Kobe Bryant'ın yokluğunda Lamar Odom, 23 sayı ve 13 ribauntluk performans sergiledi. Rakip potaya 18 sayı bırakan Chucky Atkins ve 14 sayıyla maçı tamamlayan Caron Butler, yenilgiyi engelleyemedi. 
     
     MIAMI, SHAQUILLE O'NEAL'İN SIRTINDA YÜKSELİYOR 

     Doğu Knferansı Güneydoğu Grubu lideri Miami Heat, sezon başında Los Angeles Lakers'tan transfer ettiği eski oyuncusu Shaquille O'Neal'in iyi oyunuyla, sahasında Cleveland Cavaliers'ı 100-88 yenmeyi başardı. 
     Los Angeles Lakers forması altında 2000, 2001 ve 2002 yılının finallerinde ''en değerli oyuncu'' seçilen O'Neal, Cavaliers maçında 26 sayı ve 12 ribauntla takımının en skorer oyuncusu oldu. 
     22 sayı atan Eddie Jones ve 20 sayılık performans sergileyen Dwayne Wade, galibiyete katkı sağlayan diğer oyunculardı. 
     Cavaliers'te, Litvanyalı dev pivot Zydrunas Ilgauskas, 23 sayı ve 6 ribauntla oynamasına karşın yenilgiyi engelleyemedi. 
     Ligde yapılan diğer maçta Los Angeles Clippers, deplasmanda Memphis Grizzlies'i 106-103 yenmeyi başardı. 
     
</TEXT>
</DOC>
