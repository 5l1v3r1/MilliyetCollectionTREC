<DOC>
<DOCNO> 326936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sondun02.html </URL>
<DATE> 2005/03/25/ </DATE>
<TIME> 02.08 </TIME>
<AUTHOR>  </AUTHOR>
<HEADLINE>
İsrail, Çad ile diplomatik ilişki kurmaya hazırlanıyor 
</HEADLINE>
<TEXT>

     İsrail'in, Afrika'daki Müslüman ülkelerden Çad ile diplomatik ilişki kurmaya hazırlandığı bildirildi. 
     İsrail Radyosu'nun haberinde iki ülkenin diplomatik ilişki kurmayı bir süreden beri düşündüğü ancak Filistin-İsrail arasındaki şiddet olaylarında yaşanan belirgin iyileşme üzerine bu konuda adım atıldığı belirtildi. 
     Haberde İsrail Dışişleri Bakanı Silvan Şalom'un yakında Çad'a bir ziyarette bulunabileceği kaydedildi. 
     İsrail Başbakanı Ariel Şaron ile Filistin Devlet Başkanı Mahmud Abbas 8 Şubat'ta düzenlenen bir zirve toplantısında 4 yıldan beri devam eden kanlı olayları sona erdireceklerini ilan etmişlerdi. Söz konusu zirvenin ardından İsrail ile barış anlaşması imzalayan Mısır ve Ürdün, İsrail'de başlayan kanlı olaylar nedeniyle boş duran büyükelçiliklerine yeni büyükelçiler göndermişlerdi. 
     
</TEXT>
</DOC>
