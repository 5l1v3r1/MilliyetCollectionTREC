<DOC>
<DOCNO> 328679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur42.html </URL>
<DATE> 2005/03/30/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Türk bayrağına bir saldırı daha 
</HEADLINE>
<TEXT>

     Hatay'ın Dörtyol İlçesi'nde, tartıştığı akrabasının işyerinde asılı olan Türk Bayrağı'nı alıp kaçtığı iddia edilen kamyon şoförünün, bayrağı kibritle yaktığı ve ayağıyla çiğnediği öne sürülerek, gözaltına alındığı bildirildi. 
     AA muhabirinin edindiği bilgiye göre, olay, Dörtyol'un Sanayi Mahallesi'ndeki Kasaplar Çarşısı'nda meydana geldi. 
     Şanlıurfalı olduğu ve kamyonla taşımacılık yaptığı öğrenilen H.D'nin 37 , kasap dükkanı bulunan halasının oğlu A.S'nin yanına gelerek sohbet ettiği, iki akraba arasında, ''Türk Bayrağı'na saygısızlık'' konusunda tartışma yaşandığı ifade edildi. 
     Akrabasına sinirlenen H.D'nin, dükkanda asılı olan bez Türk Bayrağı'nı alarak, yakınlardaki minibüs garajına doğru koştuğu, burada, çakmakla Türk Bayrağı'nı ateşe verdiği, daha sonra da yere atıp, ayağıyla çiğnediği öne sürüldü. Olayı gören vatandaşların müdahale etmesiyle H.D'nin, yakındaki bir kahvehaneye sığındığı bildirildi. 
     Güvenlik güçlerince kahvehanede yakalanan H.D, gözaltına alındı. 
     Dörtyol Kaymakamı Lütfullah Gürsoy, konuyla ilgili AA muhabirine yaptığı açıklamada, olayın üzüntü verici olduğunu kaydederek, ''İki şahıs arasında tartışma çıkmış. Zanlı gözaltında, soruşturma sürüyor'' dedi. 
     Gürsoy, bu kişinin psikolojik durumunun araştırıldığını, olay yerinden alınan bir bölümü yanmış bayrağın güvenlik birimlerince muhafaza edildiğini bildirdi. 
     
</TEXT>
</DOC>
