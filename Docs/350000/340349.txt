<DOC>
<DOCNO> 340349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/siyaset/axsiy01.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yavrularımız ilim öğrensin' 
</HEADLINE>
<TEXT>


Başbakan Erdoğan, seçim bölgesi Siirt'te eğitimin önemine değinerek, 'Eğer yavrularınızı okula göndermezseniz kullar da, Allah da sizi affetmez' dedi 

Abdullah Karakuş - Siirt 


Başbakan Recep Tayyip Erdoğan, dün sabah geldiği Siirt'ten geçtiği Eruh'ta cuma namazını kıldıktan sonra Cumhuriyet Meydanı'nda vatandaşlara seslendi. Erdoğan, alandaki bir gencin, "Üniversite öğrencisine burs istiyoruz" yazılı pankart açması üzerine, Türkiye'de burs ve kredi almayan üniversite öğrencisi olmadığını söyledi. 

Birlik çağrısı 
Erdoğan, PKK'nın 15 Ağustos 1984'te gerçekleştirdiği Eruh baskınıyla terör hareketlerini başlattığı ve Jandarma Onbaşı Süleyman Aydın'ı şehit ettiği Cumhuriyet Meydanı'ndaki konuşmasında, yeniden başgösteren terör olaylarına karşı da birlik ve beraberlik çağrısı yaptı. 
Erdoğan, "Türkiye, 3 Kasım'da nasıl bir Türkiye idi, şimdi nasıl Bu şartları gözden geçirmemiz lazım. İstanbul'da toplanan dünya liderleri, 'Türkiye güven ülkesi, istikrar ülkesi' diyor. Türkiye'nin istikrarını bozmak isteyenlere halkımız asla fırsat vermeyeceklerdir. Buna inanıyorum" dedi. 
Milliyet'in "Baba Beni Okula Gönder Kampanyası"yla destek verdiği kız çocuklarının okutulmasının önemini de vurgulayan Erdoğan, şunları söyledi 
"Haydi Kızlar Okula Kampanyamızı geliştirelim. Çocuklarımız muhakkak okula gitmeli. Anne ve babalar bir evladınız olarak sizlere sesleniyorum Yavrularımızı okula göndermekten asla imtina etmeyiniz. Bundan kaçınmayınız. Yavrularımız ilim öğrensinler. Eğer bunu yavrularımıza çok görürsek yazık ederiz. Onların geleceğini karartırız. Eğer yavrularınızı okula göndermezseniz, kullar da, Allah da sizi affetmez. Kız - erkek öğrencilerimiz müracaatlarını yapacaklar ve yoksul olan öğrencilerimiz bundan istifade edecektir. Kaymakamlıklarımız bu işi yürütüyor." 
Erdoğan, Haşim Öztanık İlköğretim Okulu'nun açılışında da, okuma yazma oranının artırılmasına çalışıldığını söyleyerek, "Komünist ülkelerde bile okuma oranı yüzde 100. Biz iktidara gelince yüzde 80'di, şimdi yüzde 90'larda. Cehaleti bitireceğiz" diye konuştu. Erdoğan, kurdeleyi keserken "bismillahirrahmanirrahim" dedi. 

Anneler Günü'nü türbede kutlayacak 

Başbakan Recep Tayyip Erdoğan ve eşi, Anneler Günü'nü İslami çevrede anne sevgisine örnek gösterilen Veysel Karani Türbesi'nin bahçesinde kutlayacak. Erdoğan ve eşi Emine Erdoğan, bölgede çok yaygın olan kadınlara yönelik şiddeti önleyecek mesajlar verecek. Siirtli olan Emine Erdoğan, ailenin ve annenin önemine değinecek. 


</TEXT>
</DOC>
