<DOC>
<DOCNO> 313987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/siyaset/siy01.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Soykırımı reddediyoruz' 
</HEADLINE>
<TEXT>


Ermenistan Devlet Başkanı Robert Koçaryan'ın onayıyla Türkiye'ye gelen Ermeni heyetinden Asatryan, "Soykırım iddiaları, padişahlık dönemine ilişkin rivayetler. Kabul etmiyoruz" dedi 

AYDIN HASAN Ankara 


Ermenistan Devlet Başkanı Robert Koçaryan, Türkiye ile dostluk ilişkileri oluşturabilmek için ilk adımlardan birini atarak, "yarı resmi" bir heyeti temaslarda bulunmak üzere Türkiye'ye gönderdi. 
Heyette yer alan Ermenistan Gençlik Partisi Başkanı Sargis Asatryan, Fransa ve ABD'nin Türk - Ermeni ilişkilerine karışmaması gerektiğini belirterek, soykırım iddiaları konusunda da, "Padişahlık dönemine ilişkin rivayetler. Kabul etmiyoruz" dedi. 
Diaspora olarak isimlendirilen, ağırlıklı olarak ABD ve Fransa'da yaşayan Ermenilerin örgütleri, 1915'teki tehcir olayının 90. yıldönümü nedeniyle dünya çapında bir "soykırım kampanyası" için hazırlanırken, Ermenistan yönetimi, Türkiye ile ilişkilerin dostluk çerçevesinde geliştirilmesi için adım atma niyetinde olduğunu ortaya koydu. 

Nabız tuttular 
Asatryan, Ermenistan Sanayici ve İşadamları Birliği Başkanı Arsen Ghazaryan'ın da içinde yer aldığı Ermeni heyeti, Koçaryan'ın onayıyla "öngörüşmelerde bulunmak" ve diyalog konusunda nabız tutmak için Türkiye'ye geldi. Heyet, dün Meclis'te 7 kişilik bir milletvekili grubuyla görüşürken, Ankara Ticaret Odası ATO Başkanı Sinan Aygün'ü de ziyaret etti. Pazar günü Türkiye'den ayrılacak heyet, İstanbul'da da işadamlarıyla temasta bulunacak. 

'Türkiye'nin ilgisi yok' 
Asatryan, ziyereti sırasında Aygün'ün "Ermeni diasporasına h kim olmak zorundasınız, onları durdurun. 1915'de Ermenilere katliam yapıldığını kabul ediyor musunuz " sorusu üzerine, şunları söyledi 
"Zamanında bunlar duyulmuş. Ben torun torunuyum. Osmanlı bir imparatorluktu. Türkiye'nin Osmanlı ile ilgisi kalmadı. Mustafa Kemal Atatürk padişahlığı yıktı, padişahlık döneminde böyle bir şey var, 'Türkler Ermenileri kesti' diye. Bunlar rivayet. Bunları unuttuk. Çok şeyler yaşandı, geldi geçti. Böyle düşünmüyoruz, kabul etmiyoruz. 1.5 milyon insan ölmüş. Seneler geçti. Padişahlık döneminde, savaş döneminde olmuş olaylar. Şu anda Türkiye demokratik bir ülke, biz bunları unuttuk. Kimse aramıza girmesin. Ermenistan Türkiye ilişkilerine üçüncü şahıslar, Amerika, Fransa, Azerbaycan, Uruguay, Çin girmemeli." 



</TEXT>
</DOC>
