<DOC>
<DOCNO> 341695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/ekonomi/eko04.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cannes'da Türkiye'den bir jüri üyesi daha 
</HEADLINE>
<TEXT>


2005 Medya planlama kategorisi jürisinde Türkiye'yi MindShare Genel Müdürü Demet İkiler temsil edecek 


Türkiye'de Milliyet tarafından temsil edilen Cannes Lions Uluslararası Reklam Festival'ine gönderilen çalışmalarda geçen yıla oranla rekor artış yaşanıyor. Özellikle basın ve açıkhava, internet ve medya planlama kategorilerinde yaşanan büyük artış bu kategorilerin jüri sayılarında artışı da beraberinde getirdi. 
Bu yıl medya planlama kategorisinde Türkiye'den gönderilen çalışma sayısında geçmişe göre yaşanan yükselmeyi göz önünde bulunduran Festival, Türkiye'den de bir jüri üyesinin "Medya Aslanları" jürisinde yer alması konusunda Milliyet Gazetesi Reklam Grup Başkanı Vicky Habif ile temasa geçti. 

Cannes'da iki Türk jüri 
Konu ile ilgili bir açıklama yapan Vicky Habif, "Cannes Lions'un Türkiye temsilciliğini üstlendiğimiz 2002 senesinden beri sadece basın ve açıkhava jürisine bir üye gönderebiliyorduk. Bu sene medya planlama kategorisi jürisinde ilk defa bir Türk jüri üyesi görev yapacak olması ve böylece Cannes Lions'ta iki Türk jüri üyesine sahip olmamız hepimizi çok sevindirdi. Jürinin oluşturulmasında Cannes'ın şartı aynı networkten belli sayıdan fazla üye bulunmaması. Bu yıl başkanlığını OMD'nin ABD Doğu Bölgesi genel müdürü Mark Stewart'ın yapacağı jüride, ülkemizi MindShare Turkiye'nin Genel Müdürü Demet İkiler temsil edecek" dedi. 

İş tatmini ötesinde gurur 
MindShare Genel Müdürü Demet İkiler de "Cannes Lions Medya Kategorisinde ilk defa bir Türk olarak jüri üyeliği yapacak olmam, iş tatminlerinin çok ötesinde bir gurur yaşattı bana. Uluslararası bir şirketin Türkiye'deki operasyonunun başı olarak, kurulduğumuz gün itibariyle attığımız her adımda, yaptığımız her işte aynı zamanda ülkemizi temsil etmenin sorumluluğunu taşıyarak çalıştık. Kendi uzmanlığımız olan medya planlama anlamında da Türkiye'nin gelişmişliğini göstermek için iyi bir fırsat olduğuna inancım tam" dedi. 
Dünya çapında medya yatırımlarını yöneten MindShare'in 63 ülkede 87 ofisi bulunuyor. WPP bünyesinde faaliyet gösteren şirket, ünlü Amerikan Dergisi "Advertising Age" tarafından son iki yıldır üst üste "Yılın en iyi medya ajansı" olarak gösterildi. 
"Medya Aslanları" 21 Haziran 2005 Salı günü yapılacak bir törenle sahiplerini bulacak. 


</TEXT>
</DOC>
