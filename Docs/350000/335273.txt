<DOC>
<DOCNO> 335273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur24.html </URL>
<DATE> 2005/04/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Şehir magandasından 52 kurşun 
</HEADLINE>
<TEXT>

     Yavuz KUŞDEMİR UŞAK, DHA 

      UŞAK'ta eşinden ayrı olduğu ve bunalıma girdiği belirtilen 36 yaşındaki Şener Güçyeter, uzun süredir yalnız yaşadığı evinin içinden kurşun yağdırdı. Zaman zaman seyyar olarak dini kitaplar satıp geçimini sağladığı belirtilen Güçyeter, bulundurma ruhsatlı tabancasıyla camlara 52 el ateş etti. Sokak sakinlerine korku dolu dakikalar yaşatan Şener Güçyeter, polis tarafından etkisiz hale getirilerek gözaltına alındı. 
     Olay, saat 13.00 sıralarında Kemalöz Mahallesi Lale Sokak'taki 49 numaralı evde meydana geldi. Sabah erken saatlerde içki içmeye başlayan ve sarhoş olan Şener Güçyeter, bulundurma ruhsatlı tabancasıyla mermisi bitinceye kadar evin camlarına ateş etti. Çevredeki evlerde yaşayanlara büyük korku yaşatan olay sırasında, mermiler şans eseri karşıdaki binalara isabet etmedi. 
     İhbar üzerine olay yerine gelen polis ekipleri Şener Güçyeter'i etkisiz hale getirerek mermileri biten tabancasıyla birlikte gözaltına aldı. Şener Güçyeter'in Astra marka, 7.65 milimetre çapındaki silahından çıkan mermilerin boş kovanlarını bir torbaya doldurarak evinin arka sokağına attığı belirlendi. Boş kovanlar polis ekipleri tarafından yapılan araştırma sırasında bulundu. 
     Olayla ilgili soruşturma başlatan Uşak Emniyet Müdürlüğü'nde gözaltına alınan Şener Güçyeter'in bir süredir eşinden ayrı olduğu ve evde yalnız yaşadığı belirtildi. 
     
</TEXT>
</DOC>
