<DOC>
<DOCNO> 314965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/guncel/axgun02.html </URL>
<DATE> 2005/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başka spermle tüp bebek zinaya girer' 
</HEADLINE>
<TEXT>


Diyanet'in dergisinde yer alan tartışma yaratacak yoruma göre, tüp bebek caiz, başkasının yumurta ya da spermini kullanmak ise "zina" 

ANKARA Milliyet 

Tüp bebek tedavisinin zorunlu sağlık harcaması kapsamına alınmasının ardından Diyanet İşleri Başkanlığı "Kadın ve erkeğin evli olması, normal yollarla bebek sahibi olamaması durumunda tüp bebek uygulamasının İslami açıdan uygun olduğunu" belirtti. Diyanet, başkasından alınan yumurta ya da spermle uygulanacak yönteminse "zina" sayılacağını belirtti. 
Diyanet İşleri Başkanlığı'nın aylık dergisinde Din İşleri Yüksek Kurulu'nun "yapay döllenmeyle çocuk sahibi olmanın dini hükmü nedir" konulu görüşü yer aldı. Yazıda "Kendisinin veya kocasının kısırlığı sebebiyle normal cinsel ilişki yoluyla çocuk sahibi olamayan bir kadının çeşitli tedavi yollarına başvurarak çocuk sahibi olması en doğal hakkıdır" denildi. 
Tüp bebek yöntemini "suni döllenmenin erkeğin sperminin laboratuvar ortamında kadının yumurtasıyla döllendirilmesi ve daha sonra kadının rahmine koyularak doğuma hazırlanması" şeklinde tanımlayan Diyanet'e göre, tüp bebek uygulamasının caiz olabilmesi için gereken koşullar şöyle 

İşte gereken koşullar 
Döllendirilecek yumurta ve sperm nik hlı eşlere ait olacak, bunlardan biri bir yabancıya ait olmayacak.Döllenmiş yumurta başka bir kadının rahminde değil, yumurta sahibi olan eşin kendi rahminde gelişecek.Bu işlemin gerek anne - baba gerek doğacak çocuğun maddi, akli sağlığı üzerinde olumsuz bir etki yaratmayacağı tıbben sabit olacak. 

'Rencide edici' 
Diyanet'in görüşüne göre, başka kadının yumurtası veya kocası dışında yabancı bir erkekten alınan spermle bir kadının gebeliğinin sağlanması "insanlık duygularını rencide etmesi, anneliğin zayi olması, hukuki sakıncalar doğurması ve zina unsurları taşıması" nedeniyle caiz sayılmıyor. 

'Yasal olarak mümkün değil' 

TÜRKİYE Hastanesi Tüp Bebek Merkezi Kadın Hastalıkları ve Doğum Uzmanı Operatör Dr. Nihal Çakır, tüp bebek tedavisinin sadece evli çiftlere uygulandığını belirtti "Kadının kocası dışında bir erkeğin spermiyle döllenmesi ya da başka bir kadının yumurtalarıyla döllenmeye etik bulmuyorum. Zaten bu yasal olarak mümkün değil. Tedavi öncesi çiftlerden evlilik cüzdanı istiyoruz. Hem çiftler, hem dünyaya gelecek çocuk için en sağlıklı olan budur. Diyanet'in görüşü Sağlık Bakanlığı'nın uygulamalarıyla örtüşür nitelikte." 

'Zina demek abartılı olur' 

BURSA Uludağ Üniversitesi İlahiyat Fakültesi Öğretim Üyesi Prof. Dr. Ahmet Güç Başka birine ait sperm ya da yumurta kullanılmasını 'zina' olarak nitelemek abartılı olur. Evli çiftlerin çocuk yapmak için tüp bebek yöntemine başvurması çok normal. Ancak bir başka erkeğin spermiyle kadının döllenmesini doğru bulmuyorum. Zina için başka unsurlar da gerekir. Çünkü zinada amaç çocuk yapmak değil. Bu nedenle zina denemez. Ama bu şekilde doğan çocuk gayrimeşrudur." 


</TEXT>
</DOC>
