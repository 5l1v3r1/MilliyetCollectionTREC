<DOC>
<DOCNO> 300874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/soneko03.html </URL>
<DATE> 2004/12/25/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
TOKİ, balkonları büyütünce konutlara talep arttı... 
</HEADLINE>
<TEXT>

     Toplu Konut İdaresi'nin TOKİ Şanlıurfa'da yaptırdığı, balkonları küçük olduğu için daha önce ilgi görmeyen konutlara, balkonlar büyütülünce talep geldi. 
     A.A muhabirinin edindiği bilgiye göre, Şanlıurfa'da, 23 Aralık'ta satışa çıkarılan konuttan 37'si, 2 günde satıldı. 
     TOKİ, Şanlıurfa'da yaptıracağı 648 konutu Mayıs ayında satışa çıkarmış, 10-20 Mayıs günleri arasında verilen başvuru süresinde sadece 32 talep gelmişti. Bunun üzerine TOKİ, konutlara olan talebi artırmak için, inşaatları hızlandırırken, ticaret merkezi ve sosyal donatı projelerine de öncelik verdi. Bu tesislerin ihalesinin tamamlanmasından sonra konutlar tekrar satışa çıkarılırken, satışta, ön talep toplama yerine, ''ilk gelen ilk alır'' sistemi uygulandı. Ayrıca, konutların balkonları da büyütüldü. 
     Edinilen bilgiye göre, Şanlıurfa'da yaptırılan 648 konutun büyük bölümünün inşaatları tamamlandı. İlk etapta D tipi konut 23 Aralık'ta satışa çıkarılırken, bunlardan 37'si iki günde satıldı. Sadece giriş katındaki dairelere talep gelmediği, satışın, 31 Ocak 2005'e kadar devam edeceği belirtildi. 
     Satış kampanyası, gelecek haftadan itibaren diğer bloklarda da devam edecek. İlk etapta D tipinde 5 blokta 60 daire, K tipinde 4 blokta 90 daire olmak üzere 150 daire daha 29 Aralık'ta satışa çıkarılacak. Talep durumuna göre, diğer bloklardaki dairelerin satışına karar verilecek. 
     Satışına başlanan D tipi konutların geçici kabullerinin yapıldığı, K tipi konutların geçici kabul aşamasında bulunduğu, altyapı eksikliklerinin tamamlanmasının ardından, gelecek yıl Mart-Nisan aylarında hak sahiplerine teslim edileceği kaydedildi. 
     Projeye ilgiyi artırmak amacıyla hız verilen ticaret merkezi, sağlık ocağı, cami su basmanı, şadırvan, ring yolu gibi sosyal donatıların inşaatlarının da yüzde 14 seviyesine geldiği, lise yapımı ihalesinin de tamamlanmak üzere olduğu belirtiliyor. 
     D tipi konutlar, brüt 128.18 metrekare, K tipi konutlar brüt 97.4 metrekare büyüklüğünde. Brüt 128.18 metrekarelik D tipi 3 odalı konutların satış bedelleri 54.8 milyar-61.9 milyar lira arasında değişiyor. Konutların bedeli, yüzde 10, 15 veya 25'i peşin olmak üzere 96 aydan 144 aya kadar varan taksitle ödenecek. Taksit tutarları Ocak ve Temmuz aylarında memur maaş katsayısına bağlı olarak artırılacak. Taksitler, peşin ödeme oranına göre, 283 milyon lira ile 578 milyon lira arasında değişiyor. 
     Mayıs'ta çıkılan satışta, söz konusu konutların en düşük bedeli 54.1 milyar lira, peşinat oranları da yüzde 15-25, taksitlerin geri ödenme süresi de 10 yıl olarak belirlenmişti. 
     Yeni satış kampanyasında, en düşük konut bedeli 54.8 milyar liraya yükseltilirken, peşin ödemede alternatif 3'e çıkarılarak, bedelin yüzde 10, 15 ve 25'i kadar peşin ödeme olanağı getirildi, vade de peşin ödeme oranına bağlı olarak 12 yıla kadar uzatıldı. 
     
</TEXT>
</DOC>
