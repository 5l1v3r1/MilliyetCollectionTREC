<DOC>
<DOCNO> 330340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sondun23.html </URL>
<DATE> 2005/04/05/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İran Nükleer programdan vazgeçmeyeceğiz... 
</HEADLINE>
<TEXT>

     İran Cumhurbaşkanı Muhammed Hatemi, ''barışçıl amaçlı nükleer programlarından vazgeçmeyeceklerini'' söyledi. 
     Fransa Cumhurbaşkanı Jacques Chirac ile görüşmek ve Birleşmiş Milletler Eğitim, Bilim ve Kültür Örgütü UNESCO tarafından düzenlenen uygarlıklararası diyalog konusunun ele alınacağı konferansa katılmak üzere Paris'e gelen Hatemi, Le Figaro gazetesinin sorularını yanıtladı. 
     AB ile sürdürülen görüşmelere rağmen nükleer programlarına son vermeyeceklerini ifade eden Hatemi, nükleer programlarının askeri amaçla kullanılmayacağı yolundaki görüşünü yineledi. 
     Hatemi, nükleer program konusunda ABD'yi değil, Avrupa'yı ve BM'yi muhatap aldıklarını belirtti. 
     Muhammed Hatemi, ''Mantıklı bir çözümü değerlendirmeye hazırız, ancak nükleer programımızı sonsuza kadar askıya almayı reddediyoruz. Avrupalılar, uluslararası anlaşmaların ve nükleer silahsızlanma sözleşmesinin barışçıl amaçlı nükleer teknolojiye sahip olmamıza imkan sağladığını anlamalı'' dedi. 
     ''ABD'nin İran'ın nükleer faaliyetlerine yönelik olası askeri saldırı tehdidini ciddiye aldığını'' kaydeden Hatemi, ''Bunun için hazırlıklarımız var, ancak bu tür bir saldırı mümkün gözükmüyor, olursa bu, hem İran'ın hem de saldıranların zarar görmesine yol açar'' diye konuştu. 
     
</TEXT>
</DOC>
