<DOC>
<DOCNO> 332197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko27.html </URL>
<DATE> 2005/04/11/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
TÜVASAŞ Saatte 200 km hızla giden vagon tasarlıyoruz 
</HEADLINE>
<TEXT>

     Türkiye Vagon Sanayi A.Ş. TÜVASAŞ Genel Müdürü İbrahim Ertiryaki, saatte 220 kilometre hız yapabilecek vagon tasarımına başladıklarını bildirdi. 
     Ertiryaki, fabrikada düzenlediği basın toplantısında, TÜVASAŞ'ın çalışmaları ve TCDD-Hyundai ortaklığında şirket arazisinde kurulması planlanan hafif raylı taşıt aracı üretecek tesisler hakkında bilgi verdi. 
     TÜVASAŞ olarak Suriye, Irak ve Bulgaristan demiryollarıyla ilgili çalışmalar yaptıklarını, dış pazara büyük önem verdiklerini ifade eden Ertiryaki, Bulgaristan'da 70 milyon Avro, Irak'ta 4 milyon dolarlık vagon onarımı işiyle ilgili görüşmeler yapıldığını, Suriye'de ise 230 adet vagon modernizasyonu için protokol imzaladıklarını belirtti. 
     TÜVASAŞ'ın yeni 'N13 Pulman' vagonları tasarımı gerçekleştirdiğini ve yıl içinde üretimine başlanacağını bildiren Ertiryaki, ''Saatte 220 kilometre hızla gidebilecek hızlı vagon tasarımına başladık. Bu vagonlar konfor, kapı, klima açısından en ileri teknolojiyle tasarlandı. Siemens ortaklığıyla da dizel trenset üretimi yapacağız'' dedi. 
     Bu yıl 111 adet vagon üretimi ve 477 adet onarım hedeflediklerini vurgulayan Ertiryaki, yıllık satış geliri olarak 97 milyon dolar beklediklerini kaydetti. 
     
     TCDD-HYUNDAİ ROTEM ORTAKLIĞI 
     TÜVASAŞ'ın Marmaray ve büyükşehir belediyelerinin hafif raylı taşıma projelerine büyük önem verdiğini belirten Ertiryaki, ''Ancak bizim hafif raylı taşıt aracı üretecek teknolojimiz, birikimimiz ve en önemlisi projemiz yok. Çünkü Ar-Ge çalışması yapamıyoruz'' dedi. 
     TÜVASAŞ'ın tek başına hafif raylı sistem projelerine girmesinin söz konusu olamayacağını ifade eden Ertiryaki, şunları kaydetti 
     ''Altyapı ve bilgi birikimi yetersizliği nedeniyle hafif raylı taşıt aracı üretemiyoruz. Bu alanda, TCDD ve Hyundai Rotem firması ortaklığında TÜVASAŞ arazisinde kurulacak şirket için ise Yüksek Planlama Kurulu'nun kararı bekleniyor. Yeni şirket, teknoloji transferi, bilgi birikimi, yerli sanayinin gelişimi, istihdam artışı ve döviz tasarrufu sağlayarak ekonomiye katkı oluşturacak. Şirket yüzde 35 yerli olacak ve yılda en az 50 araç üretecek. Üretilen araçların yüzde 50'sini ihraç edecek. 
     TÜVASAŞ mevcut haliyle kendi üretim ve onarımını yapacak. Fabrikamız demiryolu araçlarının üretimi konusunda üs haline dönüşecek. Bu kente büyük katkı sağlayacaktır.'' 
     
</TEXT>
</DOC>
