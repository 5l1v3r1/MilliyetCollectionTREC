<DOC>
<DOCNO> 331750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonsiy02.html </URL>
<DATE> 2005/04/09/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Gül, Türk işadamları için Cezayir'de lobi yapacak 
</HEADLINE>
<TEXT>

     UTKU ÇAKIRÖZER Ankara 

Dışişleri Bakanı Abdullah Gül, iki günlük resmi ziyaret için gideceği Cezayir'in 50 milyar dolarlık yeni yatırım programından Türk işadamlarına pay isteyecek. 
     Gül, bugün işadamları ve gazetecilerden oluşan kalabalık bir heyetle çıkacağı gezide Cezayir Cumhurbaşkanı Abdelaziz Bouteflika, Meclis Başkanı Amar Saadani ve Senato Başkanı Abdelkader Bensalah tarafından kabul edilecek, ayrıca Dışişleri Bakanı Abdelaziz Belkhadem, Enerji ve Madenler Bakanı Chekib Khelil, Konut ve Şehircilik Bakanı Mohammed Nadir Hamimid ve Kültür Bakanı Khalida Toumi ile görüşmelerde bulunacak. Gül, temaslarında ikili siyasi ilişkilerin yanısıra, dünya piyasalarında petrol fiyatlarının artmasıyla petrol satışlarından beklediğinin çok üstünde gelir elde eden Cezayir'in yeni başlatacağı 50 milyar dolarlık kalkınma programı kapsamında Türk işadamlarına da pay verilmesini isteyecek. Gül'ün lobi yapacağı işlerin başında toplu konut projelerinin Türk müteahhitlerince üstlenilmesinin geldiği belirtildi. Gül, ziyaret sırasında Türk-Cezayir İşadamları Toplantısına da katılarak hükümetin Türk işadamlarına siyasi desteğini ortaya koyacak. 
     
     Kıbrıs için destek 
     Gül, BM Güvenlik Konseyi'nin geçici üyesi olan Cezayir'den Kıbrıs Türklerine yönelik izolasyonların kaldırılabilmesi için BM Genel Sekreteri Kofi Annan'ın Kıbrıs raporunun kabul edilmesi için destek isteyecek. Görüşmelerde ayrıca Cezayir'deki Osmanlı mimarisinin en bilinen örneği olan Dayı Sarayı da ele alınacak. 
     
</TEXT>
</DOC>
