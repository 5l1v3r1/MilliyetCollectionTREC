<DOC>
<DOCNO> 302978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun22.html </URL>
<DATE> 2005/01/03/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Fransa Sağlık Bakanı ve ilk ABD deniz piyadeleri Sri Lanka'da... 
</HEADLINE>
<TEXT>

     Güney Asya'yı 26 Aralık'ta vuran deprem ve tsunami felaketinin ardından yardım çalışmaları devam ederken, ilk Amerikan deniz piyadesi grubunun, felaketten zarar gören ülkelerden Sri Lanka'ya ulaştığı bildirildi. 
     Başkent Colombo'daki uluslararası Bandaranaike havaalanı yetkilileri, ilk grup Amerikan deniz piyadesinin 42 askerden oluştuğunu belirtirken, yardım çalışmalarına katılmak üzere ülkeye 1500 kadar Amerikan askerinin gelmesinin beklendiğini kaydetti. 
     Yetkililer, deniz piyadelerinin jeneratör, iletişim gereçleri de taşıyan C-130 ve Antonov 12 tipi 2 uçakla geldiğini ve ülkenin, bazı noktaları Tamil gerillalarının elinde bulunan kuzey bölgelerine konuşlandırılabileceğini belirtti. 
     
     Fransa Sağlık Bakanı da Srilanka'da 

     Fransa Sağlık Bakanı Philippe Douste-Blazy, Güney Asya'yı vuran tsunami felaketinden zarar görenlere dağıtılmak üzere 15 tonluk ilaç ve su arıtma malzemesiyle Sri Lanka'ya ulaştı. 
     AFP'ye açıklamalarda bulunan Douste-Blazy, Fransa'nın bugün bir hava köprüsü kurduğunu belirterek, ''Sivil toplum örgütleri, Sri Lanka'ya ilişkin taleplerini bize iletti. Dünya Sağlık Örgütü ile birlikte somut, hızlı, verimli bir eylem yürütmek istiyoruz. Sri Lanka ve Endonezya'ya başka ziyaretler de düzenleyeceğiz'' dedi. 
     Douste-Blazy, ''BM gibi bazı kurumların çalışmalardaki yavaşlığını dikkate alarak, biz insani yardım kuruluşlarının yanında yer almak istedik'' diye konuştu. 
     Fransa Sağlık Bakanı Philippe Douste-Blazy, başta antibiyotik, ishal önleyici ve bakterilere karşı ilaçlar olmak üzere 10 tondan fazla ilaç ve 5 ton da su arıtma malzemesini Sri Lanka'ya getirdi. 
     
</TEXT>
</DOC>
