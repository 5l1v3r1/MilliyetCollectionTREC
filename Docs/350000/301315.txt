<DOC>
<DOCNO> 301315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonsiy14.html </URL>
<DATE> 2004/12/27/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Unakıtan Biz gelmeseydik maaşlar bile ödenemezdi 
</HEADLINE>
<TEXT>

     Maliye Bakanı Kemal Unakıtan, kurumlar vergisi ve gelir vergisi ile KDV oranlarının düşürülmesiyle ilgili olarak muhalefet tarafından "Sanki hükümet vergileri indirmemiş de artırmış" gibi bir hava yansıtıldığını kaydederken, "Eğer bu iktidar gelmemiş olmasaydı bugün hükümet maaşları bile ödeyemezdi. 60-70'lerdeydi faizler, 20'lere geldi. Yiyen mi bilir, doğrayan mı bilir. Doğrayan biziz, yemeği yapan biziz. Onun için çileyi biz çekiyoruz, hesabı da biz biliyoruz" diye konuştu. Unakıtan, Maliye Bakanlığı ve gelir bütçesinin görüşüldüğü TBMM Genel Kurulu'nda yaptığı konuşmada, birçok makroekonomik sorunun kaynağı haline gelen bütçe açıklarının azaltılması konusunda büyük başarı elde ettiklerini söyledi. Unakıtan, 2004 yılı bütçesiyle yüzde 10.9 olarak hedeflenen bütçe açığının GSMH'ye oranının yüzde 7.2 olarak gerçekleşmesinin beklendiğini bildirdi. Unakıtan, 2005 yılı bütçesinde konsolide bütçe gelirlerinin 139 milyar YTL, vergi gelirlerinin ise 119 milyar YTL olarak öngörüldüğünü belirtirken, 2005 yılında 12.5 milyar YTL tutarında vergi iadesi yapılmasının öngörüldüğünü, vergi iadeleri hariç konsolide bütçe gelirlerinin 126.5 milyar YTL olduğunu söyledi. 
     
     "YİYEN Mİ BİLİR DOĞRAYAN MI" 

     Kemal Unakıtan, Başbakan Erdoğan tarafından geçen hafta açıklanan vergi indirimleriyle ilgili eleştirileri yanıtlarken, "Bu paketi açıklarken bizim bir amacımız vardı. 'Bu kurumlar vergisinin ve gelir vergisini düşürmemiz lazım' diyorduk. Neden Yatırım ortamının iyileştirilmesi ve istihdamın artırılması için bunun düşürülmesi lazım. Aynı zamanda vatandaşlarımızın da daha iyi yaşayabilmeleri için KDV'deki oranları da indirmemiz lazım" diye konuştu. Ancak muhalefetin hükümet vergileri indirmemiş de artırmış gibi bir hava yansıttığını dile getiren Unakıtan, "Arkadaş bu vergileri indirdik mi, indirmedik mi Bunu konuşun. Bu derecede, kapsamlı indirim tarihte ilk defa oluyor. Eğer bu iktidar olmasaydı hiç bir şey olmazdı. Eğer bu iktidar gelmemiş olmasaydı bugün hükümet maaşları bile ödeyemezdi. 
     60-70'lerdeydi faizler, 20'lere geldi. Yiyen mi bilir, 
     doğrayan mı bilir. Doğrayan biziz, yemeği yapan biziz. Onun için çileyi biz çekiyoruz, hesabı da biz biliyoruz" şeklinde konuştu. Unakıtan, 2004 yılında ÖTV'deki artışın yüzde 6 olduğunu da kaydederken, CHP sıralarına dönerek, "Alın da hesaplara bakın. Orada öyle oturup konuşmak değil, bir hesap yapın. Hesap yapın öyle konuşalım, ezbere konuşmak yok arkadaş" dedi. 
     
     PARAYA İHTİYACINIZ VARSA BANA GELİN 

     "Burada öyle bir manzara çiziliyor ki sanki vergileri artırdık" diyen Unakıtan, eğitimde, sağlıkta, gıdada KDV'yi indirdiklerini söyledi. Konuşması sırasında CHP'li milletvekillerinin laf atması üzerine Unakıtan, "Bundan sonra paraya ihtiyacınız varsa başka yere giderseniz darılırım haa, bana gelin" diye konuştu. 
     Unakıtan, vergi barışıyla, vergi indirimleriyle kayıt dışılığı kayıt altına almaya başladıklarını dile getirirken, "Artık incikçi, boncukçu arkasında dolaşmıyoruz, hakikaten vergisini kaçıranın arkasında dolaşıyoruz" dedi. 
     
     EĞER YÜZME BİLMİYORSAN IRMAKTA DERİNE GİRME 

     Erzurum Milletvekili Mustafa Nuri Akbulut'un öğleden önceki oturumda CHP Genel Başkanı Deniz Baykal'a yönelik eleştirileri üzerine sözalan CHP Grup Başkanvekili Haluk Koç, "Burada CHP'nin takındığı tavır son derece doğrudur ve size bir özeleştiri yapma fırsatı tanımaktadır" dedi. 17 Aralık zirvesinde Türkiye'nin diğer ülkelerle eşit statüde bir müzakere tarihi almadığını dile getirdiklerini anımsatan Koç, "CHP'nin bu tutumu iktidar partisine çok açık, net, bir dik durma fırsatı vermektedir. Bunu değerlendirmesi gerekirken sayın Akbulut, bu tür söylemlerle, Maliye Bakanlığı bütçesi görüşülürken burada gündeme getirmesi son derece gereksizdir" dedi. Salonda olmamasına karşın Akbulut'a da seslenen Koç, "Eğer yüzme bilmiyorsan ırmakta derine girme" dedi. 

     
</TEXT>
</DOC>
