<DOC>
<DOCNO> 339819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sondun27.html </URL>
<DATE> 2005/05/05/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Rum öğrenciler ırkçı çıktı Yabancıları istemiyorlar 
</HEADLINE>
<TEXT>

     Güney Kıbrıs’ta Rum liselerinde yapılan bir anket, Rum öğrencilerin ırkçı tutum içinde olduğunu ortaya koydu. 
     Fileleftheros gazetesi, anketin, öğrencilerin önemli bir bölümünün, yabancı uyruklu öğrencilerle aynı okulda olmak istemediklerini gösterdiğini yazdı. 
     Habere göre, erkek öğrencilerin yüzde 47’si, kız öğrencilerin yüzde 26’sı yabancı öğrencilerle arkadaşlık etmediklerini söylediler. 
     Öğrenciler, Batı Avrupa’dan bir öğrenciyi, Asyalı bir öğrenciye tercih ettiklerini de belirtti. 
     Öğrenci ailelerinin yüzde 23’ü, çocuklarının yabancı uyruklu öğrencilerle görüşmesine izin vermiyor. 
     Erkek öğrencilerin yüzde 40’ı, kız öğrencilerin yüzde 20’si yabancı uyruklu öğrencilerle aynı okulda eğitim görmek istemediğini söylerken, erkek öğrencilerin yüzde 39’u, kız öğrencilerin yüzde 41’i yabancıların sıklıkla gittikleri yerlere gitmekten kaçındıklarını belirtti. 
     
     "EOKA KURTULUŞ MÜCADELESİNDE KİLİSE’NİN ROLÜ" YARIŞMASI 
     Bu arada, Fileleftheros gazetesi, "EOKA Anısını Yaşatma Konseyi"nin SİAME 1989-1990 ders yılında başlattığı Rum lise 2. ve 3. sınıf öğrencilerine yönelik EOKA’yla ilgili araştırma ve inceleme 
     yarışmalarını gelenekselleştirdiğini duyurdu. 
     Gazeteye göre, 2003-2004 ders yılındaki inceleme ve araştırma yarışmasının konusu "EOKA Kurtuluş Mücadelesi’nde Kilise’nin Rolü" oldu. 
     Rum Üniversitesi’nden akademisyen ve Rum Eğitim Bakanlığı’nın eski görevlilerinin de yer aldığı "değerlendirme komisyonu" tarafından 3 Rum öğrencinin çalışması ödüle layık görüldü. 
     Yarışmada dereceye giren öğrencilere 300, 200 ve 100 Kıbrıs Lirası KL para ödülü verilmesi kararlaştırıldı. 
     
</TEXT>
</DOC>
