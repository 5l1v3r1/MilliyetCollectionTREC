<DOC>
<DOCNO> 321012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sondun32.html </URL>
<DATE> 2005/03/05/ </DATE>
<TIME> 21.11 </TIME>
<AUTHOR>  </AUTHOR>
<HEADLINE>
İsrail başbakan yardımcısı Peres "Esad'ın açıklaması bir kaçış" 
</HEADLINE>
<TEXT>

     İsrail Başbakan Yardımcısı Şimon Peres, Suriye Devlet Başkanı Beşşar Esad'ın, Lübnan'daki birliklerin önce Bekaa'ya, oradan Suriye-Lübnan sınır bölgesine çekilmesini içeren planını, ''bir kaçış'' olarak niteledi. 
     Peres, Reuters ajansına gönderdiği yazılı açıklamada, Esad'ın açıklamasının ''bir kaçış olduğunu ve BM Güvenlik Konseyi'nin Suriye'yi, birliklerini Lübnan'dan çıkarmaya çağıran kararına yanıt teşkil etmediğini'' belirtti. 
     Peres, eleştirilerine rağmen, Suriye'nin Lübnan'dan ''bütünüyle çekilmesinin'', İsrail ve Beyrut arasında barış görüşmelerinin başlamasının yolunu da açabileceğini kaydetti. 
     
     ŞALOM ''BU ADIM LÜBNAN-İSRAİL BARIŞININ YOLUNU BİLE AÇABİLİR'' 
     İsrail Dışişleri Bakanı Şilvan Şalom da Suriye birliklerinin çekilmesi durumunda, Lübnan'la barış yapma olasılığı gördüklerini söyledi. 
     Şalom, Tel Aviv'de gazetecilere yaptığı açıklamada, Suriye'nin Lübnan'dan aşamalı olarak çekilmeye başlayacağı vaadini yeterli bulmadığını, ancak çekilme tamamlandığında, böyle bir adımın, Lübnan'la barış sürecinin yolunu bile açabileceğini ifade etti. 
     Esad'ın açıklamasının, halen İsrail'in ve dünyanın taleplerini karşılamadığını ifade eden Şalom, ''BM Güvenlik Konseyi'nin Suriye birliklerinin Lübnan'dan bütünüyle çekilmesini öngören 1559 sayılı kararı, yalnızca birliklerin Lübnan'dan bütünüyle çekilmesiyle tam olarak uygulanmış olur. Başka şekilde değil'' diye konuştu. 
     
</TEXT>
</DOC>
