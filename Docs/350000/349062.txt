<DOC>
<DOCNO> 349062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/yasam/axyas02.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mucize kurtuluş 
</HEADLINE>
<TEXT>


Karaciğeri iflas eden minik Şeyda, ölmek üzereyken, beyin ölümü gerçekleşen bir gencin karaciğeriyle hayata döndürüldü 

EROL AKKIR Antalya DHA 

Akdeniz Üniversitesi Tıp Fakültesi'ne sarılık teşhisiyle getirilen ve karaciğeri iflas ettiği anlaşılan 6 yaşındaki Şeyda Güngör, ölümüne saatler kala doktorların olağanüstü çabaları sonucu yapılan karaciğer nakliyle kurtarıldı. 
Fatma ve Nuri Güngör çiftinin kızı Şeyda, grip tedavisi için Antalya Devlet Hastanesi'ne götürüldü. 

12 saati vardı 
Burada sarılık teşhisi konulan minik kız, Akdeniz Üniversitesi Tıp Fakültesi'ne sevk edildi. Tıp Fakültesi'nde yapılan tetkikte küçük kızın karaciğerinin iflas ettiği ortaya çıkınca Organ Nakil Merkezi Müdürü Prof. Dr. Alper Demirbaş ve ekibi seferber oldu. 
Minik çocuğun hayatta kalabilmesi için 12 saatlik bir süre kaldığını tahmin eden ekip, anne Güngör'ün karaciğerinden bir bölümü nakletmek için hazırlıklara başladı. 
Bilincini yitiren Şeyda ile annesi ameliyat için hazırlanırken B.K. adlı bir gencin beyin ölümü gerçekleşti ve ailesi organlarını bağışladı. 
B.K.'dan alınan karaciğer, Demirbaş başkanlığındaki Doç. Dr. Okan Erdoğan ve Doç. Dr. Alihan Gürkan'dan oluşan ekip tarafından 10 saatlik operasyonla nakledildi. 
Şeyda, ameliyattan 15 gün sonra sağlığına tamamen kavuştu. Demirbaş, nakil yapılmasaydı ölümün yüzde 100 olacağını belirterek, "20 kiloluk bir hastaydı ve en geç 12 saat gibi bir süremiz kalmıştı... 6 yaşındaki bir çocuğun ölüme birkaç saat kala hayata döndürülmesi, galibiyetlerin en anlamlısı oldu" dedi. 


</TEXT>
</DOC>
