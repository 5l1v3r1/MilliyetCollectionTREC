<DOC>
<DOCNO> 318875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonspo25.html </URL>
<DATE> 2005/02/26/ </DATE>
<TIME> 19.17 </TIME>
<AUTHOR>  </AUTHOR>
<HEADLINE>
Samsunspor, Galatasaray maçı öncesi notlar... 
</HEADLINE>
<TEXT>

     Samsunspor ile Galatasaray arasında yapılan Birinci Süper Lig karşılaşması öncesinde, erken saatlerde yoğun güvenlik önlemleri alınmaya başlanırken, seyirciler de stada iki aşamalı kontrol noktasından geçirilerek sokuldu. 
     Biletsiz seyircilerin ise stat yakınında bulunmaları engellendi. 
     Karşılaşmayı yaklaşık bin civarında Galatasaray taraftarı da izledi. Sarı-kırmızılı taraftarlar, maç öncesinde ısınma hareketleri yapan takımlarına destek tezahüratında bulundular. 
     Stat hoparlörlerinden sürekli anons yapılarak seyirciler, biletlerinde belirtilen numaralı yerlere oturmaları ve merdiven boşluklarına oturmamaları konusunda uyarıldılar. 
     Karşılaşma öncesinde, Samsunspor Kulübü Başkanı İsmail Uyanık ve yöneticiler, Galatasaraylı yöneticilere bir yemek verdiler. 
     Daha önce yapılan Samsunspor-Galatasaray PAF takımları mücadelesini ise 2-0 Galatasaray PAF takımı kazandı. 
     Karşılaşmayı Samsunspor Kulübü Başkanı İsmail Uyanık ile Galatasaray Kulübü Başkanı Özhan Canaydın yanyana izlediler. 
     Karşılaşmada akrediteli 100 dolayında basın mensubu da görev yaptı. 
     Yaklaşık 12-13 bin seyirci karşılaşmayı izlerken, kale arkası tribünlerde ise yer yer boşluklar gözlendi. 
     
</TEXT>
</DOC>
