<DOC>
<DOCNO> 314926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sontur11.html </URL>
<DATE> 2005/02/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bu sefer yağmur ve lodos geliyor, sıcaklıklar 10 derece artıyor 
</HEADLINE>
<TEXT>

     Bir hafta boyunca kar ve soğukla boğuşan Türkiye, bugün öğle saatlerinden itibaren yeni bir yağışlı havanın etkisine girecek. Yağışlar, Marmara'nın batısı, Kıyı Ege ve Batı Akdeniz'de etkili ve sürekli olacak. İstanbul salı ve çarşamba yağış alacak. İzmir ve Antalya 3 gün yağış altında, Ankara yarın karla karışık yağmurlu, çarşamba ise yağmurlu. 
     Hava sıcaklıkları ise kuvvetli lodosla birlikte yurdun batısından başlayarak 8-10 derece artacak. Sıcaklıklar İstanbul'da 15, Ankara'da 12, Antalya'da 16, İzmir ve Samsun'da 17, Adana'da 18, Erzurum'da -2 dereceye kadar yükselecek. 
     Devlet Meteoroloji İşleri Genel Müdürlüğü'nden alınan bilgiye göre, yurdun batısı bugün öğle saatlerinden itibaren yeni bir yağışlı havanın etkisi altında kalacak. Yağışlar bugün Kıyı Ege'de yağmur ve sağanak şeklinde başlayacak. 
     YARIN Marmara'nın batısı, Ege, Akdeniz bölgeleri ile sabah saatlerinde Ankara, Çankırı ve Kastamonu çevrelerinde yağış görülecek. Yağışlar, Güney Ege ve Batı Akdeniz'de etkili olmak üzere yağmur ve sağanak, Ankara, Çankırı ve Kastamonu çevrelerinde hafif, karla karışık yağmur ve kar şeklinde olacak. 
     SALI günü yağışlı hava Marmara'nın batısı, Ege ve Batı Akdeniz'de devam edecek. Yağışlar Marmara'nın batısı, Kıyı Ege ve Batı Akdeniz kıyılarında etkili ve sürekli olacak. 
     ÇARŞAMBA günü ise Marmara, Ege, Batı Akdeniz, İç Anadolu'nun batısı ile Bolu ve Zonguldak çevreleri yağışlı geçecek. Yağışlar, Marmara'nın batısı, Kıyı Ege ve Batı Akdeniz'de etkili ve sürekli olacak. Diğer yerlerde ise parçalı ve az bulutlu bir hava görülecek. 
     
     Kar erimesi ve soba zehirlenmesine dikkat 

     Lodos bugün Marmara ve Kıyı Ege'de, yarın yurdun iç ve batı kesimlerinde kuvvetli ve kısa süreli fırtına şeklinde esecek. 
     Yurdun batı kesimlerinde kuvvetli esecek lodos, Güney Ege ve Batı Akdeniz'de beklenen etkili ve sürekli yağışlar ile ani sıcaklık artışlarının oluşturacağı olumsuz şartlara karşı Soba zehirlenmeleri ve kar erimeleri gibi. ilgililerin ve vatandaşların tedbirli olmaları gerekiyor. Bu arada kuvvetli buzlanma ve don olayı yurdun doğu kesimlerinde yarın da devam edecek. Bu nedenle sürücülerin dikkatli olmaları istendi. 
     Rekoru Ağrı kırdı - 35 
     DOĞU Anadolu Bölgesi'nde etkili olan Sibirya Soğukları, gündüz bile dondurmaya devam ediyor. Ağrı, gece sıfırın altında 35 derece ile yılın en soğuk kenti ünvanını aldı. Ağrı'yı sıfırın altında 30 derece ile Erzurum, Ardahan ve Kars izledi. Günün en yüksek sıcaklığı Ağrı, Erzurum, Ardahan ve Kars'ta yine sıfırın altında 16 derece oldu. 
     Meteoroloji Bölge Müdürlüğü'nün kayıtlarına göre, 28 Aralık 2002 günü Erzurum'da gecenin en düşük sıcaklığı sıfırın altında 37.2 derece olmuştu. Türkiye'nin en soğuk kenti ünvanını taşıyan Erzurum'da hava sıcaklığı, 24 Ocak 2005 gecesi sıfırın altında 34 dereceye düşmüştü. 
     Özellikle İstanbul ve çevresinde etkili olan kar yağışı, Doğu Anadolu'yu etkilemedi. Kar yağmadığı için Sibirya üzerinden gelen yüksek basınç bölgede etkili oldu. Gecenin en düşük sıcaklığı sıfırın altında olmak üzere Ağrı'da 35, Erzurum, Ardahan, Kars'ta 30, Muş'ta 15, Erzincan'da 12, Iğdır'da 8 derece olarak ölçüldü. Bu illerdeki gündüz en yüksek sıcaklık, yine sıfırın altında 16 dereceye kadar indi. Kar kalınlıkları ise Muş'ta 97, Ağrı'da 93, Erzurum'da 51, Kars'ta 44, Ardahan'da 38 santimi buldu. Palandöken Kayak tesisleri'ndeki pistlerdeki kar kalınlığı ise 1.5 metreye ulaştı. 

     
</TEXT>
</DOC>
