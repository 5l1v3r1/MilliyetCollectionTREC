<DOC>
<DOCNO> 348921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonspo06.html </URL>
<DATE> 2005/06/04/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Galatasaray geri adım attı, Emrah'tan vazgeçti... 
</HEADLINE>
<TEXT>

     Trabzonspor geçen sene İbrahim Yavuz'la anlaşmış, Galatasaray'ın isteği üzerine bu transferden vazgeçilmişti. Bu kez Emrah'la söz kesen Cim Bom, Bordo-Mavililer'in ricasıyla geri adım attı. 
     
     Bozoğlu devrede 
     Trabzonspor ile Galatasaray arasında Emrah Eren'in transferi konusunda tam bir centilmenlik örnegi sergilendi. Karadeniz ekibi ile yaptığı görüşmede alacağı parada anlaşamayıp önceki gün menaceri aracılığıyla söz kesen ve dün imza atması beklenen Emrah Eren, Bordo-Mavili yönetici Murat Bozoğlu'nun girişimleri ile yeniden Trabzonspor'a döndü. Emrah'ın Galatasaray ile anlaşmasının ardından Bozoğlu'nun hemen Özhan Canaydın'ı aradığı bildirildi. 
     
     3 yıllık imza 
     "Biz geçtiğimiz sezon, İbrahim Yavuz ile anlaştığımızda siz istediniz diye transferden vazgeçtik ve bu oyuncuyu siz aldınız. Anlayış gösterme sırası sizde. Emrah, Şampiyonlar Ligi için bize lazım" diyen Bozoğlu'nun sözleri üzerine Canaydın'ın Trabzonsporlu yöneticiye Emrah'ın transferinden vazgeçtiklerini söylediği kaydedildi. Genç oyuncunun 850 milyar lira alacağı ve her yıl enflasyon oranında artış yapılacağı belirtilirken, Emrah bugün 3 yıllık mukavele imzalayacak. 
     
</TEXT>
</DOC>
