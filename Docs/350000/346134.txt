<DOC>
<DOCNO> 346134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sontur23.html </URL>
<DATE> 2005/05/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Nazım Hikmet şiiri okuyan lise öğrencisi gözaltına alındı 
</HEADLINE>
<TEXT>

     Yaşar ANTER - Ahmet BAYRAK DHA 

MUĞLA'nın Milas İlçesi Anadolu Lisesi'nde düzenlenen şiir dinletisinde Nazım Hikmet'in Vatan Haini’ adlı şiirini okuyan öğrenci Ç.C., Kaymakam Hulusi Doğan'ın talimatıyla gözaltına alındı. Liseli genç 3 saat sorgulandıktan sonra serbest bırakılırken, olay büyük tepki gördü. 
     Milas Anadolu Lisesi'nde dün gece okul yönetimi ve okulun Edebiyat Kolu işbirliğiyle Şiir Günü’ düzenlendi. Kaymakam Hulusi Doğan, İlçe Milli Eğitim Müdürü Arslan Ersoy, Anadolu Lisesi Müdürü İbrahim Durmaz ile öğretmen ve velilerden oluşan yaklaşık 200 kişinin izlediği şiir dinletisinde sunuculuk görevini, daha önce Milas Tiyatro Şenliği'nde en iyi oyuncu’ ödülünü alan son sınıf öğrencisi 17 yaşındaki Ç.C. üstlendi. 
     Arkadaşlarını anonsla sahneye davet eden Ç.C., bu organizasyonun öğrenciler tarafından hazırlanmasına karşın kendi istedikleri şiirleri okuyamadıklarını söyledi. Ç.C, Bizim şiirlerimiz bu kadar değil, susturulduk. Onların istediği şairlerinden şiirler okuyabildik. Ama yine de size bir tane okuyacağım" diyerek, Nazım Hikmet'in Vatan Haini’ adlı şiirini okudu. Salonu dolduran seyircilerin arasında birkaç kişi, öğrenciyi ayakta alkışladı. 
     Okul Müdürü Durmaz, şiirin programda olmadığını söyleyerek tepki gösterdi. Milas Kaymakamı Hulusi Doğan ise şiirin bitmesini bekledi. Doğan, salonu terk etmek üzereyken korumalarına, polis çağrılması talimatını vererek, Ç.C. adlı öğrencinin Emniyet Müdürlüğü'nde ifadesinin alınmasını istedi. Ç.C. davetlilerin gözü önünde apar topar Milas Emniyet Müdürlüğü'ne götürüldü. 
     Avukatları Levent Anıl, Muhammet Tokat ve Şakir Özdemir ile birlikte Emniyet Müdürlüğü'nde ifade veren Ç.C. üç saat sonra serbest bırakıldı. Şiirin yapılan araştırmada yasaklı olmadığı’ anlaşılınca, Ç.C.'nin savcılık talimatıyla serbest bırakıldığı belirtildi. 
     
     OKUMA DEDİLER, OKUDU 

     Milli Eğitim Müdürlüğü'ne, etkinlik öncesi gönderilen programda Nazım Hikmet'in bu şiirinin yer aldığı, ancak Müdür Arslan Ersoy tarafından, uygun değildir’ denilerek bu şiirin listeden çıkarıldığı, buna rağmen Ç.C.'nin şiiri okuduğu belirtildi. 
     Avukat Levent Anıl yaptığı açıklamada Ç.C. ifadesinde Milli Eğitim Bakanlığı'nın kütüphanelerinde de bulunan Nazım Hikmet'in şiirlerinden Vatan Haini'ni arkadaşlarının çok beğendiğini, bu nedenle okumakta bir sakınca bulmadığını, art niyeti olmadığını ancak tartaklanarak gözaltına alındığını söyledi. Bugün başbakanlık yapan büyüklerimizin dahi bir zamanlar ülkede şiir okumaktan dolayı düştüğü sıkıntıyı düşünürsek, gençlerimizi ülkenin önde gelen şairlerinin şiirini okudu diye gözaltına almanın ne kadar yanlış olduğu ortaya çıkar" dedi. 
     Bu manzaraların eğitim camiasına yakışmadığını söyleyen Avukat Anıl, Öğrencimizin okuduğu şiirden değil, kafalarının örümceklenmesinden korksunlar. Şiirin vermek istediği mesajı alsınlar. Müvekkilim gecede sunucu kimliğinde olduğu için o anda gecenin formatına uyarak bir şiir okumuştur" diye konuştu. 
     Ç.C.'nin üç günlük rapor alarak okula gitmediği ve konu ile ilgili olarak ailesi ile birlikte herhangi bir açıklama yapmaktan kaçındığı belirtildi. 
     
     KAYMAKAM NE DİYOR 

     Milas Kaymakamı Hulusi Doğan da konuyla ilgili yaptığı açıklamada şöyle dedi 
     Anadolu Lisesi tarafından düzenlenen şiir dinletisinde bir öğrencimiz okulun belirlediği program dışı bir şiir okudu. Okunan bu şiirin siyasi içerikli olması nedeniyle, şiirin yasaklı olup olmadığının belirlenmesi amacıyla, öğrencinin ifadesine başvuruldu. Savcılık tarafından ifadesi alınan öğrenci daha sonra gece serbest bırakıldı." 

     
</TEXT>
</DOC>
