<DOC>
<DOCNO> 311178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/ekonomi/eko02.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Suzan Sabancı, 'yükselen yıldız' seçildi 
</HEADLINE>
<TEXT>



The Banker dergisi, Şubat 2005 sayısındaki kapak haberinde 'Bankacılık Sektörünün Yükselen Yıldızları' konulu bir araştırmada Akbank Murahhas Azası Suzan Sabancı Dinçer'i dünya bankacılık sektörünün yükselen yıldızları arasında gösterdi. 
Akbank'tan gelen yazılı açıklamaya göre, dergi, Dinçer'in bankacılığın duayeni, Akbank Yönetim Kurulu Başkanı babası Erol Sabancı'dan bayrağı devralmasının beklendiğini belirtti. Dinçer'in, Türkiye pazarındaki dalgalanmalar göz önüne alındığında son derece önemli olan, risk yönetimi ile aktif - pasif yönetiminin sorumluluğunu üstlendiğini vurgulayan dergi, bu nedenle Dinçer'in bankadaki pozisyonunun önemli olduğunu yazdı. 
Derginin haberinde Dinçer'in şu ifadelerine de yer verdiği belirtildi 
"Dinçer yabancı bir ortak girişim ihtimalini göz ardı etmiyor fakat şu ana kadarki tekliflerin yetersiz olduğunu belirtiyor. Onun yerine Akbank, teknoloji transferi sağlayabilecek ve hem Türkiye hem de eski Sovyetler Birliği ülkeleri de dahil tüm bölge için sağlam bir stratejiye sahip bir banka ile çalışmayı düşünebilir. Yurtiçinde ise sadece en az yüzde 4'lük bir pazar payı artışı getirebilecek bankalar, adaylar arasında yer alıyor." 


</TEXT>
</DOC>
