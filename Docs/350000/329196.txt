<DOC>
<DOCNO> 329196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/yazar/gunes.html </URL>
<DATE> 2005/04/01/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
40 yıllık rekor 
</HEADLINE>
<TEXT>


2004 yılında Türkiye ekonomisi kanatlarını açtı ve adeta uçtu. Dün açıklanan büyüme verileri bunu açıkça gösterdi. Geçen yıl Türk ekonomisi kırk yıldır yaşamadığı bir büyümeyi yakaladı. Son 50 yıla baktığımızda, ekonominin 1966 yılında yüzde 12, sonra 1972'de yüzde 9.2, 1976'da yüzde 9, 1987'de yüzde 9.8 ve 1990'da da yüzde 9.4 büyüdüğünü görüyoruz. 
Son otuz yıldır Türkiye ekonomisi ortalama yüzde 4 büyüyor. Bu yetersiz. Çünkü hem AB'ye girmek istiyoruz ve kişi başına gelir hala AB ortalamasından çok düşük, hem de nüfus artmaya devam ediyor. 
Daha önemlisi, bu büyümenin biçimi ve tasarımı. Çünkü her yüksek büyüme hızı sürdürülebilir olmuyor. Tökezliyor. Ya da istihdam yaratmayabiliyor. İşte karşı karşıya olduğumuz durum da bu. 
Büyümeye iki taraftan bakılabilir. Biri üretim. Burada da en önemli kesim sanayi. Geçen yıl sanayi kesimine aylık bazda bakıldığında çok yüksek bir büyümenin işaretleri gözleniyordu. Nitekim sanayi kesimi yüzde 9.4 büyümüş. Yıllık büyümenin temelinde bu gelişmenin olduğu açık. Nitekim, tarıma baktığımızda ki milli gelirin sadece yüzde 13-14'ünü oluşturmakta büyüme oranı sadece yüzde 2 kalıyor. Sanayiyle doğrudan bağlantılı olan ticaret sektörü ise 2004 yılında yüzde 12.8 büyümüş. Bu da başlı başına müthiş bir performans İnşaat kesiminde de yılların durgunluğundan sonra kıpırdanmanın gözlenmesi önemli. 
Harcamalar yoluyla milli gelire baktığımızda dört önemli kalem karşımıza çıkıyor. Bireyin en önemli harcaması tüketim. Sonra da yatırım. Tüketimdeki artış yüzde 10'u aşsa da, asıl artış yatırımlarda olmuş. Yılın ilk yarısında yatırımlar önceki yıla oranla yüzde 50 reel olarak artmış. Bir de harcamanın dışarıdan sağlanan kısmı var, ki bu ters bir etmen olarak milli gelir hesabına giriyor. İthalat geçen yıl yüzde 25'e yakın artmış. Nihayet içeride değil de, dışarıdan harcama yoluyla milli gelire olumlu katkıda bulunan ihracat var, ki o da yüzde 12.5 artmış. Bu olağanüstü bir performans. Kısacası, geçen tüm etmenler, fakat özellikle yatırımlar katkıda bulunmuş. 
Bununla beraber, yılın ikinci yarısında harcamaların tüm kalemlerinde yorulma emareleri gözleniyor. 2005 yılında ise piyasadan duyduklarımız, geçen yılın çok gerilerinde olduğumuz yönünde. Yani büyüme sürdürülemiyor. Ancak ekonominin sürekli yüzde 8 büyümesi ve dış denge sorunu yaratmayacak bir tasarıma da kavuşması gerek. Uçup uçup çakılmak yerine, hep karadan, daha güvenli ve hızlı gitsek daha doğru olur. 



</TEXT>
</DOC>
