<DOC>
<DOCNO> 331811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sontur10.html </URL>
<DATE> 2005/04/09/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Besteci Melih Kibar, toprağa verildi... 
</HEADLINE>
<TEXT>

     Besteci ve söz yazarı Melih Kibar, Kültür ve Turizm Bakanı Atilla Koç'un da katıldığı törenle İstanbul'da toprağa verildi. 
     Melih Kibar'ın cenazesi, Bebek Camii'nde öğleyin kılınan namazın ardından Nakkaştepe Mezarlığı'nda defnedildi. 
     Bebek Camii'ndeki cenaze törenine, Melih Kibar'ın ailesi ve yakınlarının yanı sıra Bakan Koç, İstanbul Valisi Muammer Güler, Emniyet Müdürü Celalettin Cerrah, CHP İstanbul Milletvekili Berhan Şimşek ile Yıldız Kenter, Sezen Aksu, Edip Akbayram, Nükhet Duru, Ferdi Tayfur, Haldun Dormen, Selçuk Ural'ın da aralarında bulunduğu çok sayıda sanatçı katıldı. 
     Kültür ve Turizm Bakanı Atilla Koç, burada yaptığı açıklamada, Kibar'ın ölümü nedeniyle fevkalade üzüntülü olduğunu söyledi. 
     Kibar'ın herkes için büyük bir kayıp olduğunu vurgulayan Koç, ''Teselli anlamında söylemiyorum, ama hayatının sonuna kadar sevdiği işi yaparak öldü. Bu da bir fani için az bir mutluluk değil'' dedi. 
     Melih Kibar ile Çiğdem Talu'nun çok önemli şarkılar ürettiklerini kaydeden Koç, ''Gençliğimizin bestekarıydı. Onlarla sevmeyi öğrendik, onun şarkılarıyla heyecanlandık. İçimizdeki heyecanı bir fırtına şeklinde intikal ettirmesi fevkalade güzeldi'' diye konuştu. 
     
     SANATÇI VE DOSTLARININ ÜZÜNTÜSÜ 

     Halit Akçatepe de, Hababam Sınıfı'nın, Rıfat Ilgaz ve Ertem Eğilmez'in ardından üçüncü büyük yaratıcısını kaybettiğini vurguladı. 
     Üzüntüsünün çok büyük olduğunu ifade eden Akçatepe, ''O, yaptığı müziklerle beni çok sırtında taşıdı... Bugün inşallah ben onu sırtımda taşıyacağım'' dedi. 
     Zerrin Özer de, müzik hayatına başladığı insanı kaybettiğini dile getirerek, ''Bu dünyayı sevmiyorum. Niye birbirimizi seviyoruz, destek oluyoruz Birbirimizi kaybetmek için mi Değeri ifade edilemez bir insan'' diye konuştu. 
     Zeki Alasya da, Melih Kibar'ın Çiğdem Talu'nun ölümünden sonra hiçbir zaman eski Melih olmadığını söyledi. 
     Kibar'ın telif haklarıyla ilgili de sıkıntıları olduğunu ve haksızlığa uğradığını düşündüğünü anlatan Alasya, ''Yaşama sevincini kaybetmişti. 54 yaşında çok genç kaybettik. Çiğdem ile orada buluştu. Yeniden çok güzel şeyler yapıyorlar. Biz de gittiğimizde, bizi çok güzel şeylerle karşılayacaklar'' dedi. Yapımcı Şahin Özer ise çok sevdiği bir dostunu kaybetmenin üzüntüsünü taşıdığını bildirdi. 
     İnsanların değerinin yaşarken bilinmesi gerektiğini ifade eden Özer, ''Keşke sağken el ele tutuşup bu sevgi çemberini büyütebilseydik. Melih de zaman zaman bundan şikayet ederdi'' dedi. 
     Eski Başbakanlardan Mesut Yılmaz'ın eşi Berna Yılmaz da, Melih Kibar'ın çok büyük bir sanatçı olduğunu ve en son yayınlanan bölümüne kadar ''İşte Öyle Bir Şey'' adlı programını severek takip ettiğini anlattı. 
     Orhan Gencebay da, Melih Kibar'ın çok yaratıcı, üst düzey bir müzisyen olduğunu ve Türk müziğine çok güzel eserler bıraktığını söyledi. 
     
     KİBAR İÇİN, TRT İSTANBUL TELEVİZYONU ÖNÜNDE TÖREN DÜZENLENDİ 

     Kibar için Ulus'taki TRT İstanbul Televizyonu önünde düzenlenen törende konuşan TRT Müzik Dairesi Başkanı Süleyman Erguner, Melih Kibar ile 30 yıllık dostluğu olduğunu söyledi. 
     Kibar'ın neşeli, hiçbir olayı sıkıntı etmeyen halini son zamanlarında da sürdürdüğünü anlatan Erguner, ''Soyadıyla müsemma dedikleri gibi çok kibardı. Müzikte kibardı, arkadaşlıkta kibardı, stüdyosunda kibardı'' dedi. 
     Sanatçı kadrosunda olmamasına rağmen TRT'nin Melih Kibar'ın yuvası olduğunu vurgulayan Erguner, en son Eurovision Türkiye elemelerinde birlikte çalıştıklarını bildirdi. 
     Erguner, Melih Kibar'ın TRT'de ''İşte Öyle Bir Şey'' adlı programı yaptığını kaydederek, ''Bugün de programını yapmak için buraya gelecekti. O programını yaptı. 'İşte Öyle Bir Şey' yaşayacak, Erol Evgin ile devam edecek'' diye konuştu. 
     Sanatçı Erol Evgin de, Kibar ile 36 yıllık arkadaşlıkları bulunduğunu ve bunun 30 yılında dost olduklarını söyledi. 
     Evgin, 1975 yılından itibaren Kibar ve Çiğdem Talu ile birlikte ''Bir de Bana Sor'', ''İşte Öyle Bir Şey'' gibi çok değerli şarkılar ürettikleri belirterek, ''Türk pop müziğinin klasik müziğimizden, folklorümüzden kaynak bulmasına inanıyorduk. Bu inançla ürettik '' dedi. 
     Erol Evgin, bu inançla Çiğdem Talu'nun şiir lezzetinde sözler yazdığını, Melih Kibar'ın da makamlı ezgiler oluşturduğunu bildirdi. 
     Melih Kibar'ın Cemal Reşit Rey Orkestrası ile yazın Aspendos Tiyatrosu'nda unutulmayan şarkılarının yorumlanacağı bir konser projesi olduğunu dile getiren Evgin, bu projeyi tamamlayacaklarını ve konser kaydını da albüm olarak yayınlayacaklarını kaydetti. 
     Evgin, konuşmasını şöyle tamamladı 
     ''Onlar şimdi Çiğdem ile buluştular. Orada çok güzel şarkılar yapacaklar. Çok şeyini özleyeceğim, ama en çok piyano çalışını özleyeceğim. Onun elerinde piyano kanatlanırdı. Melihciğim, çok özleyeceğim seni.'' 
     
     ''SANATÇILARIMIZ UNUTULMASIN'' 

     Garo Mafyan da, insanların arkadaşlarını kaybettiği zaman öksüz kaldıklarını ifade ederek, ''Biz fazla bir öksüz kalmaya başladık. Sanatçının öldüğü gün, unutulduğu gündür. Sanatçılarımız unutulmasın'' dedi. 
     Törende Melih Kibar'ın yazdığı bir şiiri okuyan Zeynep Talu ise ''Melih, her yere çok geç giderdi. Kendisine hep kızardık. Bu sefer neden bu kadar erken gittiğini anlamıyorum'' diye konuştu. 
     İzzet Öz de, Melih Kibar'ın kibarlığı ve dostluğu ile daima yanlarında olduğunu belirterek, ''İçimizde, aramızdasın. Seni çok seviyoruz'' dedi. 
     
     MERHUM SANATÇILARA ALKIŞ... 

     Daha sonra Zeynep Talu, son dönemde hayatlarını kaybeden Melih Kibar, Çiğdem Talu, Onno Tunç, Şerif Yüzbaşıoğlu, Uzay Heparı, Kerim Tekin, Selçuk Başar, Esmeray, Cem Karaca, Barış Manço, Esin Engin, Yurdaer Doğulu, Tanju Okan, Ajdan, Çetin Alp ve Fikret Kızılok'un isimlerini tek tek anarak, hepsi için alkış istedi. 
     Melih Kibar'ın bestelediği müziklerin çalındığı tören okunan dualarla sona ererken, katılanların gözyaşlarını tutamadıkları gözlendi. 
     Törene Melih Kibar'ın eşi Ethel ve kızı Merve'nin yanı sıra Mazhar Alanson, Esin Avşar, Seyyal Taner, Ayla Algan ve Tekin Akmansoy'un da aralarında bulunduğu çok sayıda sanatçı dostu katıldı. 

     
</TEXT>
</DOC>
