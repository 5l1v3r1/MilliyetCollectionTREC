<DOC>
<DOCNO> 327501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/yasam/axyas01.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dallas'ın 2 devi belli oldu 
</HEADLINE>
<TEXT>


Milyonları ekran başına toplayan 1980'lerin ünlü dizisi 'Dallas', Brad Pitt ve Catherine Zeta-Jones'un da yer aldığı bir kadroyla beyazperdeye taşınıyor 


Teksaslı Ewing ailesinin Southfork Çiftliği'nde güç, para ve entrikayla örülü yaşam öykülerini işleyen 'Dallas', sinemaya aktarılıyor. Dizinin yeni kadrosunda, Brad Pitt ile Catherine Zeta-Jones da yer alacak. Dizi, 'Bu Nasıl Sarışın ' filminin yönetmeni Robert Luketic rejisiyle sinemaya aktarılacak. Senaryo yazarı Robert Harling, dizinin ana çizgilerini oluşturan entrika, güç ve hırsın filmin de ana çizgilerini oluşturacağını söyledi. 

Dizide olduğu gibi 
18 aydır senaryo üzerinde çalıştığını kaydeden Harling, aileyi yeniden yarattığını belirtti. Hemen her şeyin değişmesine rağmen Dallas hayranlarının karşılarında alıştıklarından farklı bir film görmeyeceklerini vurgulayan Harling, "Pam ve Bobby tanışıp şık olup evlenecek. J.R. ile Sue Ellen ise kelimenin tam anlamıyla bizim Bay ve Bayan Macbeth'imiz olacak. Ayrıca hanedanın başı Bayan Ellie ile Jock'ımız da yine yerlerini koruyor" dedi. 

Devleri buluşturacak 
Brad Pitt ile Catherine Zeta - Jones'un hangi rolleri üstleneceği henüz kesinlik kazanmazken, Larry Hagman ve Linda Gray'i üne kavuşturan J.R. ve Sue Ellen rollerinin koltukları boş görünüyor. Kadroyu açıklamayan Harling, 8 büyük rol için, büyük oyunculara teklif götürüleceğini açıkladı. 


</TEXT>
</DOC>
