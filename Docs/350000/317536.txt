<DOC>
<DOCNO> 317536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/soneko21.html </URL>
<DATE> 2005/02/22/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Çin, turizmde de rakip olacak... 
</HEADLINE>
<TEXT>

     Çin'in, dünya turizmine de önümüzdeki yıllara damgasını vurması bekleniyor. 
     Dış Ekonomik İlişkiler Kurulu DEİK tarafından yapılan ''Küresel Turizmde Asya-Pasifik ve Çin'' araştırmasına göre, kalkınmakta olan Asya-Pasifik ve Orta Avrupa ülkeleri ile Ortadoğu ülkeleri çıkışlı turist sayısı giderek artıyor. 
     1990 yılında dünyada, turistik giriş yapan her 100 kişiden 58'i Avrupa, 22'si Amerika, 13'ü Asya-Pasifik bölgesi çıkışlı iken, 2002 yılında 57'si Avrupa, 17'si Amerika ve 19'u Asya-Pasifik bölgesi çıkışlı oldu. 
     1990-2002 yılları arasında dünyada turist sayısı yüzde oranında artarken, Asya-Pasifik bölgesine gelen turist sayısı yüzde 127 artış gösterdi. 2002 yılında Asya-Pasifik bölgesini ziyaret eden turistler kişi başı ortalama 720 dolarlık harcama yaparak 95 milyar dolar turizm geliri bıraktı. Çin ve Hong Kong, bölgesel turizm gelirlerinde yüzde 30 payla başı çekti. 
     2020 yılına ilişkin yapılan tahminler, turist sayısının 2010 itibariyle 1 milyar 202 milyar, 2020 itibariyle de 1.5 milyara ulaşacağını gösteriyor. 
     Asya-Pasifik çıkışlı turistlerin ise yıllık yüzde 6.5 büyüme ile 2020 yılında 405 milyona ulaşması ve böylece her dört turistten birinin bu bölgeden gelmesi bekleniyor. 
     Asya-Pasifik bölgesinin dünya turizminde ağırlığının artacağını öne süren bu tahminlerin en büyük dayanağının Çin'deki büyük potansiyel olduğu vurgulanan araştırmada, Çin'in son dönemde popüler bir turistik çekim merkezi haline geldiği kaydedildi. 
     2020 yılına gelindiğinde yıllık 130 milyon ziyaretçinin bu ülkeyi ziyaret etmesi ve dünyanın en fazla turist çeken ülkesinin Çin olması bekleniyor. Bu da aynı yıl 2 trilyon dolar olması beklenen dünya turizm sektörü pastasından Çin'in yaklaşık 130 milyar dolarlık pay alacağı anlamını taşıyor. 
     
     TURLARLA 900 BİN ÇİNLİ TURİST AVRUPA'YA GİTTİ 
     Gelirlerin artması, orta sınıfın güçlenmesi, televizyon ve internet gibi yayın organlarının dünya kültürüne olan ilgiyi artırması gibi etmenler sonucu Çin'de turizm patlaması yaşandı ve kişisel nedenlerle yurtdışına çıkan Çinliler'in toplam yurt dışına çıkanlara oranı 1998-2002 döneminde yüzde 38.1'den yüzde 60.8'e yükseldi. 
     Aynı dönemde, ülkedeki turizm acentalarının sayısı 6 bin 222'den 11 bin 552'ye ulaştı. 
     Dünya Turizm Örgütü'nün tahminlerine göre, 2020 itibariyle yılda 100 milyon Çinli turist dünyanın çeşitli bölgelerine seyahat edecek ve Almanya, Japonya ve ABD'den sonra dünyada en fazla turist gönderen dördüncü ülke konumuna gelecek. 
     AB ve Çin arasında 2004 yılında Destinasyon Statüsü Anlaşması ve Turizm Anlaşması'nın imzalandığı belirtilen araştırmaya göre, geçen yıl fiyatları çoğunlukla 1,000-1,800 dolar arasında değişen 5-15 günlük turlarla 900 bin Çinli turist Avrupa'yı ziyaret etti ve bunların 200 bini Paris'i seçti. 
     Araştırmada, Fransa ve Almanya'nın Çin'de yoğun tanıtım kampanyaları düzenlediğine, İngiltere ve ABD gibi ülkelerin Çin vatandaşlarına vizede kolaylıklar sağladığına dikkat çekildi. 
     
     ÇİNLİ TURİST ÇEKMENİN İPUÇLARI 
     Türkiye'nin, 2001 yılında Çin tarafından onaylanmış destinasyon statüsü kazandığı ve pazar payını öne çıkarmada nispeten erken bir avantaj elde ettiği vurgulanan araştırmada, bu statü ile turizm sektöründe bir atılım görüleceği ve yılda 2 milyon Çinli turistin ülkeye giriş yapacağı beklentileri oluştuğu, ancak Türkiye'ye 2002 yılında 31 bin 951, 2003 yılında 27 bin 557, 2004 yılında 35 bin 339 Çinli turistin geldiğine dikkat çekildi. 
     DEİK araştırmasında, Dünya Turizm Örgütü'nün 2020 tahminlerine göre en fazla turist çekecek ilk 10 ülke arasında Türkiye'nin bulunmadığına işaret edilerek, uzun vadeli bir strateji çerçevesinde hareket edilmesi ve tanıtım faaliyetlerine ağırlık verilmesi gerektiği vurgulandı. 
     Çinli turistleri çekebilmek için bazı ipuçlarının da verildiği araştırmaya göre, Çinli turistler gezileri sırasında ailece hareket etmeye önem veriyor. Turizm acentaları çocukları hedefleyerek ailelerin kararını etkilemeye çalışıyor. Çinli bir turist ortalama 772 dolar harcıyor ve bunun yüzde 68.5'lik bölümünü alışveriş masrafları oluşturuyor. 
     
</TEXT>
</DOC>
