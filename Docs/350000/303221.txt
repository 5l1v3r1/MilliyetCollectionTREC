<DOC>
<DOCNO> 303221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/guncel/axgun01.html </URL>
<DATE> 2005/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Son 'saraylılar' 
</HEADLINE>
<TEXT>


Gecekondulaşma, sonunda 'saray'a kadar girdi. Hem de devlet eliyle... Topkapı Sarayı Müzesi'nin birinci avlusu içindeki 5 'lojmankondu'da, Kültür ve Turizm Bakanlığı çalışanları, aileleriyle birlikte kalıyor 

Ömer Erbil - İstanbul 

Türkiye'nin en önemli tarihi eserlerinden biri olan Topkapı Sarayı Müzesi'nin birinci avlusu içinde yer alan 5 binanın, çalışanların aileleriyle kaldığı 'lojmankondular' olduğu ortaya çıktı. 
Ayasofya, Topkapı Sarayı ve Arkeoloji Müzesi'nde çalışan 16 kişinin aileleriyle birlikte kaldığı binalardan 5'i, surlara bitişik gecekondular. Diğer 11 ailenin kaldığı yer ise 2 katlı tarihi bir bina. Yaklaşık 40 kişinin yaşadığı gecekondular ve tarihi binada elektrik ve su ise kaçak kullanılıyor. 

Tarihi bina da lojman 
Topkapı Sarayı'nın ana girişi olan Bab-ı Hümayun kapısından birinci avluya girildiğinde sol tarafta Aya İrini Kilisesi'nin tam arkasında kalan tarihi bina lojman olarak kullanılıyor. 19. yüzyılda güvenlik amacıyla askeri idare binası olarak yaptırılan tarihi binada, müzelerde çeşitli görevlerde çalışan 11 aile yaşıyor. Ortak tek tuvaleti kullanmak zorunda kalan müze çalışanları, aileleriyle tek göz odalarda barınıyor. 
Arkeoloji, Ayasofya ve Topkapı Sarayı müzelerinde çalışan bu devlet memurları, ekonomik durumlarının kötü olduğundan şik yet ederek burada yaşamaya mecbur olduklarını söylüyorlar. Akşam müze kapıları kapandıktan sonra ise dışarı çıkamıyorlar. Acil durumlarda gece müzenin güvenliğini sağlayan askeri birliğin komutanından izin alarak dışarıya çıkabiliyorlar. 

Kalıntılar var 
Tarihi binanın yanındaki demir kapıdan Aya İrini Kilisesi'nin arka bahçesine geçiliyor. "İşi olmayan giremez" yazısı bulunan bahçe girişi arkeolojik kalıntıların bulunduğu geniş bir alana açılıyor. Bu alanın yanı başında ise bir tarafı Topkapı Sarayı sur duvarlarına dayalı tek katlı 5 gecekondu yer alıyor. Bu tek katlı gecekondularda da 5 müze çalışanı aileleriyle yaşıyor. 
İsminin açıklanmasını istemeyen Topkapı Sarayı Müzesi yetkilisi, şunları söyledi "Saray bahçesi içinde olmaması gereken bir görüntü. Ancak yıllardır bu böyle devam ediyor. Aynı tuvaleti 5 aile birlikte kullanıyor. Çalışanların maaşları çok düşük. Çaresizler. Hatta orada kalmak için yarışıyorlar. Biri çıksa da ben girsem diye bekleyenler bile var." 


</TEXT>
</DOC>
