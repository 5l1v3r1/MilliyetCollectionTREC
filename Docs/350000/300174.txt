<DOC>
<DOCNO> 300174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sondun31.html </URL>
<DATE> 2004/12/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Hollanda'daki Türk işçilerinin ilk yılları kitap oldu 
</HEADLINE>
<TEXT>

     Yusuf Bakırcı bildiriyor 

Hollanda'da, Türk işgücü göçünün bu ülkedeki ilk yıllarını mektup, şiir, fotoğraf gibi yazılı bilgi ve belgelere dayandıran bir kitap hazırlandı. 
     Hollanda'ya Türk iş gücü göçünün 40'ıncı yılı çerçevesinde Gurbet Türküsü adıyla hazırlanan kitap, Lahey'de Adalet Bakanlığı binasında düzenlenen törenle tanıtıldı ve kitabın ilk baskısı, azınlıklar politikası ve uyumdan sorumlu Devlet Bakanı Rita Verdonk'a sunuldu. 
     Türkler için Danışma Kurulu'nun da katkılarıyla Amsterdam Uluslararası Sosyal Tarih Enstitüsü tarafından hazırlanan kitapta, 1964 ile 1974 yılları arasında Hollanda'da çalışan Türk işçilerinin günlük yaşamını belgeleyen 1400 dolayında yazılı belgeye yer verildi. 
     Kitabın tanıtımı dolayısıyla düzenlenen, ilk kuşak Türk işçilerinin de davetli olarak bulunduğu törende konuşan Devlet Bakanı Rita Verdonk, Türk işçileriyle ilgili sayısal bilgilerin her zaman bilindiğini, ancak o yılların günlük yaşamını bütün yönleriyle belgelerle aktarmanın çok daha farklı olduğunu, gelecek kuşakların bilgilenmesi açısından bu kitabın büyük yararlar sağlayacağını söyledi. 
     Kitapta yer alan belgelerin yalnızca Türk işçilerinin tarihi olmadığını, aynı zamanda Hollandalıların da bu tarihte yer aldığını anlatan Verdonk, birinci kuşak Türk işçilerinin sağladığı katkıların Hollanda'nın bugün ulaştığı düzeyde önemli olduğunu vurguladı. 
     Verdonk, böyle bir kitabın hazırlanmasından büyük mutluluk duyduğunu ve kesinlikle geleceğe dönük entegrasyon politikalarının oluşturulması açısından da yararlanacağını belirtti. Verdonk, birinci kuşak da olsa Hollanda'da yaşayan bütün Türklerin Hollandaca öğrenmeleri gerektiğini kaydetti. 
     
     TACAN İLDEM 
     Türkiye'nin Lahey Büyükelçisi Tacan İldem de, kitabın Hollanda'ya ilk gelen birinci kuşak Türk işçilerinin özverili yaşamından kesitler sunduğunu anımsatarak, birinci kuşak işçilerin bilgi birikimleri, donanımları ve koşullarının Hollanda ile bütünleşme açısından yeterli ve uygun olmadığını belirtti. İldem, Hollanda makamlarının o dönemde böyle bir beklentisi de olmadığını anlattı. 
     Bu nedenle entegrasyon tartışmasında 40 yıl değil, 20 yıl kadar geriye gidilebileceğini ve bu süre içinde de Türk toplumunun önemli başarılar sağladığını anlattı. Tacan İldem, kitabın ilk yıllarda yaşanan zorluklara yer vermesine rağmen, yazılmasının devam ettiğini ve sonunun iyi biteceğine inandığını kaydetti. 
     Kitabın hazırlanmasında önemli katkıları bulunan Prof. Dr. Jan Lucassen de, kitap hakkında bilgi verdi ve işçilerin kendine ait belgelere dayanan anı, mektup, fotoğraflarına yer verdiğini söyledi. 
     Jan Lucassen, ''Türkiye'nin doğusundan, batısından yaşlı-genç değişik mesleğe görüşe ve inanca sahip bu insanların başından neler geçmişti, hangi umutlarla Hollanda'ya gelmişlerdi, hangi koşullarla karşılaşmışlardı Kitap, yeni nesiller için tarih olmaya başlayan ilk kuşak işçilerin, bu deneyimlerini belgelemeyi amaçlıyor'' şeklinde konuştu. 
     Törende, ilk kuşak iki yaşlı kişi de, Hollanda'ya geldikleri ilk yıllara ilişkin deneyimlerini anlattılar. 
     
</TEXT>
</DOC>
