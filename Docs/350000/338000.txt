<DOC>
<DOCNO> 338000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/spor/yguven.html </URL>
<DATE> 2005/04/29/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Bagajda euro bırakmayın 
</HEADLINE>
<TEXT>



Feleğin çemberinden geçmiş orta yaşlı sivil polis, hırsızların didik didik ettiği bizim evi şöyle bir gezmiş ve şüpheli araştırmasına ilk rastladığı adamdan başlamıştı benden .. 
"Sigortanız var mı " 
Allahtan yoktu... Olsa, "atardı" sigortam... Hırsızın kapıyı kırarken kullandığı alet edavat orada duruyordu. Herhalde parmak izi falan arayacaktı sırası gelince .. Ya unuttu, ya umutsuzdu. Belki de iyice sinirlendiğimi anlayıp apar topar gitti ardından. 
Hırsızı şikayet ederken zanlı oluyorduk neredeyse. 
O yüzden Akçaabat Sebatspor'u, Güvenç Kurtar'ı, kaleci Hakan'ı çok iyi anlıyorum. 
Onlar da anlamışlardır artık bagajda euro bırakılmaması gerektiğini. 
Baksanıza başları iyice derde girdi. 
Futbol Federasyonu, "Kayseri maçında neden Miloşevski'yi değil de Hakan'ı oynattı" diye sormuş imalı imalı... 
29 maçın 17'sine ilk on birde çıkan Hakan, yani şike teklifini geri çevirip bir de belgelemeye çalışan Hakan, onu kaleye koyan Güvenç Kurtar ve Sebatspor yönetimi, hepsi, benim "feleğin çemberinden geçmiş orta yaşlı sivil polis" gibi bir "cin"le karşı karşıya şimdi. Zaten olay meydana geldiğinde, bir sürü marjinal fikir sahibi "Niye 24 saat geciktiniz " diye Sebat'ı pişman etmişti. 
Darağacı hazırlanıyor. Şike teklifi yapan şahıs soyunma odalarında dolaşıyor. İhbar edenler tehditler alıyor. Galiba kulaklar çekiliyor 
"Alsaydın parayı enayi"... 

'Adam mı öldürdüm ' 

Fenerbahçe ve Milli Takım kaptanı Ümit Özat, amcası yaşındaki teknik direktöre küfür etti diye dört maç cezayı çok bulmuş ve "Adam mı öldürdüm" demiş. 
Hayır sevgili Ümit. Daha kötü .. Sen bizim ümitlerimizi öldürdün. 

"Temizlik" buna denir 

Cafer'in, Hakan'ın durumlarına bakınca, İstanbulspor olayını hatırlayınca, TBMM Araştırma Komisyonu'na gidip de bildiklerini söyleyene "şüpheyle" bakıyor insan. Gizlilik yok, koruma yok, daha toplantıdan çıkmadan medyada haber olan ihbarları neden yapsınlar ki 
"Var bir art niyetleri" .. 
Duruma bakın olası bir "Vatan sevgisi"ni, provokasyon gibi algılıyoruz artık. 
Yani "temizlik" adı altında, geçmişte neler olmuşsa, ne işler dönmüşse, hepsini "temizlemenin" bundan iyi yolu olur mu 
Açıklanmıyorsa kirlilik olmaz, açıklanıyorsa açıklayan "madrabaz" 
Bursaspor Genel Sekreteri Alpay Şar, hem kendini, hem kulübünü, hem de olayı nakleden Ümit Kayıhan'ı yaktı yani. 
İki sezon önce Elazığspor'a yenilsinler diye kendi kafasına silah dayayıp kendi oyuncularını ikna eden Diyarbakırspor Başkanı Mücahit Can'ın hikayesi görün bakın ne hale gelecek. Allah vere de Alpay Şar'a "o silah senin elindeydi" demeseler. 
Böyle çözülmez şike... Tabi birileri çözmeye niyetliyse... 

Bahar "Güneş"i 

Dev maçlar sadece kaslarla kazanılmaz. Çevre faktörlerinden beyin nöronlarına kadar öyle çok unsur vardır ki, anlatmaya kalksak içinden çıkılmaz. Zaten hangisinin baskın öge olacağını da kimse bilemez. Tahminler eldeki verilere göre yapılır. 
Fenerbahçe - Trabzonspor maçından önceki verilerden biri de, sayın Şenol Güneş'in alışılmadık rahat tavırlarıdır. İçinden mi gelmektedir, özellikle mi yapmaktadır bilinmez ama, maça mutlaka etkisi olacaktır. 
Sayın Güneş'in son basın toplantısını ekrandan izlediğimde, "işte" dedim "budur"... Bir teknik direktör takımını bu kadar önemli bir maçtan önce, ancak bu kadar pozitif etkileyebilir. İnanılmayacak kadar huzur vericiydi Güneş. Sinirleri alınmış Kayseri pastırması gibi lezzetli bir basın toplantısıydı. Hatta basın mensuplarının "zamanında Fenerbahçe'ye şampiyonluğu hediye etmiştiniz" kışkırtmasını bile olgunlukla karşıladı, "Biz geleceğe bakıyoruz" dedi. Bahar güneşi kaplamıştı ekranı. 
Peki, "rakip" ne durumdaydı .. 
Başkan gergindi, kaptan gergindi, hoca gergindi... Bir tek tribünler kıvamındaydı geçen hafta itibarıyla. Tahminde bulunurken bunları da hesap etmek lazım değil mi 



</TEXT>
</DOC>
