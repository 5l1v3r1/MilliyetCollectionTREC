<DOC>
<DOCNO> 308908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonspo05.html </URL>
<DATE> 2005/01/24/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Cimbom Hakan Yakın'ı bitirdi, tek engel Hagi... 
</HEADLINE>
<TEXT>

     G.Saray Yönetimi, Stuttgart’la sözleşmesini fesheden Hakan Yakın’la anlaşmaya vardı. Hagi transfere karşı, idareciler ikna turlarına başladı. 
     
     Bonservis bedeli yok 
     Sarı-Kırmızılı ekibin, sezon başında transfer listesindeki isimlerden olan Hakan Yakın’la anlaşmaya vardığı ortaya çıktı. Stuttgart’ta forma şansı bulamayan ve Alman ekibinin hocası Mattias Sammer’le yaşadığı sorunlar nedeniyle sözleşmesi feshedilen Türk asıllı İsviçreli yıldızın, Cim Bom’un tüm şartlarını kabul ettiği ifade edildi. Yakın’ın, bonservis bedelinin bulunmaması nedeniyle yönetimin bu transferi bir an önce bitirmek istediği bildirildi. 
     
     10 numara mevkiinde 
     Tüm bu olumlu gelişmelere rağmen teknik direktör Gheorghe Hagi’nin, Hakan’ın transferine onay vermediği öğrenildi. Yakın’ın yeteri kadar mücadeleci bir oyuncu olmadığını savunan Rumen hocanın, ikna edilmeye çalışıldığı ifade edildi. 10 numara mevkiinde oynayan futbolcunun Türk statüsünde yer alacak olması da yöneticilerin ısrarcı olmasına neden oluyor. İdarecilerin Hagi’yle bir kez daha görüşerek bu transferi gerçekleştirmeye çalışacakları belirtildi. 
     
</TEXT>
</DOC>
