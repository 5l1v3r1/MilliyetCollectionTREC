<DOC>
<DOCNO> 301990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sontur29.html </URL>
<DATE> 2004/12/29/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Yatılı okulda ranzadan düşen öğrenci komada .. 
</HEADLINE>
<TEXT>

     Kırıkkale'de Yatılı İlköğretim Bölge Okulu'nda ranzadan düşen ilköğretim 2. sınıf öğrencisi ağır yaralandı. 
     AA muhabirinin aldığı bilgiye göre, Hüseyin Kahya Yatılı İlköğretim Bölge Okulu 2. sınıf öğrencisi Faruk Doğan 9 , yatakhanede kendi ranzasından arkadaşının ranzasına atlamak isterken ayağı kayarak düştü. Kafasını yere çarpan ve ağır yaralanan Doğan, okuldaki nöbetçi öğretmenler tarafından Kırıkkale Yüksek İhtisas Hastanesi'ne kaldırıldı. 
     Hastane yetkilileri Doğan'ın, şu anda yoğun bakımda tedavi gördüğünü ve hayati tehlikesinin devam ettiğini kaydettiler. 
     Okul Müdürü Sami Yanık, olaydan üzüntü duyduklarını ifade ederek, öğrencilerin ranzalardan düşmesinin engellenmesi için her türlü tedbiri aldıklarını, ancak yine de bu tür olayların önüne geçemediklerini kaydetti. 
     Olayla ilgili soruşturma başlatıldı. 
     Faruk Doğan'ın ailesinin Kırıkkale'nin Kılıçlar Beldesi Şahlı Köyü'nde yaşadığı belirtildi. 
     
</TEXT>
</DOC>
