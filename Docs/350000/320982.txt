<DOC>
<DOCNO> 320982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sondun02.html </URL>
<DATE> 2005/03/05/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Rehin İtalyan gazeteciye ABD kurşunu 
</HEADLINE>
<TEXT>

     Irak'ta 2 şubatta kaçırılan İtalyan gazeteci Giuliana Sgrena serbest bırakıldı. Ancak, ABD askerleri, havaalanına götürülen gazetecinin aracına ateş açınca gazeteci Sgrena yaralandı. Araçta bulunan İtalyan ajanlarından biri ölürken, ikisi de yaralandı. 
     Gazetecinin serbest bırakılması çalışmalarında yer alan ve kendisine refakat etmekte olan İtalyan Askeri İstihbarat Teşkilatı SISMI elemanı Nicola Calipari açılan ateşte öldü. Aracın Bağdat Havalimanı'na gidişi sırasında bir kontrol noktasında, ABD’li askerler tarafından açılan ateşte ayrıca SISMI'ye bağlı iki ajan da yaralandı. 
     ABD Savunma Bakanlığı Pentagon'un sözcüsü, aracın hızla bir askeri kontrol noktasına yaklaşması üzerine uyarı ateşi açıldığını belirtti. Açıklamada, uyarıya rağmen araç durmayınca, motor bölümüne ateş açıldıö denildi. 
     
     Berlusconi, ABD büyükelçisini çağırdı 

     ABD’nin Roma Büyükelçiliği’nden bilgi isteyen İtalya Başbakanı Silvio Berlusconi ise, "birilerinin sorumluluğu alması gerekiyor" dedi. 
     Gazeteci Sgrena'nın çalıştığı Il Manifesto'nun yazı işleri müdürü Francesco Paterno da yaptığı açıklamada, ''Sgrena, serbest kalmasının ardından İtalyan güvenlik servislerinden üç kişinin refakatinde bir araçla havaalanına doğru yol alırken, ABD güçleri araca ateş açmış. Muhabirimiz yaralı, ancak durumu iyi'' dedi. 
     Sgrena'nın çalıştığı gazetenin editörü Gabriele Polo da, "bu trajik olay, Irak'ta olan herşeyin ne kadar anlamsız ve delice olduğunu gösteriyor" açıklamasını yaptı. 
     Omuzundan yaralanan İtalyan gazetecinin Bağdat'ta bir hastanede bekletildiği ve durumunun iyi olduğu belirtildi. Sıgrena, 2 şubatta Bağdat Üniversitesi yakınlarında silahlı bir grup tarafından kaçırılmıştı. 
     
     BEYAZ SARAY ÜZGÜNÜZ 

     Amerikan yönetimi, Amerikan güçlerinin serbest bırakılan İtalyan gazeteci Giuliana Sgrena'yı taşıyan araca ateş açması sonucu bir İtalyan ajanın ölmesi, gazeteci ve diğer ajanın yaralanmasından üzüntü duyulduğunu bildirdi. 
     Beyaz Saray sözcüsü Scott McClellan, yaptığı açıklamada, Sgrena'nın hızla sağlığına kavuşmasını dilediklerini belirterek, olayda bir kişinin ölmesi nedeniyle de üzüntülü olduklarını belirtti. 
     ABD Başkanı George Bush'la İndiana eyaletine giden McClellan, Amerikalı yetkililerin olayın soruşturulmasında İtalyan yetkililerle yakın işbirliği yapacağını ifade etti. 

     
</TEXT>
</DOC>
