<DOC>
<DOCNO> 333645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun50.html </URL>
<DATE> 2005/04/15/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
"ABD Hazar'daki işbirliği örgütüne Türkiye'yi de dahil etmeyi amaçlıyor" 
</HEADLINE>
<TEXT>

     Rus Nezavisimaya gazetesi, Hazar bölgesinin, Rusya ve ABD arasında yeni bir rekabet alanı haline geldiğini öne sürdü. 
     Gazetede bugün çıkan yorum-haberde, NATO Komutanı General James Jones'un, yakın zamanda ABD'nin tüm Hazar bölgesinin güvenliği için Azerbaycan'da özel birlikler ve askeri üsler kurmak istediğini açıkladığı belirtilerek, ABD'nin Bakü Büyükelçisi Rino Harnish'in de ''Hazar'ın korunması'' fikrini savunduğu iddia edildi. 
     ''Bazı Azeri askeri yetkililerinin bu program çerçevesinde Azerbaycan'da çevik kuvvet bulundurulması fikrine karşı olmadığı'' kaydedilen haberde, ''Rus askeri uzmanları, Washington'un bu programı ABD-Kazakistan-Azerbaycan ittifakı yaratmak için istediğine inanıyorlar. Beyaz Saray, Türkmenistan, Özbekistan ve Türkiye'yi de bu işbirliği örgütüne dahil etmek istiyor'' denildi. 
     ''Hazar'ın korunması'' programının nükleer tehditlere yönelik olduğu ifade edilen haberde, bu programla özellikle İran'ın askeri üslerinin kuşatılmasının amaçlandığı ileri sürüldü. 
     Moskova'nın, ABD'nin bu planına kuşkulu yaklaştığı belirtilen haberde, şunlar kaydedildi 
     ''Rusya geleneksel olarak bölge üzerinde etkili oldu. Amerika'nın Azerbaycan'daki varlığı Rusya'nın savunma çıkarlarını tehdit ediyor. Washington, ABD'nin öncü rol oynadığı ve tüm diğer ülkelerin ikinci planda kaldığı tek kutuplu bir dünya yaratıyor. Çok net bir şekilde Hazar ve Orta Asya bölgeleri üzerinde kontrol programı uygulanıyor.'' 
     
</TEXT>
</DOC>
