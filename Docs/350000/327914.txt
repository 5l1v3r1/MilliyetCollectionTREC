<DOC>
<DOCNO> 327914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sontur29.html </URL>
<DATE> 2005/03/28/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Lisa Eder'in katil zanlısının cinsel tacizden mahkumiyet kararı varmış 
</HEADLINE>
<TEXT>

     Antalya'nın Alanya İlçesi'nde Alman kız çocuğu Lisa Eder'i öldürdüğü iddiasıyla tutuklu bulunan Bülent Gülbay'ın, 2 yıl önce, bir başka Alman kız çocuğuna cinsel taciz suçuyla ilgili 5 yıl kesinleşmemiş hapis cezasının olduğu öğrenildi. 
     Alanya'da 11 yaşındaki Alman kız çocuğu Lisa Eder'in öldürülmesiyle ilgili üçüncü duruşma gerçekleştirildi. Alanya 2. Ağır Ceza Mahkemesi'nde görülen duruşmaya, Lisa Eder'i öldürdüğü iddiasıyla tutuklu bulunan Bülent Gülbay da katıldı. 
     Duruşmada, Tekmile Özkan, Akkız Andık ve Cengiz Üstüner adlı tanıklar dinlendi. Bülent Gülbay, tanıkların ifadelerine itiraz etti. Şahsına yapılan suçlamalarla ilgili geçerli bir delil bulunmadığını belirten Gülbay, ailesinin zor durumda olduğunu belirterek, tahliyesini istedi. 
     Gülbay, duruşmada, ''Ben boşuna cezaevinde yatıyorum. Sonra bunların hesabını kim verecek '' diye konuştu. 
     Duruşmada, Gülbay'ın 2003 yılında Konaklı Beldesi'nde Alman bir kız çocuğunu taciz ettiği, bu olayla ilgili Alanya 2. Asliye Ceza Mahkemesi'nde 16 Mart 2005'te 5 yıl ceza aldığı belirlendi. 
     Mahkeme heyeti, sanığın tutukluluk halinin devamına karar vererek, duruşmayı, tanıkların dinlenmesi, Lisa Eder'in nüfus kayıt bilgilerinin kesinleşmesi, yazılan müzekkere cevaplarının beklenmesi için erteledi. 
     Mahkeme çıkışında açıklama yapan sanık avukatı Hakan Göçer, Gülbay'ın 5 yıllık cezasıyla ilgili Yargıtay'a başvuru sürelerinin dolmadığını ve cezanın henüz kesinleşmediğini söyledi. 
     Göçer, ''Müvekkilimin tutuklu kalması için aleyhine yeni deliller yoktur. Bu nedenle tahliye talebinde bulundum'' dedi. 
     
     ANNESİYLE TATİLE GELMİŞTİ 
     Annesi Petra Eder ile Alanya'nın Avsallar Beldesi'ndeki bir otelde tatil yapan 11 yaşındaki Lisa Eder, 9 Ekim 2004'te otelin karşısındaki bir dükkana alışveriş için gitmiş ve bir daha kendisinden haber alınamamıştı. 
     Yapılan aramalarda, 11 Ekim'de Alanya Kalesi eteklerinde bir kız çocuğunun cesedi bulunmuş, cesedin, iki gün önce ortadan kaybolan Lisa Eder'e ait olduğu anlaşılmıştı. Yapılan otopside, Lisa Eder'in boğularak öldürüldüğü saptanmıştı. 
     Polis ve jandarmanın yürüttüğü ortak operasyon sonucu aynı gün otel yakınında dükkan işleten Bülent Gülbay, cinayet zanlısı olarak gözaltına alınmış ve sorgusunun ardından tutuklanmıştı. Tutuklu bulunduğu Alanya Cezaevi'nde diğer tutuklu ve hükümlülerin saldırısına uğrayan Bülent Gülbay, Ermenek Cezaevi'ne nakledilmişti. 
     
</TEXT>
</DOC>
