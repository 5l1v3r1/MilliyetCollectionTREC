<DOC>
<DOCNO> 313228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sontur20.html </URL>
<DATE> 2005/02/07/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Türkiye'yi Avrupa'ya bağlayan Keşan-İpsala karayolu ulaşıma açıldı 
</HEADLINE>
<TEXT>

     Edirne'de tipi ve kar yağışının ardından etkili olan buzlanma ve don yaşamı olumsuz yönde etkiliyor. Edirne'de eksi 10 dereceye ulaşan hava sıcaklığı nedeniyle Tunca Nehri'nin bazı bölümlerinde buzlanma meydana geldi. 
     Alınan bilgiye göre, Türkiye'yi Avrupa'ya bağlayan ve 4 günden bu yana kapalı olan Keşan-İpsala karayolu tek yönlü ve kontrollü olarak ulaşıma açıldı. Keşan-İpsala karayolunun kapalı olması nedeniyle İpsala Sınır Kapısı'nda da giriş-çıkış işlemleri yapılamıyordu. 
     İpsala Sınır Kapısı'nın açılmasını bekleyen yüzlerce TIR aracı da yolun açılmasıyla birlikte İpsala'ya yöneldi. Karayolunun bazı kesimlerinde kar kalınlığının 4 metreye ulaşması nedeniyle, şu anda ulaşım tek şeritten sağlanıyor. Karayolları ekipleri yol genişletme çalışmalarını sürdürüyorlar. Bu arada İpsala gümrüğünde olumsuz hava koşulları nedeniyle 4 gündür nöbet değişimi yapamayan personel, değişim yaptı. 
     Edirne'nin merkez ve ilçelerinde 87 köyle ulaşım sağlanamıyor. 10 köye elektrik enerjisi verilemiyor, 35 köyle de telefon bağlantısı kurulamıyor. 
     Edirne Meteoroloji Müdürlüğü'nden alınan bilgiye göre, yağışın beklenmediği ve hava sıcaklığının eksi 10 derece olduğu kentte, vatandaşlar buzlanma ve don olayına karşı uyarıldı. 
     
     TEKİRDAĞ 
     Tekirdağ Köy Hizmetleri'nden alınan bilgiye göre, merkezde 10, Malkara'da 10, Şarköy'de 4, Saray'da 1 köy ile Hayrabolu'da 22 köy ve 1 beldeye ulaşım sağlanamıyor. Tekirdağ merkez ve köylerde 4 gündür süren elektrik arızaları ise giderildi. 
     Kar ve tipi nedeniyle 4 gündür kapalı olan Hayrabolu-Tekirdağ yolu ulaşıma açıldı. Bu arada Karayolları ekipleri, Hayrabolu-Uzunköprü ile Hayrabolu-Malkara arasında kapalı olan yolu açmak için çalışmalarını sürdürüyor. 
     Tekirdağ'ın Şarköy İlçesi'nde da kar yağışı, yerini buzlanmaya bıraktı. Eksi 5 dereceye düşen hava sıcaklığı nedeniyle çok sayıda evin muslukları dondu. Evlerin çatılarında da tehlikeli buz sarkıtları oluştu. Karayolları ekiplerinin, Şarköy-İstanbul yoluna girerek Köy Hizmetleri, Şarköy Mürefte ve Hoşköy Belediye ekipleriyle birlikte, Şarköy İstanbul yolunun trafiğe açılmasıyla birlikte 4 gün kapalı olan Şarköy-İstanbul, Tekirdağ-Malkara arasında otobüs seferleri başladı. Yolda buzlanma olduğundan, yola çıkan hiçbir araca zincirsiz çıkış izni verilmiyor. 
     Şarköy Çanakkale, Keşan ve Gelibolu'yu bağlayan Karayolunda açma çalışmaları sürüyor. Ancak hala kapalı olan Şarköy-Çanakkale, Keşan ve Gelibolu otobüs seferleri bugün de yapılamadı. Şarköy'e Keşan yolundan ulaştırılan günlük gazeteler bugün de ulaşamadı. Öte yandan, Şarköy-Edirne seferini yapan bir otobüs, Hayrabolu-Edirne arasındaki yolun kapalı olması nedeniyle seferini iptal etti. 
     
     DENİZ ULAŞIMI ETKİLENDİ 
     Olumsuz hava koşulları deniz ulaşımını da etkiledi. Boğazlardan geçmek üzere Marmara Denizi'nde seyreden 40 yerli ve yabancı bandıralı şilep ve tanker, boğazlardan geçme imkanı bulamayınca rotalarını Tekirdağ'ın Şarköy İlçesi'ne çevirerek Şarköy sahillerinde demirledi. Geceyi Şarköy'de geçiren gemilerden 25 şilep ve tanker saat 09.00'dan itibaren demir alarak boğazlardan geçmek üzere hareket etti. Bu arada, 15 gemi ise halen hava koşullarının daha da düzelmesi için Şarköy'de demirli bekliyor. Olumsuz hava koşulları Şarköylü balıkçıları da etkiledi. Şarköylü balıkçılar 6 gündür balığa çıkamadı. Balıkçı tekneleri barınakta demirli olarak bekliyor. 
     
     KIRKLARELİ 
     Kırklareli'nde ulaşıma kapalı olan 40 köy yolunda karla mücadele çalışmaları devam ediyor. 
     Karayolları ekipleri, Vize ve Demirköy ilçeleri ile Dereköy Sınır Kapısı, Kıyıköy ve İğneada yollarında çalışmalarını sürdürüyor. Demirköy İlçesi'ne bağlı 5 köye elektrik verilemiyor. 
     
</TEXT>
</DOC>
