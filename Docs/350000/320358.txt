<DOC>
<DOCNO> 320358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonsiy06.html </URL>
<DATE> 2005/03/03/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Çelik Öğrenci affı yeniden TBMM gündemine gelecek 
</HEADLINE>
<TEXT>

     Milli Eğitim Bakanı Hüseyin Çelik, Cumhurbaşkanı Ahmet Necdet Sezer'in iade ettiği Öğrenci Affı Kanunu'nun TBMM'de yeniden görüşüleceğini bildirdi. 
     Çelik, Eğitim-Bir-Sen Genel Başkanı Ahmet Gündoğdu ve beraberindeki heyeti makamında kabul etti. 
     Kabul sırasında, Cumhurbaşkanı Sezer'in yeniden görüşülmesi için iade ettiği Öğrenci Affı Kanunu da gündeme geldi. Çelik, konuya ilişkin şunları söyledi 
     ''Sayın Cumhurbaşkanı nitelikli çoğunluk olması gerektiğini söylemiştir. Doğrusunu isterseniz, biz bu yasa meclise gittiği zaman TBMM'deki Kanunlar Müdürlüğü ile bu işteki hukukçu tecrübeli arkadaşlarla ve yıllardan beri TBMM'de af yasalarına tanıklık etmiş, bu yasaların çıkmasında önemli hizmetleri olmuş uzmanlara bunu sorduk. Bunun için nitelikli çoğunluk gerekmediğini ifade ettiler. Müzakereler esnasında da bir milletvekili arkadaşımız bu anlamda bir usul tartışması açtı. Oturumu yürüten TBMM Başkanvekili buna gerek olmadığını ifade etti. 
     Ancak sayın Cumhurbaşkanımız böyle bir gerekçe ile iade etti. Gereği ne ise o yapılacak.'' Bir gazetecinin, ''Yani yasa yeniden TBMM'de görüşülecek mi, hükümet ısrarcı mı olacak'' sorusuna karşılık Çelik, yasanın TBMM'de yeniden gündeme geleceğini, ancak bunun ısrar olarak anlaşılmaması gerektiğini söyledi. Çelik, şunları kaydetti 
     ''Sayın Cumhurbaşkanı nitelikli çoğunluk gerektiğini söylüyor. Bunu partinin yetkili organlarında görüşeceğiz, gerçekten nitelikli çoğunluk gerekiyor mu, gerekmiyor mu diye. Ben hukukçu değilim. Bu konuda bir iddiada bulunmak istemiyorum, ama neticede af meselesi başka şeylere benzemiyor. Gündeme geldiği zaman sonuçlanması gerekiyor. Aksi taktirde ciddi sıkıntılar olur, insanların hayalleri suya düşer. Bu açıdan tekrar TBMM'nin gündemine gelecek ve Sayın Cumhurbaşkanımıza arz edeceğiz.'' 
     
</TEXT>
</DOC>
