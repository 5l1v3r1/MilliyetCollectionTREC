<DOC>
<DOCNO> 300624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonspo16.html </URL>
<DATE> 2004/12/24/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
"Karakartal" potada yüksek uçuyor... 
</HEADLINE>
<TEXT>

     Türkiye Basketbol Ligi'nde Efes Pilsen ve Ülkerspor'un ardından averajla 3. sırada yer alan Beşiktaş, hedefini zirve olarak belirledi. 
     Beşiktaş Kulübü Basketbol Komitesi Başkanı Yahya Kemal Gencer, yaptığı açıklamada, Türkiye Basketbol Ligi ve FIBA Avrupa Ligi'nde çok iyi bir sezon geçirdiklerini ifade ederek, şöyle konuştu 
     ''Başkanımız Yıldırım Demirören, hedef olarak her branşta ilk 3'e girip, şampiyonluk parolasını ortaya koymuştu. Basketbolda da iyi bir takımımız var. Amacımız ligde ve Avrupa'da zirvede yer almak ve şampiyonluk yaşamak. Basketbolda Türkiye Ligi'nde elde edilebilecek bir şampiyonluk kulübümüz için çok büyük önem taşır.'' Hedeflerine ulaşabilmeleri için taraftar desteğine ihtiyaçlarının olduğunu dile getiren Gencer, ''Taraftarımızı salona çekmek için çaba harcıyoruz. Taraftar, BJK Akatlar Spor ve Kültür Kompleksi'ne ulaşmakta zorluk çekiyor. Bu nedenle İETT ile görüşmelerimiz sürüyor. Her maç öncesinde Mecidiyeköy'den salona, maç sonrasında da salondan Mecidiyeköy'e otobüs seferleri koydurtmak istiyoruz'' dedi. 
     Yahya Kemal Gencer, basketbol maçlarına taraftarların daha fazla ilgi göstermeleri için, maç öncelerinde çeşitli gösteriler organize edeceklerini de sözlerine ekledi. 
     
</TEXT>
</DOC>
