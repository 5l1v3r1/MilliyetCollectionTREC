<DOC>
<DOCNO> 329382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonspo28.html </URL>
<DATE> 2005/04/01/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Luciano Anlayamadığımız tek şey rakiplerimizin düşmanca davranması 
</HEADLINE>
<TEXT>

     Fenerbahçe'nin Brezilyalı futbolcusu Fabio Luciano, bu sezon maçlarda rakiplerinin kendilerine adeta düşmanca davrandığını savundu. 
     Luciano, sarı-lacivertli kulübün aylık dergisine yaptığı açıklamada, geçen sezon yeni bir takımken şampiyon olduklarını, bu sezon ise geçen yıla göre daha iyi olduklarını ve bunu herkesin görmesi gerektiğini anlatarak, şunları kaydetti 
     ''Ancak anlayamadığımız tek şey, rakiplerimizin düşmanca davranması. Geçen yıla oranla sahada neredeyse birebir kavga eder duruma geliyoruz. Top yerine bacaklarımıza vurmak, ataklarda yere düşürmek gibi, futbolun geleneksel yapısına uygun olmayan davranışlar özellikle bu sezon fazla olmaya başladı.'' Son maçlarındaki görülen kartların yoğunluğu ve maç içi tartışmaların takım etkilediğini kaydeden Luciano, ''Bunları belki bir noktada aşabiliriz ama sakatlıkları aşabilmemiz çok zor oluyor. Ama sonuçta ne olursa olsun şampiyon yine Fenerbahçe olacak'' ifadelerini kullandı. 
     Luciano, Denizlispor maçında gördüğü kırmızı kart nedeniyle yarınki Gaziantepspor karşılaşmasında cezalı olduğu için oynayamayacak. 

     
</TEXT>
</DOC>
