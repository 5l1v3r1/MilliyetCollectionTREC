<DOC>
<DOCNO> 347671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/guncel/gun07.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Cemal Kaya'ya 7.5 yıl hapis istemi 
</HEADLINE>
<TEXT>


ANKARA Milliyet 

Enerji ve Tabii Kaynaklar Bakanlığı'na bağlı kuruluşlardaki ihalelerde yolsuzluk yapıldığı iddiasıyla başlatılan operasyon sonrası milletvekilliğinden istifa eden Cemal Kaya hakkında "çıkar amaçlı suç örgütü adına faaliyette bulunmak ve ihaleye fesat karıştırmak" suçlarından 7.5 yıla kadar hapis cezası istemiyle dava açıldı. 
İddianamede Kaya hakkında, "Bakanlıkta ihaleleri almak için örgütsel bir yapı kuran işadamı İbrahim Selçuk'la işbirliği içinde ortak hareket ettiği anlaşılmıştır" denildi. 
Organize suçlara bakmakla görevlendirilen Ankara Cumhuriyet Başsavcı Vekili Hamza Keleş, Kaya'nın milletvekilliğinin düşmesinin ardından başlattığı soruşturmayı tamamlayarak, dava açtı. 
İddianamede soruşturma süreci özetlenerek, Kaya'nın, "Enerji Operasyonu" davası sanıklarından Ezgi İnşaat'ın ortağı Selçuk, eski Elektrik Üretim AŞ Genel Müdür Vekili Önder Piyade ve eski Genel Müdür Yardımcısı Servet Üst'le yaptığı görüşmelere ilişkin telefon kayıtlarına yer verildi. 

Koray Aydın yine Yüce Divanda 

TÜRKER KARAPINAR Ankara 
Eski Bayındırlık Bakanı Koray Aydın'ın "ihaleye fesat karıştırmak" ve "yetkiyi kötüye kullanmak" iddiasıyla Yüce Divan'da yargılandığı davada tanıklık yapan kayınbiraderi Tevfik Erkan Hancıoğlu, hesabında görülen 500 bin doları "büyüklerinin de yardımıyla biriktirdiğini" söyledi. Aydın'ın eski danışmanı Sedrettin Dinçer de, dönemin DGM Savcısı Cengiz Köksal'ı işkenceye kayıtsız kalmakla suçladı. Eski Bayındırlık ve İsk n Bakanlığı Müsteşar Yardımcısı Mehmet Sedat Aban da, " İfadelere annem hakkında yazsalar onu da imzalayacaktım" diye konuştu. Duruşma 23 Haziran'a ertelendi. 


</TEXT>
</DOC>
