<DOC>
<DOCNO> 306084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sondun36.html </URL>
<DATE> 2005/01/13/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Helikopter düştü, 20 asker can verdi 
</HEADLINE>
<TEXT>

     Kolombiya'nın güneyinde meydana gelen helikopter kazasında 20 askerin hayatını kaybettiği bildirildi. 
     AFP'ye açıklama yapan bir askeri sözcü, helikopterin olumsuz hava koşulları nedeniyle düşmesi sonucu ölen askerlerin, gerilla ve uyuşturucu kaçakçılığıyla mücadele kapsamında görev yaptıklarını belirtti. 
     ''Kolombiya Planı'' adıyla bilinen, uyuşturucu kaçakçılığı ve gerillalarla mücadele, eski ABD Başkanı Bill Clinton döneminde ABD tarafından finanse edilmeye başlanmış, 2000 yılından bu yana bu plan için 3 milyar dolar harcanmıştı. 
     
     GERİLLALARI ÖDÜL AVCILARINA HAVALE EDİLDİ 
     Bu arada, Kolombiya hükümeti, dağlardaki gerillaları yakalama işini ödül avcılarına havale etti. 
     Hükümet, dağlar ve ormanlık alanlarda saklanan gerillaların yakalanmasını sağlayacaklara ödül vereceğini açıkladı. 
     Devlet Başkan Yardımcısı Francisco Santos, gazetecilere yaptığı açıklamada, ''Tüm dünyadaki ödül avcıları bu eşkıyayı yakalamaya gelse ne güzel olurdu... Para onları bekliyor, ödüller tatmin edici'' dedi. 
     Kolombiya hükümeti, 17 bin savaşçısı bulunan Kolombiya Devrimci Silahlı Güçleri'nin FARC ''eski tüfek'' komutanı Manuel Marulanda ve diğer liderlerin başına 2 milyon dolara varan ödüller koymuştu. 
     Santos'un bu açıklamasından önce yetkililer, FARC'ın ''dışişleri bakanı'' olarak nitelendirilen Rodrigo Granda'nın yakalanmasına yardım eden bir kişiye ödül verildiğini bildirmişler, ancak miktarı açıklamamışlardı. 
     Kolombiya hükümeti, FARC ve diğer yasadışı silahlı gruplarla 40 yıldır savaşıyor. 
     
</TEXT>
</DOC>
