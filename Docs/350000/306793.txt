<DOC>
<DOCNO> 306793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sontur06.html </URL>
<DATE> 2005/01/15/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Beşiktaş Öğretmenevi'nden dayak iddiası... 
</HEADLINE>
<TEXT>

     Beşiktaş Öğretmenevi'nde bir grup tarafından dövüldüğünü öne süren öğretmen, şikayetçi oldu. 
     Alınan bilgiye göre, okulların yarıyıl tatiline girmesi üzerine Beşiktaş Öğretmenevi'ne gelen Maslak İlköğretim Okulu'nda görevli Oğuzhan Kayış ve arkadaşları ile burada nişan yapan bir grup arasında tartışma çıktı. 
     Tartışmanın ardından yanlarında bulunan kadınları gönderen gruptaki erkeklerin, tartıştıkları öğretmen Kayış'ı tuvalette sıkıştırarak dövdükleri iddia edildi. 
     Salondakilere sandalye ve tabak fırlattıkları da ileri sürülen gruptakilerin, daha sonra Beşiktaş Öğretmenevi'nden ayrıldıkları bildirildi. 
     Olayda aldığı yumruk darbeleri nedeniyle arkadaşları tarafından Şişli Etfal Eğitim ve Araştırma Hastanesi'ne götürülen öğretmen Oğuzhan Kayış'ın, sağlık durumunun iyi olduğu kaydedildi. 
     Polis, tedavisinin ardından taburcu edilen Kayış'ın şikayeti üzerine olayla ilgili soruşturma başlattı. 
     
     İL MİLLİ EĞİTİM MÜDÜRLÜĞÜ, İDDİAYA İLİŞKİN İNCELEME BAŞLATTI 

     İstanbul İl Milli Eğitim Müdürlüğü, bir öğretmenin ''Beşiktaş Öğretmenevi'nde bir grup tarafından dövüldüğü'' iddiasına ilişkin inceleme başlattı. 
     İl Milli Eğitim Müdürü Ömer Balıbey, A.A muhabirine yaptığı açıklamada, ''Beşiktaş Öğretmenevi'ne gelen Maslak İlköğretim Okulu'nda görevli Oğuzhan Kayış ve arkadaşları ile burada nişan yapan bir grup arasında tartışma çıktığı'' konusundaki bilginin kendisine de ulaştığını söyledi. 
     Balıbey, ''olaya ilişkin inceleme başlattığını ve Beşiktaş İlçe Milli Eğitim Müdürlüğü'nün olayı araştırdığını'' bildirdi. 
     
</TEXT>
</DOC>
