<DOC>
<DOCNO> 340331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/guncel/axgun01.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP İl Başkanı Evet siyasi güç kullandım 
</HEADLINE>
<TEXT>


Hastanesine diyaliz merkezi eklemek isteyen AKP İl Başkanı Müezzinoğlu, günlerce trajikomik gerekçelerle denetim ekibini bekledi. Sonunda siyasi kimliğiyle işini halletti 

Serhat Oğuz - İstanbul 

AKP İstanbul İl Başkanı Mehmet Müezzinoğlu, sahibi olduğu Avcılar Hospital'a 16 yataklı diyaliz merkezi eklemek istediğinde karşılaştığı bıktırıcı bürokrasiyi aşmak için "il başkanı" sıfatını kullanmak zorunda kaldığını söyledi. Müezzinoğlu, 53 imzadan oluşan onayın İstanbul kısmını 1.5 ayda tamamladıklarını belirterek, "Ankara ayağını İl Başkanı'nın otoritesiyle 3 günde çözdük" dedi. Müezzinoğlu, uzayan bürokratik sürecin de kendisine 25 bin YTL"ye mal olduğunu anlattı. 
AKP'nin "İstanbul Bakanı" olarak da anılan Dr. Müezzinoğlu, Başbakan Recep Tayyip Erdoğan'ın da sık sık dile getirdiği "bürokratik oligarşi"yi nasıl aştığını anlattı. Bürokrasi bıktırınca devreye "il başkanı" sıfatını koymak zorunda kaldığını belirten Müzezzinoğlu'nun açıklamaları şöyle 

53 imza var 
"Geçen yıl 400 bin dolar yatırımla Diyaliz Merkezi kurduk. Birçok yasal işlemi yaptıktan sonra denetim ekibini beklemeye başladık. İl Sağlık Müdürlüğü'nün organize ettiği, Bayındırlık Bakanlığı ve Büyükşehir Belediyesi'nin uzmanın da yer aldığı ekip bir gün 'uzmanımız eksik' diyor, gelmiyor bir gün 'aracımız yok' diyorlar. 'Biz araç gönderip aldıralım' diyoruz 'olmaz' diyorlar. 'Taksiye binin, gelin' kabul etmiyorlar. En sonunda İl Başkanı olarak diyorsun ki buyurun gelin. Sizden gayri yasal hiçbir şey istemiyorum. Sadece İstanbul ayağı 1.5 ay sürdü. Ankara ayağını "İl Başkanı'nın otoritesiyle 3 günde çözdük. İstanbul'dan Ankara'ya giderken 36 bürokratın imzası vardı, Ankara'da 53 oldu. Bu arada sistem sürekli çalışır durumda olduğu için 1.5 ayda yaklaşık 24-25 bin YTL'lik boşa giden bir harcamamız oldu. 

AKP bedel öder 
3 Kasım'dan önce söyledik. 400 bin işyeri kapandı. Yüzde 80'inin sahibinin vebali yok. 1 milyon insan işsiz kalmış. Ülke kötü yönetilmiş. Kim kötü yönetti, Başbakan Bülent Ecevit, partisiyle gitti. Kim yönetti Devlet Bahçeli, partisiyle birlikte gitti. Ama bir tane bürokrat bedel ödemedi. Yarın AKP de bedel öder bu yapıda. Türkiye'yi sıçratma iddiası var Başbakan'ın ve bunda çok samimi. Ama biri sıçratmaya uğraşıyor, biri ayağından çeker bir yapı var. Yerel Yönetimler Yasası'yla, Kamu Yönetimi Reformu gibi kısmi çözümler yapıldı ama tabii köklü çözümler kolay değil." 

3 belediyede 'toplumla iletişim' sorunu var 

İstanbul'da AKP'li belediyelerin 1 yılda ne yaptığına baktıklarını anlatan Müezzinoğlu, şunları kaydetti 
"Kamuoyu ve teşkilat anketi de yaptık. Çöp, temizlik gibi rutin belediyecilik hizmetleri büyük oranda oturmuş. Birkaç belediyede gerek kadro, gerek dinamizm ya da çok dinamik ama toplumla iletişimi kopuk gibi sorunlar var. 2'si ilçe biri belde, 3 belediye bu durumda. Ama bize yansıyan bir şey olmadı. Başbakanımız İstanbul'a her gelişinde 'Aman belediyeleri yakın takip edin, arkadaşlar rehavete kapılmasın' der. Büyükşehir Belediye Başkanı'mıza bakıyorum. Mutfağa bakıyorsun, geceli gündüzlü çalışıyor ve köklü projeler üretiyor. Ama bunun sunumuna ve satımına bakıyorsun, hiçbir şey yok. Halbuki sunumu da iyi yapmalıyız. Neticede kadronun iletişimindeki zafiyet veya bu anlamdaki duyarlılığın eksikliği diyebiliyorum." 


</TEXT>
</DOC>
