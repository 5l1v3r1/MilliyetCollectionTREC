<DOC>
<DOCNO> 341377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/ekonomi/eko10.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılar TV sahibi olamayacak 
</HEADLINE>
<TEXT>


Sezer'in veto ettiği TMSF mallarının satışı yasası, yabancıların TV sahipliği maddesi olmadan yeniden düzenlenecek 

ANKARA Milliyet 

Devlet Bakanı ve Başbakan Yardımcısı Abdüllatif Şener, Cumhurbaşkanı Ahmet Necdet Sezer'in, bir kez daha görüşülmek üzere TBMM'ye iade ettiği ve TMSF'nin elindeki malların satışına yönelik yasadan, yabancıların televizyon sahibi olmasına ilişkin maddenin çıkarılacağını bildirdi. 
Abdüllatif Şener, TBMM'de gazetecilerin sorusu üzerine, söz konusu yasanın, perşembe günü Plan ve Bütçe Komisyonu'nda görüşüleceğinie işaret etti. Yasada bazı değişiklikler yapacaklarını ifade eden Şener, RTÜK Yasası'yla ilgili bir değişiklik çalışması yapıldığını, dolayısıyla yabancı sermaye payıyla ilgili konunun kendi kurumu ve ilgili bakanlığın yapacağı yasa tasarısı çalışmasında dikkate alınmasının daha yerinde olacağını söyledi. 

'Basın yeterli destek vermedi' 
O nedenle yasadaki maddeyi tamamen metinden çıkarmayı düşündüklerini dile getiren Şener, RTÜK'le ilgili yasal çalışmanın henüz Bakanlar Kurulu'na getirilmediğini, ilgili kurum ve bakanlık çalışmayı olgunlaştırınca konunun Bakanlar Kurulu'nda tartışılacağını söyledi. Şener, Cumhurbaşkanı Sezer'in, yasanın mahkeme kararlarına ilişkin maddesini de iade ettiğinin anımsatılması üzerine, "Ben, Sayın Cumhurbaşkanı'nın gerekçelerine uygun bir metin eğilimindeyim" dedi. 
Şener, değişikliklerin nedeninin sorulması üzerine de "Ne yapalım, basın yeterince desteklemedi" diye espri yaptı. 


</TEXT>
</DOC>
