<DOC>
<DOCNO> 309727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/dunya/dun02.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TSK Kayıtsız kalmayız 
</HEADLINE>
<TEXT>


ANKARA Milliyet 


Genelkurmay İkinci Başkanı Orgeneral İlker Başbuğ, dün düzenlediği basın toplantısında, Irak'ın bütünlüğünü tehdit eden Kerkük sorununun bölgede büyük bir güvenlik sorunu yaratacağından endişe duyduklarını açıkladı. Başbuğ, "Bu gelişme, Türkiye için de önemli bir güvenlik sorunu oluşturacaktır. Türkiye'nin güvenliğinden Türkiye sorumludur" dedi. Başbuğ'un açıklamaları şöyle 
DEFALARCA SÖYLEDİK Kerkük'e göç ettirilen yüz binlerce Kürt göçmenin seçmen listelerine kayıt ettirildiği ve kalanların da kaydedilmeye çalışıldığı medyada da açık bir şekilde yer almıştır. Bu durumun Kerkük'e ilişkin seçim sonuçlarını tartışmalı bir duruma sokabileceğini, Kerkük için adil ve kalıcı bir çözüm bulunmasını neredeyse olanaksız bir hale getirebileceğini defalarca söyledik. Daha da kötüsü, bu gelişmelerin Irak'ın toprak ve siyasi bütünlüğünü dahi tehdit ederek, bölgede büyük bir güvenlik sorunu yaratacağından endişe duymaktayız. Böyle bir gelişme Türkiye için de önemli bir güvenlik sorunu oluşturacaktır. 
BAĞIMSIZ KÜRT DEVLETİ 1957 nüfus sayımına göre Kerkük'te Türkmen nüfusun oranı birincidir. Bunun değiştirilmesi yönünde gayretler var. ABD İnsan Hakları Gözetim Örgütü, 1991 - 2000 yılları arasında Kerkük'ten ayrılanların sayısını 100 - 120 bin aralığında vermekte. Bunun içinde Kürtler, Türkmenler ve Asuriler de vardır. Irak Ticaret Bakanlığı'nca verilen gıda karnelerine göre Kerkük'e dönen Kürt sayısı ise 350 bindir. Bu tablo Irak Geçici Anayasası'nın 58. maddesinden farklı bir tablo gösteriyor. Seçim sonuçları bölge halkı tarafından kabul görmezse, çatışmalar olabilir. Türkiye'nin güvenliği her şeyden önce kendisine ait bir sorumluluktur. Kerkük'ün Kürtlere bağlanması bağımsız Kürt devletinin basamağı olabilir. 


</TEXT>
</DOC>
