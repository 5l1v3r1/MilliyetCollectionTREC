<DOC>
<DOCNO> 309251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonspo12.html </URL>
<DATE> 2005/01/25/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Hido 8 sayı attı, takımı yenilgiden kurtulamadı 
</HEADLINE>
<TEXT>

     ABD Profesyonel Basketbol Ligi'ndeki NBA mücadeleye, bu sabaha karşı yapılan 7 maçla devam edildi. 
     Güneydoğu Grubu üçüncüsü Orlando Magic'in, deplasmanda Houston Rockets'a yenildiği maçta, Orlando Magic'de Hidayet Türkoğlu, ilk 5'te sahaya çıktı ve 28 dakika sahada kalarak, maçı 8 sayı ve 5 ribauntla 2 hücum-3 savunma tamamladı. Türkoğlu, 3 sayılık 2 atışında isabet kaydedemezken, 2 sayılık atışlarda 9'da 4 isabet buldu. 
     Takımda en skorer isim olan Steve Francis, 23 sayı, 10 ribaunt ve 7 asistlik performansına karşın yenilgiye engel olamazken, Jameer Nelson 12 sayı, Kelvin Cato da 11 sayı ve 6 ribauntla oynadı. 
     Houston Rockets'da ise Çinli dev pivot Yao Ming, 22 sayı ve 10 ribaunt, Jon Barry, 19 sayı, 6 ribaunt ve 5 asist, Bob Sura da 15 sayı, 11 ribaunt ve 7 asistle galibiyetin mimarları oldular. 
     Portland Trail Blazers, sahasında, bu sezonun en iyi galibiyet yüzdesine sahip ekibi olan Güneybatı Grubu lideri San Antonio Spurs'ü yenerek, rakibinin 6 maçlık galibiyet serisine son verdi. 
     Zorlu maçta evsahibi ekibi galibiyete taşıyan isimler olarak 23 sayı ve 9 asistle Damon Stoudamire, 21 sayı ve 4 blokla Darius Miles, 17 sayı, 16 ribaunt ve 4 asistle Joel Przybilla ve 15 sayı, 8 ribauntla da Ruben Patterson dikkati çekti. 
     44. maçında 10. yenilgisini alan konuk ekipte ise Tim Duncan, 24 sayı, 11 ribaunt ve 4 blok, Fransız oyun kurucu Tony Parker, 20 sayı ve 7 asist, Devin Brown 20 sayı ve Arjantinli oyun kurucu Emanuel Ginobili de 12 sayı ve 4 ribauntla oynamalarına karşın takımlarını yenilgiden kurtaramadılar. 
     Atlantik Grubu lideri Philadelphia 76ers ise Güneydoğu Grubu lideri Miami Heat'i yenerek, 40. maçında 19. galibiyetine ulaştı. 
     Evsahibi ekipte, maçı 45 sayı, 11 asist ve 5 top çalmayla tamamlayan Allen Iverson, sahanın yıldızı olurken, Iverson'a, 16 sayı ve 11 ribauntla Samuel Dalembert, 14 sayı, 6 ribaunt ve 6 asistle de Kyle Korver eşlik etti. 
     43. maçında 13. yenilgisine uğrayan Miami Heat'te ise ünlü pivot Shaquille O'Neal'ın 24 sayı ve 5 ribaunt, Dwayne Wade'in 17 sayı, 6 ribaunt ve 11 asist, Eddie Jones'un 14 sayı ve 6 ribaunt, Udonis Haslem'in de 13 sayı, 9 ribaunt ve 4 asistlik performansları galibiyete yetmedi. 
     Lige, TSİ yarın sabaha karşı yapılacak 6 maçla devam edilecek. 
     NBA'de, günün maçlarında alınan sonuçlar şöyle 
     Philadelphia 76'ers 106 - Miami Heat 98 . 
     Cleveland Cavaliers 97 - Washington Wizards 106 . 
     Atlanta Hawks 82 - Chicago Bulls 107 . 
     Minnesota Timberwolves 86 - Detroit Pistons 83 . 
     Houston Rockets 89 - Orlando Magic 78 . 
     Portland Trail Blazers 107 - San Antonio Spurs 99 . 
     Los Angeles Clippers 97 - Dallas Mavericks 87 . 
     
</TEXT>
</DOC>
