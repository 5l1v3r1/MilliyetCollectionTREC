<DOC>
<DOCNO> 331871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/spor/axspo06.html </URL>
<DATE> 2005/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Vay, vay, vay 
</HEADLINE>
<TEXT>


A.Sebat kalecisi Hakan'a, Kayseri maçıyla ilgili şike teklif edilmesi, futbola bomba gibi düştü. Kenan Erol isimli işadamının astronomik bahisi son anda farkedildi 

ÖZEL HABER CEMAL ERSEN 


A.Sebat- Kayseri maçı öncesi Kenan Erol isimli bir işadamının, A.Sebat kalecisi Hakan'ı arayıp şike teklif ettiği, genç oyuncunun olayı Başkan Veli Sezgin'e bildirmesi üzerine Cumhuriyet Savcılığı'nın soruşturma başlattığı ortaya çıktı. 
Kenan Erol'un, söz konusu maçla ilgili İDDAA oynadığı, kaleci Hakan'a, ilk yarıyı kendi takımının, ikinci yarıyı ise Kayserispor'un galip kapaması halinde, 250 bin Euro vermeyi önerdiği bildirildi. İşadamının Trabzon'daki bir bayiye aralarında Galatasaray - Trabzonspor ve Alman liginden Stutgart - Schalke maçının da bulunduğu üç maçlık kupona aynı miktarı yani 250 bin Euro yatırdığı belirlendi. Kuponda Galatasaray'a galibiyet, Alman ligi maçına çok ihtimal oynayan Erol'un, İDDAA oyunu kapanmadan önce aynı kupon için 1 milyon YTL'lik daha bahis oynamak istediği, ancak yükselen rakamı fark eden Spor-Toto teşkilatının maçı dondurduğu saptandı. 
Sebatspor kalecisinin kendisine yapılan teklifi Başkan Veli Sezgin'e söylemesinin ardından olay, Futbol Federasyonu'na bildirildi. Maçın başlamasından hemen önce gönderilen yazı ile şike teklifinden federasyon yetkilileri haberdar edildi. Başkan Levent Bıçakcı'nın talimatıyla geniş çaplı bir soruşturma başlatıldı. 
Adalet Bakanlığı, İçişleri Bakanlığı ve Futbol Federasyonu arasında gizlilik içinde sürdürülen temaslar sonunda, savcılığa sevk edilen Kenan Erol isimli şahıs ile ilgili yasal prosedörün tamamlanması beklenmeye başlandı. Federasyon ayrıca bugün Sebat'a bir ekip göndererek şike teklifi yapılan kaleci Hakan, Kulüp Başkanı Veli Sezgin ve Teknik Direktör Güvenç Kurtar'ın bilgisine başvurmayı kararlaştırdı. TBMM Şike, Teşvik ve Şiddeti Araştırma Komisyonu'nun da yarın söz konusu olay ile ilgili çalışma başlatacağı kaydedildi. 

İlginç tartışma 

A.Sebat - Kayseri maçından sonra Güvenç Kurtar ile Hikmet Karaman tartıştı. Kurtar'ın maçtan önce Kayseri soyunma odasına giderek, "Telefonlar geliyor. Futbolcularımıza 200 bin Euro teklif ediliyor. Kimin yaptığını biliyoruz. Ses kaydı var. Zan altındasınız" dediği öğrenildi. 90 dakika bitiminde de Karaman'ın, Kurtar'a, "Ayıp ayıp iftira atıyorsun. Para alan takım berabere mi kalır " dediği öğrenildi. 

Kurtar öfkeli 

A.Sebat Teknik Direktörü Güvenç Kurtar olaylarla ilgili olarak şunları söyledi "Savcılığa ve federasyona dilekçe verildi. Bize maçı vermemiz için 200 bin Euro teklif edildi. Bizi töhmet altında bıraktılar. Ben de onlara dilekçe verdiğimiz için 'Yakalandınız' dedim. Ben, maçı Hikmet'e bırakacağım, iyi arkadaş olacağım öyle mi Adamın konuşmalarını çektim. Başkan da çekti. Üstelik adam buralardaydı". 

Başkanlar kızgın 

A.Sebat Başkanı Veli Sezgin, oyuncularına şike teklifi yapıldığını söyledi. Sezgin, "Çocuklar, bize söylediler. Biz de başvuruda bulunduk. Dün önceki akşam olmuş. Futbolculardan biri de oradaymış, çağırmışlar 'arabada para var' demişler ve parayı göstermişler" dedi. Kayseri Başkanı Recep Mamur, "Ayıp oluyor. Kanıtları varsa açıklasınlar. Açıklamayan namerttir. Kuru iftiradan başka birşey değil" diye konuştu. 


</TEXT>
</DOC>
