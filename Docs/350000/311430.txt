<DOC>
<DOCNO> 311430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur06.html </URL>
<DATE> 2005/02/01/ </DATE>
<TIME> 02.21 </TIME>
<AUTHOR>  </AUTHOR>
<HEADLINE>
İzmir'in yüksek kesimlerine kar yağdı 
</HEADLINE>
<TEXT>

     Taylan YILDIRIM DHA 

      İZMİR'de hava sıcaklığında düşüşle birlikte yüksek kesimlere kar yağdı. Tuzlama çalışması yapılan İzmir- Manisa karayolunda trafik ekipleri, araçlara kontrollü geçiş verdi. 
     Aralık ve Ocak aylarında mevsim normallerinin üzerinde seyreden sıcaklıklarda meydana gelen 5 derecelik düşüş, İzmir'de karı getirdi. Kentin yüksek kesimlerinde ve İzmir- Manisa Karayolu'nda yoğun kar yağışı meydana geldi. Kar yağışının etkili olduğu Sabuncubeli mevkiinde ağaçlar ve toprak beyaza büründü. 
     Karın yollardaki güvenli geçişi tehdit etmesi üzerine, trafik ekipleri ve karayolları ekipleri önlemler aldı. Trafik ekipleri, sürücülerin yavaş ve dikkatli seyretmeleri için belli aralıklarla kontrol noktaları kurdu. Karayolları ekipleri ise tuzlama çalışmalaının yanı sıra kar yağışının ulaşımı aksatma olasılığına karşı greyder gibi yol açma araçlarını hazır bekletti. 
     Kar yağışının yoğun olarak devam ettiği Sabuncubeli mevkiinde sürücülerin dikkatli seyretmesi, olası bir kazanın yaşanmaması için trafik ekiplerince araçların geçişlerine kontrollü izin verildi. Yoldan geçen bazı vatandaşlar ise, çocuklarıyla kar topu oynayıp araçlarına kardan adam yapmaya çalıştı. 
     
     ÇARŞAMBA GÜNÜ YİNE YAĞIŞ VAR 
     Haftasonu 14 dereceyle baharı yaşayan İzmir'de hava sıcaklığı haftanın ilk güni 12 dereceden 7 dereceye düşünce yüksek kesimlerde kar başladı. Bugün İzmir'i terk edecek olan soğuk va yağışlı hava, çarşamba gününden itibaren etkisini yine hissettirecek. Hava sıcaklıkları mevsim normallerinin altında seyretmesiyle birlikte Ege Bölgesi'nin kıyı kesimlerinden sağanak yağış, iç kesimlernde ise karla karışık yağmur, yüksek kesimlerde de kar yağışı görülecek. 
     
</TEXT>
</DOC>
