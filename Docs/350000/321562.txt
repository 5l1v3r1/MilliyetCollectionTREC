<DOC>
<DOCNO> 321562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonspo33.html </URL>
<DATE> 2005/03/07/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Ankaragücü'nden Metin Tokat'a eleştiri... 
</HEADLINE>
<TEXT>

     Ankaragücü Kulübü Başkanı Cemal Aydın, hakem Metin Tokat'ı hiç bir maçlarında görmek istemediklerini söyledi. 
     Gençlerbirliği maçından önce, hakem Metin Tokat'a görev verilmemesi için Futbol Federasyonu'na başvurduklarını ancak yanıt alamadıklarını hatırlatan Aydın, yaptığı açıklamada, maçtan sonra görüştüğü federasyon yetkililerinin de kendisine hak verdiğini kaydetti. 
     Bu arada, Ankaragücü Kulübü'nden yapılan yazılı açıklamada Gençlerbirliği aldığı galibiyet nedeniyle kutlanırken, hakem Metin Tokat maçtaki yönetimiyle eleştirildi. 
     Maçtan sonra tüm spor otoritelerinin oyunun kırılma noktası olarak Adem'in oyundan atılması ve Augustine'nin penaltı kaçırması olduğu görüşünde birleştiği belirtilen açıklamada, şöyle denildi 
     ''Maçtaki asıl kırılma noktası hakem Metin Tokat'tı. Daha önce hiç bir Ankaragücü maçını yönetmemiş, Ankaragücü'ne karşı beslediği duygular bizce malum olan ve 3 gün önce kupa maçı yöneten Metin Tokat ile ilgili sıkıntılarımızı ilgililere maçtan önce iletmiştik. Maç boyunca ince ince Ankaragücü aleyhine çalışan, Adem'e gösterdiği kırmızı karttaki cömertliğini penaltı yapan Ömer'e göstermeyen, en az 2 penaltımızı vermeyen, Ankaragücü'nü sarı kartlarla sindiren, rakibe es geçen Metin Tokat inanıyoruz ki eve gittiğinde görevini yapmanın huzuruyla yatmış ve 'İşlem tamam' demiştir. Kendisini bundan sonra hiçbir Ankaragücü maçında görmek istemiyoruz.'' Öte yandan Ankaragücü, çarşamba günü yapacağı İstanbulspor erteleme maçının hazırlıklarını bugün yaptığı antrenmanla sürdürdü. 
     Teknik direktör Yılmaz Vural, idman öncesi yaptığı açıklamada, öncelikle İstanbulspor ve Denizlispor maçlarını alarak 30 puana ulaşmak istediklerini belirterek ''Bu puanlar sayesinde önümüzdeki sıkıntılı dönemden de kurtulmuş oluruz''dedi. 
     Puan açısından daha zor durumda bulunan İstanbulspor'un, Ankaragücü'ne yaklaşmak için maça daha gergin çıkacağını belirten Vural, iki takımında mutlak kazanmak isteyeceği çok zor bir maçın olacağını vurguladı. 
     İstanbulspor'un maça Faruk ve Yalçın'dan yoksun çıkacağını hatırlatan Vural, Denizlispor'la oynayacakları maçta da rakiplerinin Ankara'ya 4 eksikle geleceğini söyledi. 
     Yılmaz Vural ayrıca, Futbol Federasyonu'ndan da bir ricada bulunarak, İstanbulspor maçını, zemini çok kötü durumda bulunan Vefa Stadı yerine Atatürk Olimpiyat Stadı'nda oynamak istediklerini söyledi. 
     Ankaragücü Kulübü Başkanı Cemal Aydın da, maçın Atatürk Olimpiyat Stadı'nda oynanması için İstanbulsporlu yöneticilerle görüştüğünü ancak olumlu bir yanıt alamadığını belirtti. 
     
</TEXT>
</DOC>
