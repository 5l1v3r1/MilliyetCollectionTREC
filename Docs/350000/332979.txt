<DOC>
<DOCNO> 332979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy24.html </URL>
<DATE> 2005/04/13/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Emniyet'te askerlik hizmeti fiili çalışma süresinden sayılacak 
</HEADLINE>
<TEXT>

     Emniyet Teşkilatı'nda hiyerarşik yapının korunmasına yönelik olarak hazırlanan ve askerlik hizmetinin fiili çalışma süresinden sayılmasını, ancak kimsenin bu nedenle rütbe terfisinde emsalini geçememesini öngören kanun tasarısı, TBMM İçişleri Komisyonu'nda kabul edildi. 
     Komisyonda, aynı dönemde rütbe alan emsaller arasında ortaya çıkan eşitsizliğin giderilmesine ilişkin ''Emniyet Teşkilatı Kanununda Değişiklik Yapılmasına Dair Kanun Tasarısı'' ele alındı. 
     Tasarı üzerine söz alan AK Parti Yalova Milletvekili Şükrü Önder, polis olmadan önce askerlik yapan memurların ''askerliği saydırmaları'' halinde kıdem ve derece aldıklarını, ancak polis akademisi mezunu polisler ile bayan polislerin bu haktan faydalanamadıklarını söyledi. 
     Önder, polis amiri olduktan sonra yapılan askerlik hizmeti, yurtdışı misyon koruma, yurtdışı kurs ve diğer görevler nedeniyle geçirilen sürelerin, amirlik rütbe kıdeminden sayılmasının hiyerarşi yapı ile disiplin sistemini olumsuz yönde etkilediğini, bu olumsuzluğun giderilmesi için kanun tasarısının düzenlendiğini bildirdi. 
     
     RÜTBE TERFİLERİNDE, EMSALLER GEÇİLMEYECEK 
     Tasarıyla değiştirilmesi öngörülen Emniyet Teşkilatı Kanununun değişik 55'inci maddesinin 14'üncü fıkrasına göre, kazanılmış hak aylığında değerlendirmesi yapılan her türlü uzmanlık, master, doktora ve avukatlık stajı, rütbe kıdeminde değerlendirilemeyecek. Rütbe süreleri içinde yapılan askerlik hizmeti, yurt dışı misyon koruma, yurt dışı kurs ve diğer görevlerde geçirilen süreler ile tedavi ve istirahat süreleri, hangi rütbede geçirilmiş ise o rütbedeki fiili çalışma süresi içinde değerlendirilecek. 
     Emniyet teşkilatına girmeden önce yapılan askerlik hizmeti, atanılan ilk rütbede ve adaylığın onanmasından sonra fiili çalışma süresinden sayılacak. Bu sürelerin sayılması sonucu emsallerine göre kıdemli sayılanlar, rütbe terfilerinde her ne sebeple olursa olsun rütbe olarak emsallerini geçemeyecek. 
     
</TEXT>
</DOC>
