<DOC>
<DOCNO> 309359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/ekonomi/eko02.html </URL>
<DATE> 2005/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollandalılar Aksaray'da 'memur otosu' üretecek 
</HEADLINE>
<TEXT>



Merkezi Hollanda'da bulunan Woret B.V isimli otomotiv firması, Teşvik Yasası kapsamında bulunan Aksaray'da fabrika kurmayı planlıyor. Woret B.V'nin ortaklarından Gürcan Büyükarslan, bu yıl Aksaray'a ilk etapta 10 milyon dolarlık yatırım yapacaklarını ve dört tekerlekli motosikletlerin üretimine başlayacaklarını bildirdi. 2006 yılında motosiklet üretimini 30 bin adet olarak hedeflediklerini vurgulayan Büyükarslan, "Tayvan'daki üretim bandının birini Türkiye'ye getireceğiz. Gelen talebe bağlı olarak kapasiteyi artıracağız" dedi. Büyükarslan, Aksaray'da kuracakları fabrikada memurlara yönelik düşünülen ucuz ve iki kişilik otomobili de 2007'de üretmeye başlayacaklarını açıklayarak, "Park sorunu olmayacak derecede küçük, benzinli ya da elektrikli otomobillerimizi 9 - 10 bin YTL'den satmayı planlıyoruz" dedi. 


</TEXT>
</DOC>
