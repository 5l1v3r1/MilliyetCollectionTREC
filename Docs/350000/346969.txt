<DOC>
<DOCNO> 346969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sontur03.html </URL>
<DATE> 2005/05/29/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Çocukluk arkadaşları birbirlerini öldürdü 
</HEADLINE>
<TEXT>

     Ramazan ÇETİN DHA 

      DENİZLİ'nin Sümer Mahallesi 3'üncü Sanayi Sitesi'nde dün akşam saatlerinde meydana gelen, 2 kişinin öldüğü, 2 kişinin de yaralandığı silahlı çatışmanın iki çocukluk arkadaşı arasındaki husumet yüzünden yaşandığı ortaya çıktı. 
     Silahlı çatışmada çocukluk arkadaşları 29 yaşındaki Ümit Ergün Gökmen ve Yıldırım Oto Kuaför'ün sahibi 27 yaşındaki Erkan Yıldırım birbirlerini öldürürken, E.Y. ayağından ve 27 yaşındaki Ahmet Narin göğsünden yaralanmıştı. Sekiz kişinin karıştığı belirlenen olayla ilgili 22 yaşındaki Ferdi Örki, 23 yaşındaki Sunullah Topel, M.A, 38 yaşındaki Özkan Yıldırım gözaltına alındı. 
     
     TARTIŞMA, SİLAHLI ÇATIŞMAYA DÖNÜŞTÜ 
     Olayı soruşturan polis, silahlı çatışmanın Ümit Ergün Gökmen ve Erkan Yıldırım arasındaki tartışmadan kaynaklandığını belirledi. Çocukluktan bu yana arkadaşlıkları süren, birlikte büyüyen Gökmen ve Yıldırım'ın bir süre önce borç alacak ilişkisi yüzünden aralarının açıldığı, Ümit Ergün Gökmen'in Erkan Yıldırım'ı kaçırarak dövdüğü, bu yüzden iki arkadaşın aralarının açıldığı ve o günden bu yana aralarında gerginliğin ve üstünlük kurma mücadelesinin sürdüğü belirtildi. Olay günü iki arkadaşın telefonla görüştüğü, küfürleştikleri, daha sonra Ümit Ergün Gökmen'in yanında Ahmet Narin, Ferdi Örki ve Sunullah Topel'le birlikte Erkan Yıldırım'ın işyerine geldiği, işyerinin önünde çıkan tartışmanın kovalamaca ve silahlı çatışmaya dönüştüğü belirlendi. 
     
     İKİ ARKADAŞ ÖLDÜ 
     Kanlı kavgada Ümit Ergün Gökmen ve Erkan Yıldırım, karşılıklı silaha sarılıp birbirlerini öldürürken, Erkan Yıldırım'ın yeğeni E.Y ve karşı taraftan Ahmet Narin yaralandı. Olay yerinde 15 boş kovan ve iki tabanca bulundu, gözaltına alınan iki kişiden birinin üzerinde bir adet ruhsatsız tabanca ele geçirildi. 
     
</TEXT>
</DOC>
