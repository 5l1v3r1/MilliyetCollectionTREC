<DOC>
<DOCNO> 312686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sonspo11.html </URL>
<DATE> 2005/02/05/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Gökşen Bir kişinin kaprisi yüzünden Hakan Şükür'den faydalanamıyoruz 
</HEADLINE>
<TEXT>

     Galatasaray Kulübü Futbol Şubesi Sorumlusu Fatih Gökşen, Gaziantepspor karşısında 5-1'lik skorla alınan farklı galibiyeti yorumlarken, ''Teknik direktörümüz Gheorghe Hagi, son bir haftada futbolculara yaptığı motivasyonun sonucunu aldı'' dedi. 
     Gökşen, A.A muhabirine yaptığı açıklamada, daha önce oynadıkları maçlarda çok gol kaçırdıklarını vurgulayarak, şöyle konuştu 
     ''Fırsatları buluyorduk, ancak atamıyorduk. Her an patlayacak bombaydık. Bu patlama da Gaziantepspor'a denk geldi. Bizim şu anda ikinci olmamızın iki nedeni, Gaziantepspor ve Diyarbakırspor maçlarıydı. Hocamız o maçta yenilmemize çok üzülmüştü. Bir hafta içinde takımı basına kapalı çalıştırdı ve oyuncuların motivasyonunu iyi sağladı. Gaziantepspor'dan rövanşı aldık. Türkiye Kupası'nda Diyarbakırspor'la karşılaşacağız ve bu maçı da kazanmak istiyoruz.'' 
     
     ''ŞAMPİYONLUKLARA ALIŞIĞIZ'' 
     Kamuoyunda şu anda Fenerbahçe'nin birinci ilan edildiğini dile getiren Fatih Gökşen, Galatasaray'ın şampiyonluklara alışkın bir kulüp olduğunu belirtip, ''Alışkanlığımızı yerine getireceğiz'' dedi. 
     Futbol Şube Sorumlusu Gökşen, Teknik Direktör Hagi'nin doğum gününü de kutlarken, bunun ilk olduğunu, ikinci olarak da sezon sonunda şampiyonluğu kutlayacaklarını söyledi. 
     
     ''HAKAN ŞÜKÜR, BİR KİŞİNİN KAPRİSİ YÜZÜNDEN...'' 
     Hakan Şükür'ün dünkü karşılaşmada gol atamamasına rağmen mükemmel bir performans gösterdiğini söyleyen Fatih Gökşen, Türk milletinin, ''bir kişinin kaprisi yüzünden'' bu futbolcudan faydalanamadığını ileri sürdü. 
     Gökşen, Hakan Şükür'ün Gaziantepspor maçında her pozisyonun içinde yer aldığını, boş alanlara kaçtığını ve takım arkadaşlarının gol atmasına neden olduğunu kaydederek, ''Futbolunun en güzel ve tecrübeli olduğu yıllarda Türk milleti bir kişinin kaprisleri yüzünden ondan yararlanamıyor. Bir Ergün ve Ayhan da milli takıma alınabilirlerdi. Kaç haftadır formdalar'' diye konuştu. 
     
     ''TAKIM, YENİLERİ KUCAKLADI'' 
     Yeni transfer Hasan Kabze'nin ilk maçında gol atmasından dolayı memnuniyetini de dile getiren Gökşen, bunun takımın yeni transferleri kucaklamasının göstergesi olduğunu anlattı. 
     Yönetici Gökşen, Hasan'ın birçok taliplisi olduğunu, ancak kendisinin Galatasaray'ı istediğini dile getirerek, ''Kolay değil, İkinci Lig'den geldi ve ilk maçı. Takımdaki oyuncular yeni futbolcumuza birlikte oldukları kısa sürede o kadar iyi ağabeylik yapmışlar ki, Hakan Kabze de motivasyonunu gösterip gol atabildi. Burada takımındaki oyuncularımı kutluyorum, yeni gelenlere yabancılıkların göstermeyip, kucaklıyorlar'' diyerek sözlerini tamamladı. 
     
</TEXT>
</DOC>
