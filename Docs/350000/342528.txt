<DOC>
<DOCNO> 342528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonsiy03.html </URL>
<DATE> 2005/05/14/ </DATE>
<TIME> 03.50 </TIME>
<AUTHOR>  </AUTHOR>
<HEADLINE>
Eski bürokrattan Ersümer'e şok suçlama 
</HEADLINE>
<TEXT>

     
     cnnturk.com.tr 
     
Eski enerji bakanları Cumhur Ersümer ve Zeki Çakan'ın yargılandığı Yüce Divan duruşmasında, tanıklık yapan dönemin Proje Değerlendirme Komisyonu Üyesi Gediz Lekesiz, Ersümer ile dönemin müsteşar ve yardımcısının ihaleler için baskı yaptığını iddia etti. 
     Eski enerji bakanları Cumhur Ersümer ve Zeki Çakan'ın yargılandığı Yüce Divan'da sürpriz bir tanık ifade verdi. Dönemin Proje Değerlendirme Komisyonu Üyesi Gediz Lekesiz, Ersümer ile dönemin müsteşar ve yardımcısının ihaleler için baskı yaptığını iddia etti. 
     Lekesiz, İskenderun İthal Kömür Santral ihalesinin birinci sırada yer alan firma yerine ikinci sıradaki bir firmaya verildiğini anlattı. 
     Komisyona Müsteşar Yiğitgüden ve yardımcısı Haldun Atıf Danışman'ın faks göndererek baskı yaptığını öne süren Lekesiz, bakanlığın uygun gördüğü projelere ilgili kurumların hayır dediğini belirtti. 
     
     Ağır suçlama 
     Lekesiz şunları söyledi "Bakan Ersümer'in yetkisini aşan uygulamaları vardı, yasaya aykırı biçimde sözleşmelere imza attı. Bugün bu millet bunun acısını çekiyor. Şu an yürürlükte bulunan sözleşmeler geçerli değil. Bu millet bunu hak etmiyor..." Bu ifadeye Ersümer'in avukatları itiraz etti. Lekesiz'in Beyaz Enerji davasında bilirkişi olarak görev yaptığını belirten avukatlar, Lekesiz'in bu görevin ardından Jandarma bünyesinde işe başlayıp başlamadığını sordu. Ancak soruya yanıt verilmedi. 
     
</TEXT>
</DOC>
