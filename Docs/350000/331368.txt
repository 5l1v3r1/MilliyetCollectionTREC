<DOC>
<DOCNO> 331368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun15.html </URL>
<DATE> 2005/04/08/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Prens Charles ve Camilla, evlilik dışı ilişkileri için af dileyecek 
</HEADLINE>
<TEXT>

     İngiltere Veliaht Prensi Charles ile uzun yıllar evlilik dışı ilişki yaşadıktan sonra nikah masasına oturacağı nişanlısı Camilla Parker Bowles'un, ''nikahsız beraberlikleri'' için milyonların önünde ''günah çıkartacakları'' açıklandı. 
     Televizyonlardan canlı yayınlanacak düğün ayini sırasında, nikahsız beraberlikleri yüzünden Tanrı'dan af dileyecekleri belirtilen çifti, bu sırada bütün dünyada 500 milyona yakın insanın izleyeceği tahmin ediliyor. 
     Anglikan kilisesi lideri Canterbury Başpiskoposu önünde diz çökecek Charles ve Camilla'nın, ''Defalarca tekrarladığımız günahları kabul ediyoruz. İşlediğimiz bu günahlar için kalpten pişman olduğumuzu belirtiyor ve yaptığımız bu hatalar için af diliyoruz. Bu günahlarımızı üzülerek hatırlıyoruz, bunların yarattığı yüklerin taşınamaz olduğunu kabul ediyoruz. Bağışlayıcı tanrım, bunlar için bizi affet. Geçmişteki bütün günahlarımızı bağışla'' diyecekleri belirtiliyor. 
     Windsor Kalesi'ndeki St. George's kilisesinde yapılacak ayinde, ünlü 750 konuğun önünde günah çıkartacak Charles-Camilla çiftinin, İngiltere tarihi boyunca bir ilki gerçekleştireceklerine dikkat çekiliyor. 
     Kendi çocuklarının, Kraliçe'nin ve Camilla'nın eski kocası Andrew Parker Bowles'ın önünde günahları için af dileyecek çiftin ilişkisi 1970'li yıllara dayanıyor ve bu ilişki, Prenses Diana ile Prens Charles'ın evliliğinin bitişinin en önemli sebepleri arasında gösteriliyordu. 
     Prens Charles'ın resmi konutu Clerance House, kamuoyu önünde günahları için af dileme tercihinin tümüyle çifte ait olduğunu ve son kararın da Başpiskopos ile görüşüldükten sonra verildiğini açıkladı. 
     
</TEXT>
</DOC>
