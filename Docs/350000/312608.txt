<DOC>
<DOCNO> 312608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/yazar/altan.html </URL>
<DATE> 2005/02/05/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Baltayla keman çalma tiryakiliği... 
</HEADLINE>
<TEXT>


BALTAYLA keman çalma tiryakiliğine en güzel örneklerden biri ülkenin huzurunu koruma gerekçesiyle, düşünce özgürlüğünün üstüne şal örterek kitapları toplatılmış, tiyatro oyunları yasaklanmış yazar ve ozanları içeri tıkmaksa bir başkası da, Hıristiyanlarla Budistler arasındaki mastürbasyon oranının araştırılmasını, İslami geleneklere aykırı bulmaktır. 

Şu sıralarda sürmekte olan, çeşit çeşit maskeli giyimlerle renklendirilmiş Venedik Festivali'ne, Bin Ladin de katılmış olsa böyle bir sürpriz, baltayla çalınan kemanlar orkestrasının tenorlarında, şaşkınlıktan bir dudak basuru yaratırdı. 
Nasıl ki dünkü Hürriyet'te Ertuğrul Özkök'ün, depreme karşı sağlamlaştırılması gereken 84 yatılı okuldan 49'unun, neden hemen yıkılacak bir çürüklükten kurtarılamadığını açıklayan yazısı da bendenize şaşkınlıktan, kül tablasında yanmakta olan sigarayı unutturup, bir sigara daha yaktırdı. 

Özkök, şiddetli bir depremde hemen yıkılacağı öngörülen yatılı okullar üstüne yazdığı bir yazı nedeniyle, kendisini arayan Milli Eğitim Bakanı Hüseyin Çelik'in, içtenlikle verdiği bilgileri özetliyordu. 
Bakanlık, çürüklüğü saptanmış 84 yatılı okuldan, 49'u için eli kolu bağlı kalıyor, harekete geçemiyormuş. 
"Çünkü bu 49 binanın yapılmasının üzerinden henüz 10 yıl geçmemiş. 
İhale Kanunu'na göre de, bir kamu binasının yapımının üzerinden 10 yıl geçmeden onun üzerinde değişiklik yapmak için ihale açılamıyormuş." 
İşte size baltayla çalınan kemanlar orkestrası için, yeni bir davul daha... 

Bu arada, yeryüzündeki eroin trafiği haritasında, Türkiye'nin ne kadar önemli bir yer tuttuğu da açıklandı. 
Asya'dan, özellikle de Afganistan'dan Avrupa'yla Amerika'ya akıp giden eroinin büyük bir volümü, Türkiye'den geçiyormuş. Ayrıca Türkiye'de, haşhaş kökenli baz morfini, eroine çeviren bir yığın da gizli laboratuvar varmış... 

Bir yanda, "vatanı ve milletiyle devletin bölünmez bütünlüğü"... 
Bir yanda da, resmi açıklamalara göre, nüfusun en yoksul yüzde 20'lik diliminin, milli gelirden yüzde 6 en zengin yüzde 20'sinin yüzde 48.3 pay alması... 
Eroin trafiğindeki yerimiz de buna katıldığında... 
Ve bir de siyasal demeçlere bakıldığında baltayla çalınan kemanlar orkestrasındaki yerimiz neresi acaba 
Baş sıralarda mıyız, yoksa orta sıralarda mı 

Baltayla çalınan kemanlar orkestrasının, dinleyicilerden uzak tutulan gözde bir notası yeryüzündeki 200 devlet iktidarının emrindeki kırmızı tören halılarının toplam uzunluğu ile, vatanlarını sevme karşılığında edindikleri özel yatları... 

Şimdi gelecek 20 yıl içinde, Ortadoğu'daki siyasal etiketli İslam örgütleri, biraz da şatafatlı bir iktidara sahip olup, vatanlarını kurtarmak için öldürecekler birbirlerini... 
Şu sıralarda Venedik Festivali'nde, gelecek 20-25 yıl içinde kaç yüz bin Müslümanın dış kaynaklı silah, kurşun ve patlayıcılarla da olsa yine Müslüman eliyle öldürüleceği hesaplanmıyor. 
Oysa baltayla çalınan kemanlar orkestrası repertuvarının ön sırasında bu kanlı senfoni... 

Baltayla keman çalma tiryakiliği kapsamında, her gün yepyeni bir virtüöz çıkmakta ortaya... 
İşte dünkü Yeni Şafak'ın manşeti 
"ABD'li generalden korkunç sözler - İnsan öldürmek çok eğlenceli" 
Şimdi habere şöyle bir göz atalım 
"ABD'nin San Diego kentinde Irak işgali konulu bir panele katılan ve savaşmaktan büyük keyif aldığını belirten General James Mattis, canice sözler sarf etti. Irak'taki çatışmaları 'Savaşmak çok eğlenceli bir şey' diyerek anlatan general, Afganistan'da insanları 'zımbalamanın' çok zevkli olduğunu söyledi." 
200 kişinin izlediği konuşma sırasında asker kökenli bazı dinleyiciler, yapılan açıklamalara gülerken, NBC televizyonunun görüştüğü emekli asker Edward H. Martin, generalin sözlerini "küstahlık" olarak yorumlamış. 

Evet, dikkatli bakıldığında, baltayla keman çalma tiryakiliği, her gün yeni bir virtüöz çıkarmada... 
Bizde de, "asmayalım da besleyelim mi" şaklatmacasıyla, sahne alanların sayısı az mıdır 
"Birkaç çürük elma için devleti yıpratmayalım" teranesi de, baltayla çalınan kemanlar orkestrasının bir melodisidir kar yağdığında 5 bin köy yolunun kapanmasını, "kışın Kaliforniya'da da yollar kapanıyor" gerekçesiyle, olağan gösterme demeçleri de... 

Baltayla çalınan kemanlar... 
Şiddetli bir depremde yıkılacağı saptandığı halde, mevzuat gereği sağlamlaştırılamayan 49 yatılı okul... 
İnsan zımbalamanın ne kadar zevkli olduğunu anlatan bir ABD generali... 
Türkiye'nin eroin trafiğindeki seçkin yeri... 

Anneler, çocuklarını uyuz ve kanlı bir saçma sapanlığa mı özendirecekler yoksa insanlığın ortak bahçelerine yepyeni taze çiçekler eklemeye mi 
Henüz daha gündeme pek gelmeyen konular, bizde bu tür vizyonlar... 
Olsun baltayla keman çalmaya kalkanların da basurları, dudaklarından çıkmaya başladı, yetmez mi 



</TEXT>
</DOC>
