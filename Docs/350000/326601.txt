<DOC>
<DOCNO> 326601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sondun35.html </URL>
<DATE> 2005/03/24/ </DATE>
<TIME> 18.49 </TIME>
<AUTHOR>  </AUTHOR>
<HEADLINE>
Ermenistan'da gümrük komitesi yanında patlama... 
</HEADLINE>
<TEXT>

     Ermenistan Devlet Gümrük Komitesi binası yakınında bu sabah bir patlama oldu. 
     Mediamax ajansının haberine göre, patlama sırasında aracıyla binaya gelen Gümrük Komitesi Başkanı Armen Avetisyan zarar görmezken, aracı hasar gördü. 
     Patlamadan sonra Ermenistan Cumhurbaşkanı Robert Koçaryan, bakanlar ve güvenlik organlarının üst düzey yetkilileriyle bir toplantı yaparak, ''Bu olayı yapanların boş ümitlere kapılmamasını'' söyledi. 
     Cumhurbaşkanlığı'ndan yapılan açıklamaya göre, Koçaryan, olayla ilgili soruşturma açılması ve sorumluların bulunması talimatını verdi. 
     Başbakan Andranik Margaryan da bugün hükümet üyeleriyle yapılan toplantıda, saldırılara rağmen kayıt dışı ekonomiyle mücadele edeceklerini, bu tür saldırıların vergi ve gümrük çalışanlarına engel olamayacağını dile getirdi. 
     
</TEXT>
</DOC>
