<DOC>
<DOCNO> 347297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/dunya/dun01.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'yi etkilemez' 
</HEADLINE>
<TEXT>


Avrupa Birliği Komisyonu, Avrupa Birliği Anayasası'nın Fransızlar tarafından reddedilmesinin Türkiye ile tam üyelik müzakerelerinin açılmasını etkilemeyeceğini net ifadelerle açıkladı 

Güven Özalp - Brüksel 


Fransa'da düzenlenen Avrupa Anayasası referandumundan "hayır" yanıtının çıkması, özellikle Hıristiyan Demokrat eğilimli partiler arasında "Türkiye'yle müzakere kararı gözden geçirilmeli" şeklindeki açıklamaların yoğunlaşmasına neden oluyor. Buna karşın Avrupa Birliği AB Komisyonu'nun bu konuda verdiği mesaj gayet net "Referandumun sonucu Türkiye'yi etkilemez." 
Komisyon'un günlük olağan basın toplantısında referandumun sonucunun Türkiye'ye olası etkisine ilişkin bir açıklama yapan sözcü Françoise Le Bail, "Belirtilmesi büyük önem taşıyan bir nokta var. O da anayasanın onay süreciyle genişleme sürecinin birbirinden farklı süreçler olduğudur" dedi. Le Bail, "İki konu birbirinden tamamen bağımsızdır" diye konuştu. 
AB Konseyi'nin genişleme süreci konusunda aldığı kararların belli olduğunun altını çizen Le Bail, "Bu sürecin devamı için gerekli şartlar belirlenmiş durumda. Türkiye konusundaki siyasi karar en üst düzeyde alındı ve süreç bu karar doğrultusunda devam edecek" şeklinde konuştu. 
Komisyon yetkilileri, son günlerde özellikle Almanya'da yapılan ve Türkiye'yle müzakerelere başlanacak olmasını sorgulayan açıklamaları, "iç politika unsuru" olarak değerlendiriyorlar. Bir AB yetkilisi, "Fransız referandumu sırasında da Türkiye malzeme yapıldı ancak verilen oylara baktığımızda Türkiye'nin alt sıralarda kaldığını görüyoruz. Türkiye konusunun iç politika malzemesi yapılmasını sağlıklı bulmuyoruz. Ortada 25 AB liderinin aldığı bir karar var. Türkiye, üzerine düşen şartları yerine getirirse müzakerelerin 3 Ekim'de başlamasının önünde engel yok" değerlendirmesini yaptı. 
Fransa'daki referandumun sonuçlarının derinlemesine analizinin yapılacağı, 16 -17 Haziran'daki zirveden Türkiye'nin müzakere sürecine yönelik herhangi "yeni" bir yaklaşımın çıkması olasılığı yok. 


</TEXT>
</DOC>
