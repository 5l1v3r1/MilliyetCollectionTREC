<DOC>
<DOCNO> 306345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/spor/spo07.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazıdıkça, çıkıyor 
</HEADLINE>
<TEXT>


Kadın haltercilere tacizde bulunduğu iddiasıyla yargılanan Mehmet Üstündağ hakkında mahkemeye çarpıcı raporlar sunuldu. Bu raporlarda Üstündağ hakkında yüz kızartıcı suçlamalar yer aldı 

TÜRKER KARAPINAR Ankara 


GSGM hazırladı 
HALTER Milli Takımı eski antrenörlerinden Mehmet Üstündağ hakkında açılan taciz davası için Gençlik ve Spor Genel Müdürlüğü müfettişleri tarafından hazırlanarak mahkemeye sunulan rapordan, doping ve taciz skandalları çıktı. Milli halterciler Şule Şahbaz, Sibel Şimşek ve Aylin Daşdelen'in şikayeti üzerine 27 Eylül 2004'te yazılan rapor, 20 yıla kadar hapsi istenen Üstündağ'ın mahkeme dosyasına eklendi. Raporda halterci İncinur Şahin'in, Antalya'daki kampta doping kontrolü için otel personelinden temiz idrar istediğini ileri sürdü. 

"Kızlık önemli değil" 
ŞAHİN, örneği yanlışlıkla erkek görevliden alan Fatma Karadayı'nın, Üstündağ'dan tokat yediğini belirtti. Kadın halterci, Mehmet Üstündağ'ın odasına çağırınca gitmediği için kendisine aylarca oda hapsi cezası verdiğini de iddia etti. Ayrıca Üstündağ'ın kendisine söylediği "Bana evet demediğiniz müddetçe sizin için iyi olmaz. Kızlık pek önemli değil, ben sürtünerek bile sana zarar vermeden tatmin olurum" sözleri raporda yer aldı. Eski Halter Milli Takımı antrenörlerinden Harun Akkaya ise ifadesinde, 1999'daki Isparta kampına değindi. 

Isparta rezaleti 
AKKAYA, sporcu Döndü Ay'ı üç kez Üstündağ ile uygunsuz yakaladığını belirtti "Ay'ı, bacakları açık, sehpanın üzerine koymuş ve bacak arası görünür şekilde gördüm. Üstündağ'a, Ay'ın kıyafetine dikkat etmesi gerektiğini söyledim" dedi. Eski antrenör, 4 gün sonra diğer antrenör Mustafa Doğan'ın kendisine, "Nurcan Taylan, Isparta'daki kampta, gece saat 01.00'de Üstündağ'ın odasına girip sabaha kadar odada kaldı" dediğini kaydetti. Bu nedenle rapora, büyük Isparta Oteli'nin iki güvenlik görevlisi ve müdürünün bu olayı doğrulayan ifadeleri de eklendi. 

Öğrenci şikayetleri 
GSGM müfettişlerinin raporunda, Mehmet Üstündağ'ın 1998 - 2003 arasında çalıştığı Mamak Ortaokulu'nda, yaşları 13 - 18 arasında değişen kadın sporcuları taciz ettiğine yönelik şikayetler yer aldı. Bunun üzerine ifadesi alınan öğrencilerden G.N, S.D ve S.D, Üstündağ'ın kendilerini, "Nurcan ablanız Avrupa Şampiyonu oldu" diyerek öptüğünü ve odasına çağırdığını, ancak korkudan gidemediklerini anlattılar. Sporcu Figen Kaya da, Üstündağ'ın odasında sporcu Hatice Demiröz'ü sütyeni ile, Nurcan Taylan'ı ise fermuarı açık gördüğünü belirtti. 


</TEXT>
</DOC>
