<DOC>
<DOCNO> 326056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonyas19.html </URL>
<DATE> 2005/03/22/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Cep telefonuna roman 'indirme' modası... 
</HEADLINE>
<TEXT>

     Japonya'da cep telefonuna roman ''indirerek'' okuma merakı bütün ülkeyi sardı. 
     Telefonu sadece iletişim ve eğlenme aracı olmaktan çıkaran bu yeni teknoloji kadın-erkek tüm Japonlar tarafından ilgiyle karşılanırken, çok sayıda web sitesi aralarında klasikler ve en çok satılanların da bulunduğu yüzlerce romanı cep telefonuna kaydetme olanağı sunuyor. 
     Metro duraklarında, trenlerde, toplu taşıma araçlarında onbinlerce Japon ellerindeki minik ekrandan günün moda kitaplarını nefes almadan okurken, cep telefonlarının sıvı kristal ekranlarının kalitesinin giderek artması, bir parmak darbesiyle sayfa değişmesi veya kalınan sayfada işaret konması gibi özellikler bu yeni teknolojiyi daha eğlenceli kılıyor. 
     Java uygulamalı cep telefonlarına indirilebilen bu yeni teknolojinin Japonya'nın yanı sıra Güney Kore ve Çin'de giderek yayıldığı belirtilirken, Japonya'da cep telefondan roman okuyanların büyük bölümünü genç kadınların oluşturduğu kaydediliyor. 
     Web sitesinde 150 kadar kitap sunan ''Bunko Yomihodai'' şu anda 50 bin üyesinin bulunduğunu açıkladı. Birçok kişinin hiçbir zaman tamamen okumadıkları klasikleri cep telefonundan okumaya başladıkları belirtiliyor. 
     Japonların özellikle kitapçıdan almaya utandıkları cinsel bilgiler içeren sanal kitapları da cep telefonlarına indirerek okumayı tercih ettikleri kaydediliyor. 
     Yoshi takma isimli bir yazarın Tokyo'da genç bir fahişenin dizi hikayelerini anlattığı ve kendi sitesinde ücret karşılığı üyelerin okumasına olanak verdiği ''Deep Love'' adlı roman en çok satılanlar listesinde bulunuyor. 
     
</TEXT>
</DOC>
