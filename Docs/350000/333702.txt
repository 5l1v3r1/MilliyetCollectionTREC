<DOC>
<DOCNO> 333702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonsiy03.html </URL>
<DATE> 2005/04/15/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Baykal, kelepçeli dekor istedi 
</HEADLINE>
<TEXT>

     ANKARA Milliyet 

Abdullah Oğuz'un yönettiği "O Şimdi Mahkum" filminin Ankara galası yapıldı. 
     Filmin Kızılay Büyülü Fener Sineması'ndaki Başkent galasına, Adalet Bakanı Cemil Çiçek, CHP Genel Başkanı Deniz Baykal, ANAP Genel Başkanı Erkan Mumcu, Adalet Bakanlığı Ceza ve Tevkif Evleri Genel Müdürü Kenan İpek de katıldı. 
     Çiçek, sanatçılarla bir süre sohbet ettikten sonra film öncesinde sinemadan ayrılırken, Baykal salona girişinde sanatçılarla tanıştı. "Zayıf bir giriş olmuş, kelepçelerle dekor yapılabilirdi" diye espri yapan Baykal, filmi izledikten sonra gazetecilerin sorularını yanıtladı. Baykal, " Farklı bir hikaye çok güzel anlatılmış, çok sürükleyici. Türk Sineması'nın son dönemdeki başarılı çalışmalarına bir yenisi daha eklenmiş oldu" dedi. Çiçek, çıkışta gazetecilerin sorularını yanıtsız bıraktı. 
     Bayrampaşa Cezaevi'nde çekilen ilk sinema filmi niteliğini taşıyan yapım, bir televizyon dizisi çekmek için kolları sıvayan Levent'in asker arkadaşı Athena grubunun solisti Gökhan'a teklif götürmesini, ancak dizi senaryosunun gerçeğe dönüşmesiyle ikilinin belalı bir koğuşa düşmesini konu alıyor. 
     
</TEXT>
</DOC>
