<DOC>
<DOCNO> 319278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonsiy04.html </URL>
<DATE> 2005/02/28/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Baykal ipi "toptan" çekiyor, 16 il başkanı görevden alınıyor 
</HEADLINE>
<TEXT>

     EZELHAN ÜSTÜNKAYA Ankara 

Eski Gaziantep Büyükşehir Belediye Başkanı Celal Doğan'ın yeni parti çalışmaları Türk solunun yeni gündem maddesini oluştururken, CHP'de "muhalif kadroları tasfiye" çalışmaları kurultay sonrası hız kesmedi. 
     CHP Genel Başkanı Deniz Baykal, kurultay sürecinde geçen hafta CHP'den istifa eden İstanbul Milletvekili Zülfü Livaneli ile Şişli Belediye Başkanı Mustafa Sarıgül'ü destekleyen 16 il başkanının görevden alınması talimatı verdi. CHP Merkez Yönetim Kurulu'nun MYK Baykal'ın talimatı doğrultusunda 16 il yönetimini "tek seferde" görevden alması beklenirken, bu örgütlerin Şırnak, Adıyaman, Bitlis, Bingöl, Rize, Van, Erzurum, Sakarya, Erzincan, Afyon, Osmaniye, Aksaray, Niğde, Kütahya, Balıkesir ve Uşak olduğu kaydedildi. 
     MYK kısa süre önce, Livaneli'yi destekleyen Alaattin Yüksel'i de İzmir İl Başkanlığı görevinden almıştı. 
     
     "Toplu istifa" kartı 
     Muhalif il örgütleriyse, görevden alınmayı beklemeden istifa seçeneğini değerlendiriyor. Görevden almaların yanı sıra, tedbirli olarak il disiplin kurullarına sevk edilmeleri durumunda, bazı il yöneticilerinin olası bir kurultayda oy kullanamayacakları dile getiriliyor. 
     İstifa edilmemesi gerektiğini savunan kadrolarsa, görevden alma ya da disipline sevk kararlarını yargıya götürerek parti içinde mücadeleden yana görüş bildiriyor. 
     
</TEXT>
</DOC>
