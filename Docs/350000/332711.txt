<DOC>
<DOCNO> 332711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur57.html </URL>
<DATE> 2005/04/12/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Beyoğlu Adliyesi'nde arbede .. 7 kişi serbest bırakıldı 
</HEADLINE>
<TEXT>

     Beyoğlu Adliyesi'ndeki arbedeye ilişkin gözaltına alınan 7 kişi, savcılıkça serbest bırakıldı. 
     Hacıhüsrev olarak bilinen İstiklal Mahallesi'nde yaklaşık 6 ay önce 1 kişinin ölümü, 2 kişinin de yaralanmasıyla sonuçlanan olaya ilişkin 4 sanığın yargılandığı Beyoğlu 1. Ağır Ceza Mahkemesi'ndeki duruşmanın ardından çıkan ve mahkeme salonunun kapısı ile X-Ray cihazı ve adliyenin bazı camlarının kırılmasına neden olan arbedeye ilişkin 7 kişi gözaltına alındı. 
     Beyoğlu Nöbetçi Cumhuriyet Savcısı tarafından ifadeleri alınan bu kişiler, daha sonra serbest bırakıldı. 
     Adliyenin bahçesinde bekletilen davanın tarafları ise polis kontrolünde dağıldı. 
     Bu arada, duruşmada sorguları yapılan tutuklu sanıklardan Polat Kol, olay yerine geldiğinde ağabeyi Ferhat Kol'un bazı kişilerce dövüldüğünü görünce uzaklaştırmak için havaya ateş ettiğini, insanların üzerine hücum etmesi üzerine yere düştüğünü ve silahın tekrar patladığını anlattı. 
     Sanık Ferhat Kol da, olay tarihinde sanıklardan Erkan Uzundoğanlar'dan satın almayı düşündüğü giysilere baktığını, bu sırada bir kişinin ''Neden hırsızlık yapıyorsunuz '' diye sorduğunu, durumu anlatmaya çalışırken bir grup insanın saldırısına uğradıklarını öne sürdü. 
     Murat Kol ise olaya karışmadığını ve evde oturduğu sırada gözaltına alındığını iddia etti. 
     Erkan Uzundoğanlar da, kendilerini döven kişilerin evine kadar girdiğini ve bıçakla tehdit ettiklerini anlattı. 
     Sanıkların tutukluluk hallerinin devamını kararlaştıran mahkeme heyeti, dosyadaki eksikliklerin giderilmesi amacıyla duruşmayı erteledi. 
     İstiklal Mahallesi'nde 31 Ekim 2004 tarihinde meydana gelen ve Hikmet Bakça'nın ölümü, Metin Çoban ve Şahin Özdemir'in silahla yaralanmalarına ilişkin Beyoğlu Cumhuriyet Başsavcılığı'nca hazırlanan iddianamede, sanıklardan Polat Kol'un ''kasten adam öldürmek'' ve ''ruhsatsız silah taşımak'' suçlarından 25 ile 33 yıl arasında ağır hapis, diğer 3 sanığın da ''kavgayla biten kavgaya karışmak'' suçundan 2 ile 5'er yıl arasında hapis cezasına çarptırılmaları isteniyor. 
     
</TEXT>
</DOC>
