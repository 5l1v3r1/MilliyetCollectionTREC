<DOC>
<DOCNO> 325820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun16.html </URL>
<DATE> 2005/03/22/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Fransa basını Chirac, anayasa için kişisel insiyatifini koyacak 
</HEADLINE>
<TEXT>

     Fransız gazeteleri, Cumhurbaşkanı Jacques Chirac'ın, AB Anayasası için düzenlenecek referandumda ''hayır'' verecek seçmenlerin oranının giderek artması üzerine, ''kişisel inisiyatifini koymak için hazırlandığını'' yazdı. 
     Le Figaro gazetesi, ''Chirac müdahale etmeye karar verdi'' başlığıyla verdiği haberde, ''AB Anayasası'nı destekleyen sağ ve sol partilerin, cumhurbaşkanının ''evet'' oylarını artırmak için devreye girmesini istediklerini'' duyurdu. 
     Liberation gazetesi de birinci sayfadan manşetten verdiği haberde, AB Anayasası'nın referandumda onaylanması için ''Chirac'ın bir süre daha bekleyip, zamanı geldiğinde müdahale edeceği'' yorumunu yaptı. 
     AB Anayasası'na destek verenlerin Chirac'a yaptıkları çağrıya geniş yer veren Le Monde, ''hayır'' oylarının daha fazla olduğunu gösteren kamuoyu yoklamalarının, Fransa'daki AB yanlılarını giderek endişelendirdiğini belirtti. 
     Fransa'da son iki haftada yapılan kamuoyu yoklamaları, 29 Mayıs Pazar günü düzenlenecek referandumda ''hayır'' oyu vereceklerin oranının yüzde 52 civarında olduğunu gösteriyor. 
     AB Anayasası'na destek verenlerin oranı yaz aylarında yüzde 62 civarındaydı. 
     Fransa'da giderek artan işsizlik, hükümetin özelleştirme programı ve AB Anayasası'nın çalışanların sosyal haklarına darbe vuracağı yolundaki kaygının, referandumda ''hayır'' diyeceklerin oylarını artırdığı tahmin ediliyor. 
     
</TEXT>
</DOC>
