<DOC>
<DOCNO> 333615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun19.html </URL>
<DATE> 2005/04/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Telegraph Kuzey Kıbrıs'a daha esnek bir liderlik geliyor 
</HEADLINE>
<TEXT>

     KKTC'de 17 Nisan'da yapılacak seçimler, Kıbrıs'ın bağımsızlığından önce adayI yöneten İngiltere'de ilgi uyandırdı. The Telegraph gazetesi, KKTC'ye "daha esnek bir liderliğin geleceği"ni belirtirken 60 yıllık kamu hizmetinden sonra emekli olacak Cumhurbaşkanı Rauf Denktaş'ın dünyanın en uzun sürede görev yapan liderlerinden biri olduğunu belirtti. 
     The Telegraph gazetesi, Rauf Denktaş'ın uzlaşmazlığının, adayı birleştirmek için yapılan bir çok girişimi"ni boşa çıkarttığını belirterek Denktaş'ın 17 Nisan'daki seçimlerde yer almayarak daha "esnek" bir liderliğe yer açacağını yazdı. 
     Onyıllarca diplomatların Denktaş'ı Kıbrıs sorununu çözmeye yönelik önerilerin başarısızlığından sorumlu tuttuklarını kaydeden gazete, son dönemde Denktaş'ın uzlaşmayı reddettiği için keni halkı tarafından eleştirildiğini öne sürdü. Buna karşın, Denktaş'ın pişman olmadığını belirten gazete, Denktaş'ın cumhurbaşkanlığını bıraktıktan sonra politikayı yapmayı sürdüreceğini dile getirdi. 
     The Telegraph, Denktaş'ın halefi olması beklenen Başbakan Mehmet Ali Talat'ın ise, adanın yeniden birleşmesi ve AB'ye katılımını desteklediğini belirterek "Son başarıları, Kıbrıslı Türk kamuoyunun Sayın Denktaş'ın izolasyon politikalarından uzaklaşmasını yansıtıyor" yorumunu yaptı. 
     
     THE GUARDİAN 
     Bu arada, The Guardian gazetesi, İngiltere'nin Kıbrıs ile ilgili tutumunu değerlendirdi. İngiltere'nin, daha fazla esneklik göstermesi için giderek artan bir biçimde Rum Yönetimi'ne baskı yaptığını belirtirken Kıbrıs müzakerelerinin yakında başlamasının beklendiğini yazdı. 
     İngiliz hükümetinin Kuzey Kıbrıs'a yönelik olarak doğrudan ticaret, doğrudan uçuşlar ve mali yardımdan yana olduğunu yazan The Guardian, İngiltere'nin 1 Temmuz'da üstleneceği AB Dönem Başkanlığını, bu konularda ilerleme sağlamak için kullanması beklendiğini kaydetti. 
     Buna karşın, İngiltere Dışişleri Bakanı Jack Straw'un KKTC'yi tanımayacaklarını söylediğine ancak AB Komisyonu'nun Kuzey Kıbrıs için yaptığı önerilerin yerine getirilmesini istediğine dikkat çeken gazete, Straw'un, önerilerin gerçekleşmemesi halinde Kıbrıslı Türk politikacılarının dayanılmaz bir baskısı altında olacağını ifade ettiğini belirtti. 
     The Guardian, Rum Sözcüsünün, Rumların Annan Planını reddetmesinden sonra Rum Yönetiminin cezalandırıldığı, kendilerine "soğuk" davranıldığı sözlerini de aktardı. 
     
</TEXT>
</DOC>
