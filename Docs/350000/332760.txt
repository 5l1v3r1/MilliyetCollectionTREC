<DOC>
<DOCNO> 332760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/dunya/dun01.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den 'casus belli'de U dönüşü 
</HEADLINE>
<TEXT>


Yunan To Vima gazetesine göre, 'casus belli' tartışmasında TBMM Başkanı Arınç'a katılmayan Dışişleri Bakanı Gül, görüş değiştirdi. Gül, gazeteye, 'Savaş nedeni kararının kaldırılmasına itirazımız yok' dedi 

TAKİ BERBERAKİS Atina 


TBMM Başkanı Bülent Arınç'ın, Yunanistan'ın karasularını 12 mile çıkarması üzerine Türkiye'nin bunu savaş nedeni casus belli saymasının geride kalan bir yaklaşım olduğu ve değiştirilebileceği yolundaki mesajını önce "Böyle bir çalışmamız yok" diyerek benimsemeyen Dışişleri Bakanı Abdullah Gül, önceki gün Yunan "To Vima" gazetesine yaptığı açıklamada, farklı bir söylem ortaya koydu ve Arınç'ın yaklaşımına karşı olmadığını söyledi. 
Gül, Yunanistan'a karşı 'casus belli'nin kaldırılması içerikli TBMM Başkanı Bülent Arınç'ın açıklamaları hakkında, "İtirazımız yok, bu konuda Türkiye ile Yunanistan arasında karşılıklı anlayış mevcut" dedi. 
Türk - Yunan ilişkilerinde mevcut karşılıklı anlayış ortamının devamının gerektiğini ifade eden Abdullah Gül açıklamalarında, "casus belli" savaş nedeni kararının çekilmesi, Ege'de ihlal iddialarının karşılıklı olarak denetimi, Heybeliada Ruhban Okulu'nun açılması ve Kıbrıs konularına değindi. 
"Casus belli" kararının, eski duyguları yansıttığını söyleyen Dışişleri Bakanı, "TBMM Başkanı, Türkiye ile Yunanistan arasında işbirliği ve dostluk isteğini dile getirdi. Bu yönde önemli adımlar attık, buna devam edeceğiz. TBMM Başkanı'nın tavrı, Meclis'in ve halkın duygularını ortaya koyuyor" diye konuştu. 

Ruhban Okulu 
Ege'de Türk savaş uçaklarının Yunan hava sahasını ihlal ettikleri yolundaki iddiaları yanıtlayan Gül, "Her iki taraftan da şik yetler var. Askerlerin katılımıyla söz konusu şik yetleri ve gerçekte ne olduğunun araştırılacağı bir yöntem bulmalıyız. Yunanistan Dışişleri Bakanı ile yapacağımız görüşmelerden sonra bir dizi önlem açıklayacağız" şeklinde konuştu. Gül, Heybeliada Ruhban Okulu konusunda da, "Çözüm aramaya devam ediyoruz" dedi. 
Heybeliada Ruhban Okulu'nun 60'lı yıllara kadar faaliyet gösterdiğini hatırlatan Gül, "O zamandan bu yana anayasal düzen değişti. Sadece Heybeliada Ruhban Okulu için bir çözüm üretemeyiz, çünkü diğerleri de Anayasa Mahkemesi'ne başvuracak. Çözüm aramaya devam ediyoruz" dedi. 
Gül, Kıbrıs konusunda da, "Kıbrıs Rum tarafı, Kıbrıs Türk tarafının uzlaşma girişimine katılmadı, bir fırsat kayboldu. Şimdi öncelikli konu Kıbrıs Türk tarafı aleyhindeki kısıtlamaların kaldırılması. BM Genel Sekreteri'nden yeni girişimlerde bulunmasını istedik" diye konuştu. Gül, "Yunanistan, Türkiye ve Kıbrıs, hep birlikte işbirliğine gidip istikrar ve barış ortamı yaratmalı" şeklinde konuştu. 


</TEXT>
</DOC>
