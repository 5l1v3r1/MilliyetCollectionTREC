<DOC>
<DOCNO> 343899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/spor/spo20.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftar tiplemeleri 
</HEADLINE>
<TEXT>


YAKAN TOP Nilay YILMAZ 


Her futbolsever, tutkunu olduğu takımın TV'de yayınlanan maçını -topluluk içinde izlemeyi seviyorsa eğer- farklı biçimlerde takip eder. Çok zorlama bir yorum yapmış da olmayalım ama bu farklı izleme pratiklerinden, taraftarın kişilik yapısına ilişkin de birtakım ipuçları yakalayabileceğimizi düşündük. Şimdilik aklımıza gelen birkaçı 
Temkinli taraftar Takımının maçını izlemek için özellikle bir semt ya da mahalle seçmez, karma bir grupla maçı izler. Ortamı koklar. Maçın heyecanlı anlarındaki bağırış-çağırış oranlarına göre temposunu ayarlar. Kendi takımının taraftarı çoksa, pozisyon tepkilerini ve gol sevinç ya da üzüntülerini daha abartılı yaşar, tersi durumdaysa hafiften siner, maçı içinden yaşar. Risk isteyen işlerde başarılı olmaları beklenmemelidir. 
Sağlamcı taraftar Takımının maçını taraftarının yoğun olduğu yerde izler. Örneğin FB'liyse Kadıköy-Moda, GS'liyse Şişli-Mecidiyeköy, BJK'liyse Beşiktaş semtinde özellikle çarşıda izler. Maça bir tam gününü ayırır. Forma, atkı vb. simgeleri bol bol kullanır. Maç başladığında kanında çoğunlukla bir miktar alkol bulunur. Bunların risk isteyen işlerde başarılı olmaları "kesinlikle" beklenmemelidir. 
Gergin taraftar Maçı nerede izlerse izlesin, her an bir kavga-dövüş çıkacakmış hissiyatı içindedir. Maç esnasında ani çıkışlar yapsa da hemen etrafını süzerek, kendini kontrol altına alır. Özellikle küçük yaşlarda kötü bir dayak yemiş ve bu olayın benliğinde derin izler bırakmış olması ihtimal dahilindedir. Herhangi bir işte çok başarılı olma ihtimalleri yoktur. 
Eleştirel taraftar İğneyi kendine, çuvaldızı başkasına batırma felsefesi hayatlarına yön vermiş gibidir. "Yok abi, bize verdikleri penaltı uydurmaydı" türü rakip takıma sempatik görünecek sözleri yüksek sesle birkaç kez tekrarlarlar. Derinlemesine bakılacak olursa bu şekilde hem aykırı ve özgün görünmeye çalıştıkları, hem de rakip takım taraftarı olan masa arkadaşlarına hesabı yıkmak için yağcılık yaptıkları görülecektir. Şu hayatta başarılı olma ihtimalleri maalesef çok yüksektir. 

Çoğumuz, Latin Amerika'nın kıvrak futbolunu Avrupa'nın sert ve mekanik futboluna tercih ederiz. 
Orhan Koçak 


Haberiniz var mı 

Brezilya, 2001 yazında yerel basın tarafından "dünyanın en aptal futbol takımı" ilan edildi. Nedeniyse, "Copa America"nın çeyrek finalinde, Honduras'a karşı 2-0 mağlup olunmasıydı. Bir Muz Cumhuriyeti karşısında yaşanan hezimet, orada futbol sahası için yeterince yer olup olmadığını dahi tam olarak kestiremeyen Brezilyalıların iliklerine kadar işlemişti. 

Bir o kalmıştı 
Hagi'yi bugün burda her yönüyle incelememiz, her yönüyle tartışmamız lazım. Serhat Ulueren - Telegol, Star 

Yensen de, yenilsen de taraftarın senle 
Hiç moralini bozma, büyüksün Aziz Baba. Şampiyonuz şampiyonuz ağlama Fenerbahçe taraftarı 

5. vites kim 
Şampiyonluğa giden Fenerbahçe'nin el freni Daum'dur. Ziya Şengül - Telegol, Star 

Maçları yorumlamaya gelmiş abi 
Ya bu sinek ne geziyo stüdyoda ya Erman Toroğlu - Maraton, Lig TV 

Nasıl yani 
Sanki Ayhan'ın başına birisi vurmuş ve onu değiştirmiş. Turgay Şeren - Akşam 

Oh, rahatladık 
Sakın korkmayın. Necati kaleciyle karşı karşıyaysa gol olmaz. Kaleciye de çalımı attı, topu soyunma odasına attı. Ümit Aktan - Radyo D 


</TEXT>
</DOC>
