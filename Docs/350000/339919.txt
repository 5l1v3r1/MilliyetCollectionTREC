<DOC>
<DOCNO> 339919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonspo29.html </URL>
<DATE> 2005/05/05/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
İtalya'da manşetler Milan İstanbul'da... 
</HEADLINE>
<TEXT>

     İtalya’nın ünlü ekibi AC Milan, Avrupa Şampiyonlar Ligi’nde finale yükselmenin sevincini yaşıyor. 
     Kırmızı-siyahlı ekibin dün gece Hollanda’da PSV Eindhoven takımı karşısında zorlu bir mücadele sonucunda sahadan 3-1’lik yenilgiyle ayrılmasına karşın finale yükselmesinin ardından İtalyan spor basını bugünkü manşetlerini AC Milan’a ayırdı. 
     La Gazzetta dello Sport, manşetinde AC Milan’ın ligde 10. kez final oynayacağını vurguladı. "Milan, 10’uncuya gidiyorsun " diye manşet atan gazete, spotta ise şu ifadelere yer verdi 
     "Kırmızı-siyahlılar çok zorlanmalarına ve yenilmelerine karşın, 10. kez finale yükseldiler. Maçı 3-1 PSV kazandı ama 91. dakikada 
     Ambrosini’nin golü evsahiplerinde soğuk duş etkisi yarattı. 
     Kırmızı-siyahlılar Kaka’nın asisti sayesinde kurtuldular. Şimdi İstanbul’da Liverpool ile karşılaşacaklar." Corriere dello Sport ise kırmızı-siyahlıların, maçın uzatma bölümünde attıkları gol sayesinde finale yükseldiklerine işaret ederek, "Milan’a yaraşan bir final" diye manşet attı. Başyazıda ise AC Milan’ın başarısı, "Zorlanarak da olsa kazanmayı başarmanın gücü" başlığıyla özetlendi. 
     Stefano Agresti imzalı başyazıda, şu ifadelere yer verildi 
     "Olağanüstü sıkıntılara giren Milan, öngörülemeyen bitimsiz heyecanlar yaşamasının ve yaşatmasının ardından, büyük yüreği sayesinde son dakikada finale yükselmeyi başardı. Manchester zaferinin üzerinden tam 2 yıl geçtikten sonra Ancelotti, Avrupa Şampiyonlar Ligi finaline geri döndü. İstanbul’da Liverpool ile karşılaşacak. 
     Liverpool’un oyuncu listesine bakıldığında, Ancelotti’nin ekibine oranla kesinlikle zayıf bir rakip olduğu apaçık ortada." FC Juventus taraftarlığıyla bilinen, merkezi Torino’da bulunan Tuttosport Gazetesi ise kırmızı-siyahlıların başarısını, "Milan İstanbul’da" başlığıyla duyurdu. Spotta ise dün gece 2-0 yenik durumdaki AC Milan’ın son anda Ambrosini’nin golüyle finale yükseldiğine işaret edildi. 
     
</TEXT>
</DOC>
