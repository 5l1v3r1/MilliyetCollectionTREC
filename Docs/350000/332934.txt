<DOC>
<DOCNO> 332934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko31.html </URL>
<DATE> 2005/04/13/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Kamu Net Borç Stoku'nun GSMH içindeki payı yüzde 63.5'e düştü 
</HEADLINE>
<TEXT>

     2004 sonu itibariyle kamu net borç stoku, yaklaşık 272.2 katrilyon lira olarak gerçekleşti. 
     Hazine Müsteşarlığı, Kamu Net Borç Stoku'na ilişkin verileri yayımladı. 
     Buna göre Kamu net borç stokunun Gayri Safi Milli Hasıla GSMH içindeki payı 2003 yıl sonunda yüzde 70.4 iken, 2004'de 6.9 puan azalarak yüzde 63.5 seviyesine düştü. 
     Toplam kamu borç stoku brüt 2004 yılı sonu itibariyle 332 katrilyon lira olurken, iç borç 233 katrilyon 970 trilyon lira, dış borç ise 98 katrilyon 109 trilyon lira olarak gerçekleşti. 
     Aynı dönemde Merkez Bankası net varlıkları 27 katrilyon 891 trilyon lira, kamu mevduatı 18 katrilyon 676 trilyon lira, işsizlik sigortası fonu net varlıkları ise 13 katrilyon 317 trilyon lira oldu. 
     Öte yandan Kamu net borç stokunun Gayri Safi Milli Hasıla GSMH içindeki payı yüzde 63.5 seviyesine gerilerken, kamu borcunun GSMH içindeki payı toplam borç stokunda brüt yüzde 77.4, iç borçta yüzde 54.5, dış borçta yüzde 22.9 oldu. 
     Aynı şekilde merkez bankası net varlıklarının gsmh içindeki payı yüzde 6.5, kamu mevduatında yüzde 4.4, işsizlik sigortası fonu net varlıklarında da yüzde 3.1 olarak hesaplandı. 
     
     SÜRDÜRÜLEBİLİR BORÇ YAPISI 

     Değerlendirmede, 'sürdürülebilir borç yapısı ve azalan borç yükünün', makro ekonomik istikrarın sağlanmasında temel unsurlar olduğu bildirildi. 
     Düşük veya düşmekte olan borç yükünün, ülke ekonomisinin iç ve dış şoklara karşı direncini arttırdığı, fiyat istikrarını desteklediği, uzun vadede gelecek kuşakların vergi yükünü azalttığı, gerek özel gerekse kamu yatırımlarının önünü açtığı ifade edilen değerlendirmede, şu görüşlere yer verildi 
     ''Kamunun borç seviyesinin analizine ilişkin değerlendirmelerde önem taşıyan hususlardan birincisi, analizlerde brüt borç stoku ve net borç stoku kavramlarından hangisinin kullanılmasının daha doğru olduğudur. Brüt borç stoku büyüklüğü ele alınarak yapılan değerlendirmeler, çoğu zaman bir ülkenin borç yükünü göstermekte yeterli olmayabilmektedir. 
     Bu nedenle bir çok uluslararası kuruluş, kamunun taşıdığı borç yükünün doğru şekilde ölçülebilmesi için, kamu sektörünün mali yükümlülüklerinin yanı sıra finansal varlıklarının da değerlendirilmesine olanak sağlayan Net Borç Stoku istatistiklerini kullanmaktadır. Nitekim, Uluslararası Para Fonu ve Ekonomik İşbirliği ve Kalkınma Teşkilatı gibi uluslararası kuruluşlar yayınlarında net borç hesaplamalarına yer vermektedir.'' 
     
     BORÇ STOKUNUN MUTLAK BÜYÜKLÜĞÜ 

     Borç stokunun mutlak büyüklüğünün azalması, ancak bütçe fazlası vermek veya çok önemli tutarda özelleştirme gibi borçlanma dışı kaynak yaratmak ile mümkün olduğu vurgulanan değerlendirmede, şunlar kaydedildi 
     ''Nitekim disiplinli maliye politikası uygulamakla beraber, bütçe açığının bulunduğu veya bu açığın tamamının borç doğurmayan finansman kalemleri ile karşılanamadığı bütün ekonomilerde, borç stoku nominal olarak artmaya devam etmektedir . 
     Borç stokunun mutlak büyüklüğündeki artışı tek başına ele alarak, makro ekonomik dengelere ilişkin değerlendirmede bulunmak, eksik ve yanıltıcı sonuçlara yol açabilmektedir. Borç stokunun mutlak büyüklüğündeki artış, ancak ekonominin veya finansal sistemin büyüklüğü ve borçlanma koşullarıyla birlikte değerlendirildiğinde bir anlam ifade etmektedir.'' Değerlendirmede, Avrupa Birliğinin de borç yüküne ilişkin Maastricht Kriteri'ni tespit ederken mutlak borç stokunun değil, borç stokunun milli gelire oranını maksimum yüzde 60 esas aldığı hatırlatıldı. 
     
     TÜRKİYE'NİN BORÇ YÜKÜNDEKİ GELİŞMELER 

     Değerlendirmede, Türkiye'nin borç yükündeki gelişmelere ilişkin ise şu ifadelere yer verildi 
     ''Son yıllarda sağlanan istikrar ortamı sonucunda, TL'ye olan güven artmış, borçlanma faizlerinde önemli düşüşler yaşanmış ve elde edilen yüksek faiz dışı fazla sayesinde borçlanma ihtiyacı önemli ölçüde azalmıştır. Böylece iç ve dış borç stokunun artış hızı yavaşlamıştır. Son üç yılda Türkiye ekonomisinin gösterdiği yüksek büyüme performansının etkisiyle bu dönemde borç stokundaki artış nominal milli gelir artışının altında kalmıştır. Söz konusu dönemde hem brüt hem de net borç tanımlarıyla 'borç yükü' önemli oranda azalmıştır. 
     Borç yükündeki azalışı, konsolide bütçe brüt borç stoku GSMH, kamu net borç stoku GSMH ve Türkiye'nin toplam dış borç stoku GSMH verilerinin gelişiminden izlemek mümkündür. 
     
     AVRO BÖLGESİ ORTALAMASI 

     Değerlendirmede, 2001 yıl sonunda yüzde 100.8 seviyesinde olan konsolide bütçe brüt borç stokunun GSMH'ye oranının, 2004 yılı sonunda yüzde 73.8 seviyesine düştüğü hatırlatıldı. 
     Diğer ülkelerle kıyaslandığında ise Avrupa Birliğine tam üyelik sürecinde olan Türkiye'nin yüzde 63.5'lik kamu net borç stoku oranının, Japonya ve İtalya gibi gelişmiş ülke ekonomilerinin altında kaldığı ve Avro Bölgesi ortalamasının yalnızca 3 puan üzerinde olduğuna dikkat çekildi. 
     
     DIŞ BORÇ STOKUNUN GSMH'YE ORANI 

     Aynı şekilde 2001 yılında yaklaşık yüzde 79 olan Türkiye dış borç stokunun GSMH'ye oranının 25 puan düşerek, 2004 yıl sonu itibariyle yüzde 54 seviyesine gerilediği ifade edilirken, söz konusu dönemde kamu sektörü borç stoku oranının 18 puan düştüğü, özel sektör borç stoku oranının da yaklaşık 7 puan düştüğüne işaret edildi. Değerlendirmeye göre Borç servisi yükünün en önemli göstergelerinden biri olan faiz harcamalarının GSMH'ye oranı ise gerek nominal gerekse reel faizlerdeki düşüşün bir sonucu olarak, 2001-2004 döneminde 10 puan düşerek yüzde 13 seviyesine gerilerken, 2005 yılı bütçesinde faiz harcamaları GSMH oranının yüzde 11,7'ye düşürülmesi öngörüldüğü hatırlatıldı. 
     Benzer şekilde, bir diğer borç servisi göstergesi olan faiz harcamalarının vergi gelirlerine oranı da, 2001-2004 döneminde 47 puan düşüş göstererek, 2004 yıl sonu itibariyle yüzde 56 seviyesinde gerçekleşti. 
     2001 yılında vergi gelirlerinin tamamı faiz harcamalarını karşılamada yetersiz kalırken, 2004 yılında vergi gelirlerinin yaklaşık yüzde 56'sı bu amaçla kullanıldı ve 2005 yılında söz konusu oranın yüzde 47,5 seviyesine düşürülmesi hedefleniyor. 
     
     RİSKLERE DUYARLILIĞIN AZALTILMASI 

     Borç yükü ile borç servis yükündeki olumlu gelişmelerin yanı sıra etkin risk yönetimi kapsamında uygulanan borçlanma stratejilerinin de katkısıyla, borç stokunun iç ve dış faiz oranları ile döviz kurlarındaki değişmelere karşı duyarlılığının önemli ölçüde azaltıldığı kaydedilirken, uygulanan politikaların bir sonucu olarak, 2002 yılında yüzde 42 olan TL cinsi enstrümanların toplam borç stoku içindeki payının, 2004 yıl sonu itibariyle yüzde 58'e çıktığı hatırlatıldı. 
     Toplam borç stoku içinde 2002 yılında yüzde 55 olan değişken faizli borçların payı ise 2004 yılı sonunda yüzde 46 seviyesine geriledi. 
     
     VADE UZADI 

     Ekonomide sağlanan güven ortamı ve geleceğe yönelik belirsizliklerin giderilmesi sonucunda borçlanma vadeleri uzatılırken, Hazine'nin rezerv pozisyonu güçlendirildi ve böylece borç çevirme ve likidite riskleri azaltıldı. Değerlendirme şunları kaydedildi 
     
     MALİ DİSİPLİNİN ÖNEMİ 

     ''Sonuç olarak, mali disiplin ve tutarlı makro ekonomik politikaların kararlılıkla uygulanması ile birlikte, borç yükü önemli ölçüde düşmüş, borç servisi yükü hafiflemiştir. Borç stokunun risk yapısını dikkate alarak oluşturulan borçlanma stratejileri ile Hazine borç stoku, iç ve dış dalgalanmalara karşı daha dayanıklı bir yapıya kavuşmuştur. 
     Makro ekonomik istikrarın kalıcı kılınması ve tam üyelik sürecinde Avrupa Birliği'nin temel ekonomik parametrelerine yakınsama hedefinin bir gereği olarak, bundan sonraki uygulamalarda da mali disipline verilen önem devam edecektir.'' 
     
</TEXT>
</DOC>
