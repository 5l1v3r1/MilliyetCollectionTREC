<DOC>
<DOCNO> 308052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sonsiy03.html </URL>
<DATE> 2005/01/20/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Erbakan ev hapsine, partisi kongreye 
</HEADLINE>
<TEXT>

     Adli Tıp raporuyla hapis cezası 3 ay süreyle ertelenen ve yeni düzenlemeyle ev hapsine dönüşmesini bekleyen Necmettin Erbakan'ın siyaset yasağının kalkmayacağının kesinleşmesi, Saadet Partisi'nin yeni "emanetçiyi" seçmek için kongre kararı almasına neden oldu. 
     Saadet Partisi, RP'nin kayıp trilyonları davasından 2.5 yıl ağır hapis ve siyaset yasağı cezası almasından bu yana sürdürdüğü "Erbakan'ı kurtarma" çabalarından sonuç alamayacağını kabullendi. Adli Tıp raporuyla cezası 3 ay süreyle ertelenen ve İnfaz yasasındaki düzenlemeden yararlanmak amacıyla cezasının ev hapsine dönüştürülmesini bekleyen Erbakan'ın siyaset yasağının kaldırılmayacağı görüşü partide kesinlik kazandı. Böylece Erbakan'ın bir daha partinin başına dönemeyeceği, artık sadece "doğal ve manevi lider" olabileceğinin benimsenmesiyle yeni kararlar alındı. 
     Partide Erbakan'ın yasağının kaldırılarak dönüşünün sağlanması için 1 yıldan fazladır bekletilen olağan kongrenin artık daha fazla gecikmesinin bir anlamı kalmadığı görüşünde birleşildi. Bu doğrultuda Erbakan'ın cezasının "ev hapsine" dönüştrüldüğü döneme de denk gelecek şekilde Nisan ayında partinin yeni genel başkanı seçmek için kongreye gitmesi kararlaştırıldı. Kongre kararının bayram sonrası resmi hale dönüştürülerek açıklanması bekleniyor. 
     Ancak, partide "emanetçi" diye tanımlanan genel başkanlık konusunda halen genel başkanvekilliğini yürüten Recai Kutan'ın bu kez isteksiz olması yeni isim arayışını gündeme getirdi. Kutan, kapatılan FP ve Saadet'in kuruluşunda Erbakan'ın isteğiyle kabul ettiği görevi "Artık siyaset dışındaki hobilerimle de ilgilenmek istiyorum. Daha genç bir arkadaş bu görevi yürütmeli" diyerek bu kez kabul etmek istemediğini ifade etti. 
     Bunun üzerine partide yeni isim arayışları başladı. 
     Eski RP yöneticileri ve eski milletvekillerinin de aralarında olduğu yaklaşık 30 partilinin ismi genel başkanlık için konuşulmaya başlandı. Erbakan'ın son ana kadar Recai Kutan'da ısrar edeceği, ancak Kutan'ı ikna edememesi durumunda yeni bir isme görev vermesi bekleniyor. 
     
</TEXT>
</DOC>
