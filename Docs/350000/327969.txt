<DOC>
<DOCNO> 327969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/guncel/gun01.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenilerle gelecek 'umut'lu 
</HEADLINE>
<TEXT>


Türkiye ve Ermenistan arasında iletişim için gerekli psikolojik zemin mevcut. İki taraf da "Öncelikle diplomatik ilişki gerekli" diyor 

Belma Akçura 

Türkiye ve Ermenistan Vatandaşlarının Karşılıklı Algılama ve Diyalog Projesi'nin sonucuna göre, iki ülke vatandaşının birbirini karşılıklı algılamaları "olumsuz" olsa da, araştırmanın bazı bulguları "olumlu" bir geleceği işaret ediyor. 
Türkiye Ekonomik ve Sosyal Etüdler Vakfı TESEV ile Sociological and Marketing Research Center'ın HASA ortaklaşa yürüttüğü projeye göre her iki ülkede de diğeriyle iletişim kurmak için gerekli psikolojik zemin mevcut. 
İki ülke vatandaşları bunun için öncelikle diplomatik ilişkilerin geliştirilmesi, sınır kapılarının açılması, ticari ilişkilerin geliştirilmesini öneriyor. 

Sınır kapısı 
Ermeni katılımcıların büyük çoğunluğu Türkiye ve Ermenistan arasında diplomatik ilişkiler kurulmasını onaylarken, Türkiye tarafında bu oran düşerek önemli bir kararsız katılımcı kesimini işaret ediyor. "Türkiye ve Ermenistan arasındaki ilişkilerin iki ülke yararına olacak şekilde geliştirilmesi için neye en çok önem verilmeli " sorusuna Ermenilerin yüzde 74.8'i, Türk katılımcıların ise yüzde 57.8'i "diplomatik ilişkiler" diyor. 

Akademisyen etkisi 
Bu arada Ermeni katılımcıların aksine Türk katılımcılar, sivil toplum kuruluşları arasındaki ilişkilerin geliştirilmesinin iki ülke yararına önemli bir araç olduğu düşünüyor. Ermeni katılımcılar ise, 'Ermeni sorunu'na getirilecek adil bir çözümün önemini vurguluyor. 
İki ülke katılımcıları da politikacı ve akademisyenler arasındaki ilişkilerin, Türkiye - Ermenistan ilişkilerinin geliştirilmesi açısından fazla önem taşımadığını düşünüyorlar. 

Hangi dine mensup 
Türkiye'den ve Ermenistan'dan katılımcıların çoğunluğu 'Hangi dine mensuptur ' sorusuna doğru yanıt veriyor. Ancak her 6 Türk'ten birinin Ermenilerin dini mensubiyetinin Musevilik olduğuna inanması, araştırmacılar tarafından da şaşırtıcı bulunuyor. Türklerin yüzde 16.8'i Musevi dinine mensup olduklarını belirtiyor. 
Türklerin yüzde 54.6'sı ise Ermenilerin Hıristiyan olduğunu söyledi. "Türklerin çoğunluğu hangi dine mensuptur " sorusuna Ermenilerin yüzde 99.2'si "Müslüman" derken, yüzde 0.8'i ise bilmediğini söylüyor. 



</TEXT>
</DOC>
