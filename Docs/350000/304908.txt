<DOC>
<DOCNO> 304908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sonspo17.html </URL>
<DATE> 2005/01/09/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Bıçakcı Geçen yıllara göre hakemlerimiz başarılı bir sezon geçirmiştir 
</HEADLINE>
<TEXT>

     Futbol Federasyonu Başkanı Dr.Levent Bıçakcı, geçen yıllara oranla hakemlerin başarılı bir sezon geçirdiklerini söyledi. 
     Levent Bıçakcı, Mersin'de başlayan Birinci Süper Lig Futbol Hakemleri Ara Semineri'nde yaptığı konuşmada, hakemleri kısa zaman içinde müsabakalara hazırlayan Merkez Hakem Kurulu MHK üyelerine teşekür ederek, ''Bazı bireysel eksiklere rağmen hakemlerimiz geçen yıllara oranla başarılı maçlar çıkartmışlardır'' dedi. 
     Hakemlerin tek eksiklerinin disiplin uygulamalarında standart yakalanamaması olduğunu belirten Bıçakcı, şunları söyledi 
     'Hakemlerimiz başarılı sayılır, ancak bu söylem onların eksiklerini dile getirmeme engel değil. Özellikle disiplin uygulamalarında standart tutturamadıklarını gözlemledim. Eminim bu eksiklik MHK tarafından farkedilmiştir. Federasyon olarak, maç nerede ve hangi koşulda oynanırsa oynansın aynı disiplin cezasının uygulanması sağlanmalıdır. Bu konuda FIFA'nın oyun kuralları ve ilgili sirküleri rehberimiz olmalıdır. Bir de bazı futbolcuların kendilerini hakemlerin üzerinde görmesini de yadırgıyorum. Hakemlerin gerek kişilikleri gerekse vücut diliyle sahanın patronu olduklarını hissettirmelerini bekliyoruz. Gerçi bunu deneyimli hakemlere yapamıyorlar. Yeni ve genç hakemler bazı futbolculardan daha çok etkileniyor.'' Ligin ikinci yarısının daha zor geçeceğini ifade eden Bıçakcı, ''MHK'den rica ediyorum. Lütfen tüm hakemleri her maça verebilecek duruma getiriniz. Kulüplerce istenmeyen hakemler veya takıma uğurlu gelen hakemler sınıflandırma ve uygulamalarını tekrarlamayacak şekilde tarihe gömmenizi istiyoruz'' diye konuştu. 
     
     ''BASINA YARDIMCI VE 4. HAKEMİN DE NOTU AÇIKLANMALI'' 
     Federasyonun ana ilkesinin şeffaflık olduğunu kaydeden Bıçakcı, hakemlerin aldığı notun açıklanmasında yarar bulduklarını belirterek, konuşmasını şöyle sürdürdü 
     ''MHK, basına hakemlerin aldığı notları açıkladığı gibi yardımcı ve hatta 4. hakemin de aldığı notu açıklamalıdır. Hakemler birbirini tamamlayan takımdır. Hakemler arasında eşit davranmakta yarar vardır. MHK Başkanı Sabri Çelik, bana gelerek düşük not alan hakemler adını gazetelerde gördüğünde üzülüyor dedi. Ancak ben bunun lig sonuna kadar devam etmesinden yanayım. Yeni sezonda bunu bir daha düşünür öyle yaşama geçiririz.'' Hakemlerin maç ücretlerinin ödenmesinin 10 güne dek indiğini, Adidas firmasıyla yapılan protokol gereği hakemlere malzeme yardımı yapılacağını belirten Bıçakcı, ''Dileğimiz Türk hakemliğinin 2 yıl içinde premier, 3 yıl içinde de elit sınıfta yer almasıdır'' diye konuştu. 
     
     24 HAKEME FIFA KOKARTI 
     Bıçakcı, FIFA kokartı takmaya hak kazanan 24 hakeme düzenlenecek törenle kokartlarının katılacağını belirterek, konuşmasını şöyle tamamladı 
     ''FIFA listesinin düzenlenmesi medyada çok tartışıldı. Ben buna daha önceleri de gerekli açıklamaları yapmıştım. Şeffaflık ilkesiyle davranmayı sürdüreceğiz. FIFA listesi MHK tarafından oluşturuldu. Benim onayımla FIFA'ya yollandı. Bir kez daha hatırlatmak isterim, herkesi memnun edecek liste yaratmak çok güçtür. Özellikle FIFA listesinde bulunacak hakemlerin temsil yeteneği yanında yabancı dil bilgisi çok önemlidir.'' 
     
</TEXT>
</DOC>
