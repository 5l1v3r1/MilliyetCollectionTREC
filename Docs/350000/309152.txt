<DOC>
<DOCNO> 309152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun40.html </URL>
<DATE> 2005/01/25/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Fransızlar Türkiye'nin AB üyeliği için kaygılı 
</HEADLINE>
<TEXT>

     İtalya ve Fransa arasında hükümetlerarası ikili zirve toplantısı için Roma'da bulunan Fransa Başbakanı Jean Pierre Raffarin, Türkiye'nin AB üyeliği konusunda Fransız kamuoyunda kuşkulu bir tavrın hakim olduğunu söyledi. 
     Raffarin, İtalya'nın en önemli ekonomi gazetesi Il Sole 24 Ore'de bugün yayımlanan özel demecinde, ''Fransız halkı, Türkiye'nin AB üyeliği konusunda kaygılı. Genişleme sürecinde müzakerelerin bitiminde son sözü referandum aracılığıyla halk söyleyecek'' dedi. Raffarin, Fransa'da Avrupa Anayasası konusunda yapılacak referandumun evet oylarının galibiyetiyle noktalanacağına inandığını belirterek, şöyle konuştu 
     ''Anayasa referandumundan evet çıkacağı inancındayım. Zira Fransızlar, Avrupa Anayasası'nın tarihi boyutu konusunda giderek bilinçlenmekte. Tartışmalar arttıkça, Anayasa'nın onay alamaması durumunda Avrupa tarihinden 50 yılın silinip gideceği gerçeğini idrak etmeleri de artıyor.'' Raffarin, Türkiye konusunda, ''Ufukta neler görüyorsunuz '' sorusunuysa şu sözlerle yanıtladı 
     ''Türkiye konusunda Fransa'da bir kaygı olduğu doğru. Fransızlar, Avrupa sınırlarının sürekli genişleme aşamasında tutulmasını istemiyorlar. Onlara güvence verebilmek için bizler de gerekli önlemleri almış durumdayız. Anayasa'yı değiştirerek, genişleme sürecinde başlatılacak tüm yeni müzakerelerin neticesini referanduma sunmayı mümkün kıldık. Bu sayede son sözü halk söylemiş olacak. Dolayısıyla ben oldukça iyimserim.'' Roma'da bulunan Raffarin'in, İtalya-Fransa zirvesinin önümüzdeki saatlerde sona ermesinin ardından, İtalya Başbakanı Silvio Berlusconi ile birlikte ortaklaşa bir basın toplantısı düzenlemesi bekleniyor. 
     
</TEXT>
</DOC>
