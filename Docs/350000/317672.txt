<DOC>
<DOCNO> 317672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonyas04.html </URL>
<DATE> 2005/02/22/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Yabancıların ABD üniversitelerine ilgisi azaldı, vize almak kolaylaştı 
</HEADLINE>
<TEXT>

     Yaklaşık 600 bin yabancı öğrencinin üniversite eğitimi gördüğü ABD'de, 2004 yılındaki başvurularının yüzde 32 oranında düşmesi ile vize işlemlerinin kolaylaştığı kaydedildi. 
     Hazırlanan yeni bir rapora göre, ABD Dışişleri ve İç Güvenlik bakanlıklarının yaptıkları çalışmalar sonucunda, daha önce yabancı öğrenci ve bilim adamları için aylarca süren vize başvuru sürecinin haftalarla ifade edilen bir süreye indirildiği bildirildi. 
     Raporun bulgularının üniversite çevrelerinde memnuniyetle karşılandığı belirtilirken, daha önceki süreçte yabancı öğretim üyelerinin ''Visa Mantis'' adı verilen vize başvuruları sonrasında yapılan güvenlik kontrollerinin ortalama 67 günlük gecikmelere sebep olduğu, yapılan son düzenlemelerle bu sürenin 15 güne düşürüldüğü kaydedildi. 
     Vize alma süresindeki azalmanın daha gelişmiş teknoloji kullanımı, kurumlar arasında daha iyi koordinasyon sağlanması ve bazı politika değişiklikleri sayesinde sağlandığı ifade edilirken, buna rağmen bazı öğretim üyelerinin yine gecikmelerle karşılaşabilecekleri uyarısı yapıldı. 
     Uluslararası Eğitim Enstitüsü IIE verilerine göre, faaliyetlerine devam edebilmek için yabancı araştırmacı öğrencilere bağımlı olan Amerikan üniversitelerinde, mühendislikler dahil bazı alanlarda yabancı öğrenciler toplam öğrencilerin yarısından fazlasını oluşturuyor. Amerikan üniversitelerinin finansmanının yüzde 75'inin yurtdışından geldiği belirtilirken, yabancı öğrencilerin Amerikan ekonomisine yılda 12 milyar dolarlık katkıda bulundukları ifade ediliyor. 
     Bu arada, yabancı öğrencilerin ABD'ye gelmesinin önündeki engellerden çözümü en kolay olanının vize işlemlerindeki gecikmelerin önlenmesi olduğuna dikkat çekilirken, daha önceleri yüksek eğitim için ABD üniversitelerine akın eden Hintli ve Çinli öğrencilerin artık kendi ülkelerinde kaliteli üniversite seçeneklerinin bulunduğu, ayrıca İngiltere, Avustralya ve Yeni Zelanda'nın yabancı öğrencileri çekebilmek için çok cazip pazarlama kampanyaları yürüttüğü belirtiliyor. 
     ABD üniversitelerine gelen yabancı öğrenci ve bilim adamlarının sayısındaki düşüşün, gelecek yıllarda yetenekli ve kalifiye eleman bulmakta zorlukla karşılaşma ihtimali bulunan büyük şirketleri endişeye ittiği ifade edilerek, büyük şirketlerin bu konuda daha kapsamlı önlemler alınmasını talep ettikleri kaydedildi. 
     
</TEXT>
</DOC>
