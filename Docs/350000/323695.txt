<DOC>
<DOCNO> 323695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonsiy06.html </URL>
<DATE> 2005/03/14/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Operasyondan, operasyona Yüce Divana'da yorgun tanıklar 
</HEADLINE>
<TEXT>

     TEÜAŞ Operasyonunun zanlılarından Fuat Çelepçi, bu hafta eski Enerji Bakanları Mustafa Cumhur Ersümer ve Zeki Çakan'ın Yüce Divan yargılamasında tanıklık yapacak. Yüce Divan, EÜAŞ Operasyonu'nda tutuklanan Önder Piyade'nin bu davada tanıklık yapıp yapmayacağına karar verecek. 
     Eski Enerji Bakanları Mustafa Cumhur Ersümer ve Zeki Çakan'ın Yüce Divan yargılamalarına 16 Mart Çarşamba günü devam edilecek. 
     
     OPERASYONDAN OPERASYONA 
     Önceki duruşmada, iddia makamında bulunan Yargıtay Cumhuriyet Başsavcısı Nuri Ok, TEÜAŞ bürokratlarından Fuat Çelepçi'nin tanık olarak dinlenilmesini istemişti. Yüce Divan heyeti bu talebi kabul etti. 
     Bu arada, TEÜAŞ'a gerçekleştirilen operasyonda Fuat Çelepçi de gözaltına alındı. Çelepçi, ifadesine başvurulduktan sonra Emniyet tarafından serbest bırakıldı. Operasyon yorgunu Çelepçi, bu hafta da Ersümer ve Çakan için ifade verecek. 
     
     ÇELEPÇİ NE İÇİN DİNLENECEK 
     Çelepçi, Yüce Divan'da, Mustafa Cumhur Ersümer hakkındaki yanlış enerji politikaları sonucunda YİD santrallerine, aylık program miktarından fazla üretim yaptırılması sonucu, yapılan yönetmelik değişikliğiyle Elektrik Enerjisi Fonu'ndan yakıt farkı ödendiği iddiası üzerine dinlenecek. Çelepçi'ye, Mustafa Cumhur Ersümer tarafından Mavi Akım boru hattı projesinin ihalesiz olarak OHS konsorsiyumuna verilmesi ve işin benzer işlere göre 75 milyon dolar pahalıya yaptırılması suçlamasıyla bağlantılı olarak, BOTAŞ Yönetim Kurulu'nun bu yöndeki kararına, Ersümer'in yönlendirme, etki ve baskısı olup olmadığı ile Zeki Çakan'ın K faktörü ödemelerine ilişkin telkin ya da tavsiyesinin bulunup bulunmadığı sorulacak. 
     
     TANIK ADAYI CEZAEVİNDE 
     Öte yandan, önceki duruşmada, Yargıtay Cumhuriyet Başsavcısı Nuri Ok, Önder Piyade'nin de dinlenilmesini talep etmişti. Yüce Divan, bu konudaki kararını 16 Mart'taki duruşmada verecek. 
     Yüce Divan'ın, Piyade'yi tanık olarak dinlemeyi kabul etmesi halinde, Enerji Operasyonu'nda tutuklanan Piyade'nin cezaevinden getirilmesi gündeme gelecek. 
     Nuri Ok, Piyade'nin, Ersümer'in TEDAŞ'a ait santrallerin işletme hakkının özel sektöre devriyle ilgili alınan tekliflerin değerlendirilmesi aşamasında, baskı yaptığı iddiasıyla ilgili olarak dinlenilmesini istiyor. 
     
     ERSÜMER VE ÇAKAN'IN YARGILAMASI 
     Eski Enerji ve Tabii Kaynaklar Bakanı Mustafa Cumhur Ersümer, bakanlığı döneminde görevini suiistimal ettiği ve yetkilerini aşıp selahiyetlerini amaç dışı kullanarak yasa ve yönetmelik hükümlerine aykırı davrandığı, devlet alım satımına ve yapımına fesat karıştırarak kamu zararlarına yol açtığı gerekçesiyle yargılanıyor. Ersümer'in, ayrıca, ihaleye hile karıştırma fiiliyle görevi ihmal eylemini işlediği iddia ediliyor. 
     Zeki Çakan da bakanlığı döneminde görevini suiistimal ettiği ve yetkilerini aşıp selahiyetlerini amaç dışı kullanarak yasa ve yönetmelik hükümlerine aykırı davrandığı, devlet alım satımına ve yapımına fesat karıştırarak kamu zararlarına yol açtığı gerekçesiyle yargılanıyor. 
     
</TEXT>
</DOC>
