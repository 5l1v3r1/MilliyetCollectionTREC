<DOC>
<DOCNO> 318625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sontur13.html </URL>
<DATE> 2005/02/25/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Pakette kalan son sigara için katil oldu 
</HEADLINE>
<TEXT>

     Taner ORAL DHA 

      KONYA'da, 23 yaşındaki Murat Uzunçınar, pakette kalan tek sigarayı kimin içeceği konusunda tartıştığı arkadaşı 40 yaşındaki Celalettin Tevfik Erdem'i bıçakla öldürdü. 
     Olay, dün gece saat 23.30 sıralarında, Medrese Mahallesi, Mürşit Pınar Sokak'ta meydana geldi. İddiaya göre, birlikte alkol alan gazete dağıtımı şirketinde görevli Celalettin Tevfik Erdem ile otomobil alım satımı yapan Murat Uzunçalar arasında sigara yüzünden tartışma çıktı. Erdem'in sigar istemesi üzerine Uzunçalar'ın "Paketimde tek sigara kaldı. Tiryakinin son sigarası istenmez'' yanıtını vermesiyle başlayan kavgada, Celalettin Tevfik Erdem yanında taşıdığı 1 metrelik ince zinciri, Murat Uzunçınar'a vurdu. Uzunçalar da yanında taşıdığı kelebek denilen bıçakla Erdem'i bacağından yaraladı ve onu yaralı halde sokak ortasında bırakarak evine gitti. 
     Çevredekilerin haber vermesi üzerine olay yerine gelen 112 Acil Servis ekibi, kan kaybından ölen Celalettin Tevfik Erdem'in cesediyle karşılaştı. Ceset otopsi için Konya Numune Hastanesi morguna kaldırılırken, polis katil zanlısı Murat Uzunçınar'ı evinde yakalayarak, gözaltına aldı. Ancak, Uzunçınar aşırı alkollü olduğu için gece ifadesi alınamadı. 
     Sabah yapılan sorgusunda, arkadaşının öldüğünü öğrenen Uzunçınar, "Tek sigarayı vermeyince bana küfür etti. Ben de karşılık verince, cebindeki zinciri çıkartıp bana vurmaya başladı. Ben de korkutmak için bacaklarından bıçakladım. Öldürmek istemedim. Yere düşünce bayıldı, nasıl olsa birisi kaldırır diye evime gittim'' dedi. 
     Katil zanlısı Murat Uzunçalar, sorgusundan sonra adliyeye sevkedildi. 
     
</TEXT>
</DOC>
