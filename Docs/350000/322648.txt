<DOC>
<DOCNO> 322648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur42.html </URL>
<DATE> 2005/03/10/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Cinayet suçlamasıyla 11 yıl yattı, katil bulununca serbest kaldı 
</HEADLINE>
<TEXT>

     Özgür CEBE DİYARBAKIR, DHA 

BİTLİS'in Tatvan İlçesi'nde imam Gıyasettin Bağlam'ı PKK adına öldürdüğü iddiasıyla 11 yıl önce tutuklanan Ümit Işık, cinayeti Hizbullahçı olduğu bildirilen Murat Kurtboğan'ın üstlenmesi üzerine tahliye edildi. 
     Tatvan Ulu Camii imamı Gıyasettin Bağlam'ın 23 Şubat 1994'te öldürülmesiyle ilgili o dönem 19 yaşında olan Ümit Işık yakalanarak gözaltına alındı. 11 yıldan beri Diyarbakır 6'ncı Ağır Ceza Mahkemesi'nde ömür boyu hapis istemiyle tutuklu yargılanan Ümit Işık, sürpriz bir şekilde serbest bırakıldı. 
     Batman cezaevinden çıkarılarak devlet adına bazı silahlı eylemlerde kullanıldığı öne sürülen Hizbullah itirafçısı Murat Kurtboğan'ın, Hizbullah tarafından sorgulandığı video kasette, Gıyasettin Bağlam'ı öldürdüğünü itiraf ettiği ortaya çıktı. Beykoz'daki villada ele geçen kasette Murat Kurtboğan, İmam Bağlam'ın öldürülmesi olayını şöyle anlatıyor 
     "Bitlis cezaevinde tutukluyken komiser Hakan ziyaretime geldi. Hizbullah içinde yeni bir çatışma başlatmak için örgüte yakınlığıyla tanınan Gıyasettin Bağlam'ın öldürülmesini kararlaştırdık. Polislerin cezaevine getirdiği kadınla cinsel ilişkiye girdim. Aynı gün komiser Hakan, polis Ahmet ve itirafçı Nurettin beni cezaevinden çıkardı. Bana verilen tabanca ile eylem noktasına gittim. Burada Gıyasettin Bağlam'a 2 el ateş ettim. Nurettin de 4 el ateş edince adam öldü. Bizi bekleyen polis aracına binerek Tatvan ilçe çıkışında bekleyen komiser Hakan'a adamı vurduğumu anlattım. Sonra beni tekrar Bitlis cezaevine teslim ettiler.'' Kasetteki bu itiraf üzerine Başsavcılık Murat Kurtboğan, komiser Hakan, polis Ahmet ve Nurettin adlı itirafçı hakkında fezleke düzenleyip Tatvan Cumhuriyet Başsavcılığına suç duyurusunda bulundu ve sanıkların TCK'nın 313 1 ve 450 4 maddeleri uyarınca cezalandırılmalarını istedi. 
     Gıyasettin Bağlam'ı PKK adına öldürdüğü iddiasıyla 11 yıldan beri Diyarbakır 6'ıncı Ağır Ceza Mahkemesi'nde ömür boyu hapis istemiyle yargılanan Ümit Işık ise, itirafların yer aldığı kasetin ortaya çıkmasından sonra 19 yaşında girdiği cezaevinden 30 yaşında tahliye edildi. Ümit Işık'ın, Sara Epilepsi hastası olduğu belirtildi. 
     
</TEXT>
</DOC>
