<DOC>
<DOCNO> 320948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/yasam/ayas.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya gel ya telefon et 
</HEADLINE>
<TEXT>


Polis, sahte rakıların nereye dağıtıldığını bilen firari Şabudak'a dramatik bir çağrıda bulundu Ölümlerin önüne ancak sen geçebilirsin. Ya teslim ol veya sahte rakının dağıtıldığı yerlerin listesini telefonla bildir 

Şükran Özçakmak 

İstanbul'da, şüphelilerle birlikte 15 kişinin ölümüne yol açan sahte rakı operasyonunu yürüten üst düzey bir emniyet yetkilisi, bunların nerelere verildiğini bilen firari zanlı Ertan Şabudak'ın yakalanmadığı, ya da teslim olmadığı takdirde ölü sayısının artabileceğini söyledi. Aynı yetkili, bu rakılardan alan lokanta, büfe veya bayileri de cinayete ortak olmamaları konusunda uyardı. 
Polis, sevkıyatların nereye yapıldığını bilen kilit isim Şabudak'ı yakalamak için seferber oldu. Üst düzey yetkili de, ölüm ve zehirlenmelerin önüne ancak Şabudak'ın itirafı ve vereceği listeyle geçilebileceğini ifade etti. Daha fazla insanın ölmemesi ya da sakat kalmaması için Şabudak'a çağrıda bulunan yetkili, şunları söyledi 

Dağıtım listesini bildir 
"Ya teslim olsun veya sahte rakının dağıtıldığı yerlerin listesini telefonla bildirsin. Aksi takdirde, 'kasten adam öldürme suçu işlemiş' sayılacaklar. İnsanların bile bile ölümüne neden olmak hiçbir vicdana sığmaz. Bu sahtek rlık değil, resmen cinayet olur. Sahte rakılar toplanmazsa, ölü sayısı artacak." 
Şabudak'ın yardımcısı Cihan Tüfekçi'nin 24 de halen arandığını belirten yetkili, bu kişilerden sahte rakı alıp satan büfe, lokanta, eğlence mek nları ve bayilere de şu uyarıda bulundu 
"Bu kişilerden, sahte rakı satın alanlar durumu yetkili mercilere bildirmezse, ölenlerin sayısının artmasına neden olacak. Dolayısıyla cinayete yardım ve yataklık etmiş olacak. Şu an durumu bildirenler savcılıkta ifade verip serbest kalıyor." 
Yetkili, zanlıları gören veya yerini bilenlerin de en yakın polis merkezi ya da polise bildirmelerini istedi. 

Kartal'da da 9 koli sahte rakı bulundu 

DHA 
Bir ihbarı değerlendiren polis, Kartal Rahmanlar'da bir sokağa bırakılmış 9 koli sahte rakı buldu. Ümraniye Dudullu'daki bir adrese de baskın düzenleyen ekipler, 100 çuval dolusu boş rakı şişesi ile imalatında kullanıldığı sanılan çok sayıda boş bidon ele geçirdi. 
Öte yandan, Malatya'da 130 litre, Bandırma'da 150 şişe, Bayramiç'te de 10 şişe sahte rakı bulundu. Silivri'de de sahte şarap ve rakı üretiminde kullanılan yaklaşık 10 ton sıvı ele geçirilirken, 1 kişi gözaltına alındı. 

Ölenlerin sayısı 16'ya çıktı 

Pazartesi Ali Gökten, Salih Eğridereli 
Salı Selahattin Nilidar, 
Abbas Hıyani Avcı, Cumali Çetin 
Çarşamba Yaşar Gözümoğlu, Ruknettin Özgün 
Perşembe Recep Çulamoğlu, Ebru Yapağcı, Rüştü Ceyhan, Cezmi Akkoyun, Tanju Kelkit, Semra Yüksel 
Cuma Sami Alagöz, Fikri Şen, Sabit Özer 

9'u ağır 29 kişi tedavi görüyor 

OSMAN KARA İstanbul 
İstanbul'da dün 4 kişi daha öldü. Böylece ölenlerin sayısı 16'ya yükseldi. Sami Alagöz 45 , getirildiği Bakırköy Dr. Sadi Konuk Eğitim Hastanesi'nde öldü. Samatya Eğitim ve Araştırma Hastanesi'nde tedavi gören Fikri Şen 47 de hayatını kaybetti. Emniyet yetkilileri, Sabit Özer adlı kişinin de Esenyurt'ta aynı nedenle öldüğünü bildirdi. İstanbul'da sahte rakıdan ölenlerin sayısı böylece 16'ya yükseldi. İl Sağlık Müdürlüğü kayıtlarına göre, sahte rakıdan zehirlenen 9'u ağır 30 kişi de çeşitli hastanelerde tedavi görüyor. 

Erdoğan ÖTV artışı bahane 

DHA 
Başbakan Erdoğan, sahte rakı yaparak insanların ölümüne neden olunmasına sert tepki göstererek, "Bu sahtekarlığın ÖTV artışıyla ilişkilendirilmesi kuru bahane. İstihbarat örgütlerimiz olayı yakın takibe aldı" dedi. Sahte rakı yapanları 'ahlaksızlar' diye nitelendiren Maliye Bakanı Kemal Unakıtan ise, ÖTV indiriminin akıllarının ucundan bile geçmediğini söyledi. İçişleri Bakanı Abdülkadir Aksu da, ülke genelinde 7 bin 614 şişe sahte rakı ele geçirildiğini, 34 kişinin gözaltına alındığını, 14 kişinin tutuklandığını ve 9 kişinin arandığını söyledi. 

Babası acı haberi TV'den öğrendi 

ŞAKİR AYDIN İstanbul 
Bir müzikholde çalışan 2 çocuk annesi Semra Yüksel 33 , Esenyurt'ta geçen pazartesi akşamı konsomatris olarak çalıştığı müzikholden evine döndükten sonra fenalaştı. Yüksel, önceki akşam hayatını kaybetti. Baba İsmet Yüksel, kızının ölüm haberini televizyondan duyduğunu belirtti. 

Vergiden korkup fuara gelmediler 

İçkide vergi oranlarının artması sonrası yabancı firmaların Türkiye'deki fuarlara katılımlarını iptal ettikleri bildirildi. İzmir'de düzenlenen Vinolive 2005 Şarap, Peynir, Zeytin ve Zeytinyağı Fuarı'na geçen yıl 21 alkollü içki üreticisi yabancı firma katılırken, bu yıl fuara katılan yabancı firma sayısı 1'e düştü. Vergilerin yabancı katılımı olumsuz etkilediğini belirten İZFAŞ Genel Müdürü Doğan İşleyen, "Firmaları ikna edebilirdik. Ancak sergileme ve tadım için getirilen ürünlerden bile vergi istenince birçok firma katılımını iptal etti" dedi. 


</TEXT>
</DOC>
