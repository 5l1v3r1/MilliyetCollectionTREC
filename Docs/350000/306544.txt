<DOC>
<DOCNO> 306544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur21.html </URL>
<DATE> 2005/01/14/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Afganistan'a gidecek Türk birliği için uğurlama töreni yapıldı... 
</HEADLINE>
<TEXT>

     Afganistan'daki Uluslararası Güvenlik Yardım Kuvveti UGYK-ISAF-VII harekatına katılarak, Kabil Çok Uluslu Tugay KÇUT Komutanlığı görevini 27 Ocak'ta 6 ay süreyle üstelenecek 28'nci Mekanize Piyade Tugayı için Mamak Garnizonu'nda uğurlama töreni düzenlendi. 
     Törene, Genelkurmay Başkanı Orgeneral Hilmi Özkök, Dışişleri Bakanı ve Başbakan Yardımcısı Abdullah Gül, Milli Savunma Bakanı Vecdi Gönül, Kara Kuvvetleri Komutanı Orgeneral Yaşar Büyükanıt, Deniz Kuvvetleri Komutanı Oramiral Özden Örnek, Hava Kuvvetleri Komutanı Orgeneral İbrahim Fırtına, Jandarma Genel Komutanı Orgeneral Fevzi Türkeri, çok sayıda üst düzey general, TSK personeli ve Afganistan'a gidecek askerlerin aileleri katıldı. 
     Tören, Genelkurmay Başkanı Orgeneral Özkök'ün Afganistan'a gidecek askerleri tören alanında bir araç üzerinden selamlamasıyla başladı. 
     Orgeneral Özkök, selamlamanın ardından, 4'ncü Kolordu ve Ankara Garnizon Komutanı Korgeneral Ömer Keçecigil ve ISAF komutasını devralacak 3. Kolordu Komutanı Korgeneral Ethem Erdağı ile törene katılan birliği denetledi. Bu sırada, Afganistan'a gidecek askerlerin aileleri de Orgeneral Özkök ve komutanları ayakta alkışladı. 
     İstiklal Marşı'nın okunmasının ardından, Korgeneral Erdağı ile Genelkurmay Başkanı Orgeneral Özkök birer konuşma yaptı. Tören birliklerin geçişi ile sona erdi. 
     Törenin ardından, Afganistan'a gidecek askerler, er gazinosunda aileleriyle hasret giderdi. 
     
     KÇUT'TA 900 TSK PERSONELİ GÖREV YAPACAK 

     Afganistan'da ISAF bünyesinde görev yapan ve Kabil'in güvenliğinden sorumlu olan KÇUT Komutanlığı, 6 ay süreliğine 27 Ocak'ta devralınacak. 
     Tugayın sorumluluk sahası, kuzeyden güneye 65, doğudan batıya 90 kilometre uzunluğunda 4380 kilometrekarelik bir alanı kapsayacak. TSK, KÇUT'un tugay karargahı, karargah bölüğü, muhabere bölüğü, Alman piyade taburunun bünyesindeki bir piyade bölüğü, bir piyade taburu ve milli destek ünitesinin personel ihtiyacını karşılayacak. Bunun dışında 1 Alman taburu, 1 Norveç taburu, 1 Fransız taburu, 1 İngiliz bölüğü, 1 Kanada keşif bölüğü, İtalya liderliğinde bir istihkam birliği, Türk helikopterlerinin de bulunduğu bir helikopter birliği ile destek birlikleri de tugay bünyesinde görev alacak. 
     Tugayın karargah teşkilatında ise tugay komutanı, kurmay başkanı, adli müşavir, personel, istihbarat, lojistik, mebs, ihale ve maliye şubeleri, muayene unsurları, sivil-asker işbirliği üniteleri TSK personelince sevk ve idare edilecek. Almanya tugay komutan yardımcılığı, Fransa kurmay başkan yardımcılığı, Norveç harekat ve eğitim şubeleri, İtalya istihkam şubesi, Danimarka da irtibat şubesi faaliyetlerinden sorumlu olacak. 
     KÇUT Komutanlığı'nda 26 ülkeden yaklaşık 3800 personel görev yapacak. Bu personelden 1 general, 93 subay, 131 astsubay, 83 uzman erbaş, 11 sivil, 581 erbaş ve er olmak üzere toplam 900'ü TSK tarafından karşılanacak. TSK, KÇUT karargahında 1 general, 39 subay, 24 astsubay, 1 uzman erbaş ve 5 tercüman olmak üzere toplam 70 personelle, NATO üyesi diğer 15 ülke de 83 personelle görev yapacak. 
     ISAF-VII kapsamında Afganistan'da görev alacak yaklaşık 1600 personelin 900'ü KÇUT Komutanlığı'nda, 42'si müttefik ülke subayı olmak üzere 344'ü ISAF VII karargahında, 65'i Kabil Havaalanı'nda ve 198'i de diğer birliklerde görev alacak. 
     
     KABİL'DE BÜYÜK SORUMLULUK 

     KÇUT'un komutasını devralacak olan TSK, sorumluluk sahası içerisindeki kritik nokta ve bölgelerin emniyetini sağlama, devriye faaliyetleri icra etme, bölge halkıyla irtibatı sürdürme, BM'ye silahsızlanma, eski Afgan ordusu personelini terhis etme ve terhis edilen personeli yeniden topluma kazandırma sürecinde yardım sağlama, Afgan hükümeti ve uluslararası kuruluşlara insani yardım ve doğal afet kapsamında yardım sağlama ve Afgan ordusuna eğitim desteği verme görevlerini icra edecek. 
     Görev süresi içinde ülkenin geleceği açısından kritik önem taşıyan parlamento seçimleri de TSK'nın görev dönemine denk gelen Nisan ayı içerisinde gerçekleştirilecek. Kabil'deki devriye görevleri sırasında HK-33 otomatik piyade tüfeği taşıyacak olan TSK personeli, beraberinde Bixi makineli tüfek, RPG-7 roketatar, MK-19 bombaatar, 81 milimetrelik havan, Nikon dürbün, Kanas keskin nişancı tüfeği, gece görüş ve GPS cihazları ile Baykuş termal kamera da götürecek. Bomba ve narkotik arama köpeklerinin yanı sıra zırhlı ve silahlı devriye araçları, ambulans, itfaiye, personel taşıyıcı ve kamyonlardan oluşan 90'a yakın araç da Kabil'de kullanılacak. 
     Piyade taburu hariç tüm tugay karargahı bugünden itibaren 22 Ocak'a kadar Kabil'e intikal edecek. Türk karargahı, 23 Ocak-26 Ocak tarihleri arasında 6'ncı KÇUT Karargahı personeli ile birlikte çalışarak, görevin devralınacağı 27 Ocak'a kadar intibak eğitimini tamamlayacak. 
     Türkiye, Kabil Havaalanı'nın sorumluluğunu 1 Şubat 2005'te, ISAF-VII'nin sorumluluğunu ise 11 Şubat 2005'te NATO'dan devralacak. ISAF komutanlığı 6 ay sonra İtalya'ya devredilecek. 
     
     ORG. ÖZKÖK'ÜN KONUŞMASI 

     Genelkurmay Başkanı Orgeneral Hilmi Özkök, Türk Silahlı Kuvvetleri'nin TSK , bugüne kadar olduğu gibi bundan sonra da bölge ve dünya barışına katkı sağlayacak her türlü girişimi ve özellikle terörizme karşı mücadeleyi sahip olduğu tecrübe ve birikimle desteklemeye devam edeceğini bildirdi. Orgeneral Özkök, Mamak Garnizonu'nda düzenlenen uğurlama töreninde yaptığı konuşmada, Türkler için Afganistan adının normal bir ülkenin ötesinde, daima ayrıcalıklı bir ülkeyi ifade ettiğini belirtti. 
     Afganistan ile Türkiye arasındaki coğrafi uzaklığın iki ülke arasındaki ilişkilerin gelişmesine hiçbir zaman engel olamadığını dile getiren Orgeneral Özkök, bunun aksine, Türk ve Afgan uluslarının değişen şartlara ve zamana meydan okuyarak, karşılıklı ilişkilerinin bugüne kadar sürekli geliştiğini söyledi. 
     BM Güvenlik Konseyi'nin 1510 sayılı kararı doğrultusunda Afgan halkının huzur ve güvenliğine katkıda bulunmak üzere 11 Ağustos 2003 tarihinden bu yana UGYK'nın NATO tarafından yürütüldüğünü belirten Orgeneral Özkök, NATO'nun yüksek hazırlık dereceli kolorduları içerisinde bulunan 3. Kolordu Komutanlığı'nın 7'nci dönem olarak adlandırılan Şubat-Ağustos 2005 ayları arasında 6 ay süreyle komutanlık sorumluluğunu devralacağını ve TSK'nın yaklaşık 1600 personelden oluşan karargah ve birliği Afganistan'ın başkenti Kabil'de görevlendireceğini kaydetti. 
     Korgeneral Ethem Erdağı'nın emir ve komuta edeceği UGYK harekatında genişleme sürecine uygun olarak Afganistan'ın kuzeyini de içine alan bir bölgede 33 ülkeden yaklaşık 9 bin personelin görev yapacağını ifade eden Orgeneral Özkök, bu harekatın tarafsız bir anlayışla, tesis edilen uyum ve yaratılacak sinerji ile birlikte Afganistan'da barışın hakim kılınmasına, Afgan halkının refah ve mutluluğuna, özgürlüğüne, kalkınmasına, Afganistan'ın uluslararası topluma sorumlu bir ülke yeniden entegrasyonuna çok önemli katkılarda bulunacağına inandığını söyledi. Orgeneral Özkök, bu süreçte Türkiye'ye destek veren dost ve müttefik ülkelere de teşekkür etti. 
     
     ''GÜÇLÜ VE MÜREFFEH BİR AFGANİSTAN'' 

     Orgeneral Özkök, geçmiş dönemde Türkiye açısından Afganistan'da ulaşılabilecek en mutlu sonucun, birlik ve bütünlüğünü sağlamış, parlamentosu çalışan, ekonomik durumu düzelmiş, milli ordusunu tesis etmiş ve halkının refah seviyesi yükselmiş bir Afganistan'ın ortaya çıkması olduğunu belirtti. 
     Almanya'nın Bonn kentinde başlatılan sürecin olumlu bir şekilde yürütülmesinden büyük bir memnuniyet duyduklarını vurgulayan Özkök, her şeyin daha iyiye gideceğine inandıklarını dile getirdi. Orgeneral Özkök, 9 Ekim 2004'te yapılan başkanlık seçimlerinin Afganistan'ın demokrasi yolunda attığı önemli adımlardan birisi olduğunun da altını çizdi. Özkök, Türkiye'nin sorumluluğunda yürütülen ISAF-2 harekatı sırasında yapılan çalışmalar başta olmak üzere, Afganistan'da görev alan Türk birliklerinin gerçekleştirdikleri projelerin, Türkiye'nin Afganistan'ın yeniden güçlü ve müreffeh ülke olmasına verdiği önemin en açık göstergesi olduğunu ifade etti. 
     Orgeneral Özkök, Türkiye'nin Afgan halkının terör, aşırı akımlar ve uyuşturucu merkezi olmaktan uzak, güvenli, istikrarlı ve huzurlu bir Afganistan oluşturma mücadelesinde her türlü yardımı yapacağından emin olunması gerektiğini de söyledi. 
     
     ''LİDER ÜLKE TÜRKİYE'' 

     Türkiye'nin 1950 yılında katıldığı Kore Savaşı'ndan itibaren Somali, Bosna-Hersek ve Kosova gibi dünyanın pek çok bölgesinde fiilen görev yaptığını, çeşitli ülkelere BM Güvenlik Konseyi kararları içerisinde askeri gözlemciler gönderdiğini ve daha önce Afganistan'da lider ülke sıfatıyla görev aldığını belirten Orgeneral Özkök, şöyle konuştu 
     ''TSK, bugüne kadar olduğu gibi bundan sonra da bölge ve dünya barışına katkı sağlayacak her türlü girişimi ve özellikle terörizme karşı mücadeleyi sahip olduğu tecrübe ve birikimle desteklemeye devam edecektir. Şu ana kadar kazanılan başarıda şüphesiz ki Türk askerinin sahip olduğu geleneksel disiplin anlayışının, görev aldığı bölgelerde halkla kurduğu son derece olumlu diyaloğun TSK'nın binlerce yıllık geçmişinin oluşturduğu köklü geleneklerinin, her seviyedeki personeline verilen çağdaş eğitimin ve elli yıldır NATO'da müttefiklerimizle birlikte kazandığımız tecrübenin büyük rolü olmuştur. 
     Bugün dünyada çok az ulusun başarabildiği operatif ve stratejik seviyede plan yapabilme ve bunu çok uluslu bir ortamda lider ülke sıfatıyla uygulayabilme bilgi ve becerisi sayesinde, bu sürecin de sizler tarafından daha öncekiler gibi büyük bir başarıyla tamamlanacağına yürekten inanıyorum.'' 
     
     ''EVLATLARINIZI ÖVÜNÇLE KUCAKLAYACAKSINIZ'' 

     Asker ailelerine de seslenen Orgeneral Özkök, büyük fedakarlıklarla yetiştirdikleri evlatlarını, ülkede binlerce kilometre uzaktaki bir ülkeye gönderirken duydukları burukluğun farkında olduklarını söyledi. Orgeneral Özkök, ailelerden, evlatlarının Türkiye'ye çok uzak, bir o kadar da yakın olan dost bir ülkeye barış ve huzuru tesiste yardım maksadıyla gittikleri ve orada çok onurlu bir görev yapacaklarını daima hatırlamaları istedi. 
     Orgeneral Özkök, ''Evlatlarınızın dedelerinin Kore'de ektiği ve bugün bile etkisini hissedip, somut sonuçlarını gördüğümüz dostluk tohumlarının benzerini Afganistan'da da ekeceğini ve Afgan halkının içinde zaten var olan Türk dostluğunu daha da pekiştireceğine yürekten inanıyorum. Bugün arkalarından bakarak el sallayacağınız evlatlarınızı eve dönüşlerinde övünçle kucaklayacağınızı unutmayınız'' diye konuştu. 
     Orgeneral Özkök, konuşmasının sonunda Afganistan'da görev alacak tüm TSK personeline, ''Yolunuz ve bahtınız açık olsun'' diyerek başarılar diledi. 
     
     KORGENERAL ERDAĞI'NIN KONUŞMASI 

     UGYK VII'nin komutasını devralacak 3'ncü Kolordu Komutanı Korgeneral Erdağı da, TSK'nın UGYK komutasının yanı sıra Kabil Çok Uluslu Tugay KÇUT Karargahı'nın ana unsurunu oluşturacağını, Kabil Havaalanı'nı işleten askeri ünitenin de liderliğini yapacağını kaydetti. Dönem esnasında TSK'dan 4'ü general yaklaşık bin 600 kişinin Afganistan'da görev yapacağını belirten Korgeneral Erdağı, anılan komutanlıkların 33 ülkeden yaklaşık 9 bin kişiye komuta edeceğini bildirdi. 
     Bugün Afganistan'da NATO'nun dışında ABD liderliğinde koalisyon kuvvetleri, BM'nin değişik üniteleri, 68 ülkeden çeşitli kuruluşlar ve 3 binden fazla sivil toplum örgütünün faaliyet gösterdiğini anlatan Korgeneral Erdağı, ''Tüm bu unsurlar arasında koordineli ve ahenkli çalışma başarının en önemli halkasını oluşturacaktır. Görevimiz süresince tüm Afgan halkını kucaklayacak, onların ananelerine, inançlarına, kültürlerine saygılı olacağız. Amacımızın Afganistan'ın tüm demokratik unsurlarıyla günümüze uygun yapıda kendi kendine yeterli bir devlet haline gelmesine yardımcı olma bilincinde olacağız'' diye konuştu. 
     
     ''SORUMLULUK SAHAMIZ BİR KAT DAHA ARTACAK'' 

     Korgeneral Erdağı, UGYK'nın sorumluluk alanının Kabil çevresi ile Mezarı Şerif ve Kunduz'u da kapsayan kuzey bölgesi olduğunu belirterek, bir plan dahilinde tüm Afganistan'ın sorumluluğunun UGYK'ya devredileceğini, daha sonra da bölgenin sorumluluğunun NATO'ya geçeceğini kaydetti. Korgeneral Erdağı, ''Bu genişlemenin bizim dönemimizde gerçekleşmesi planlanmıştır. Böylece sorumluluk sahamız bir kat daha artmış olacaktır. Diğer taraftan, parlamento ve yerel seçimlerin bizim görev süremiz içerisinde yapılması beklenmektedir. Afganistan'ın yeniden yapılanmasında çok önemli bir adım olan seçimlerin güvenliğini sağlamak en önemli görevlerimizden bir olacaktır'' dedi. 
     Korgeneral Erdağı, bu görevi başarmak için tüm güçleriyle çalışacaklarını, emirlerindeki personeli ailelerine aldıkları gibi teslim etmek için ellerinden gelen gayreti göstereceklerini sözlerine ekledi. 
     
</TEXT>
</DOC>
