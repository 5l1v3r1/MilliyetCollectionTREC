<DOC>
<DOCNO> 318444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/yazar/asik.html </URL>
<DATE> 2005/02/25/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Turkcell kapsıyor 
</HEADLINE>
<TEXT>


Turkcell'in kapsama alanına girmeyen kimi belde ve ilçelerin yakınmalarını dile getirmiştik bu sütunda... Turkcell'in Basınla İlişkiler Sorumlusu Nazlı Candan Hanım, dile getirdiğimiz yakınmalara ilişkin bilgi verdi gazetemize kadar gelerek. Bu bilgiye göre.. Turkcell içinde bulunduğumuz yıl 500 milyon dolarlık yeni yatırım yapıyor... 8500 baz istasyonuna yeni 2400 baz istasyonu ekleniyor. Böylece kapsama alanı yüzde 30 genişletiliyor. 
Sütunumuzda yayımlanan yerlerden, 
Konya Harmanpınar, Çorum Seydim, Çorlu Şeyh Sinan, Çankırı Kurşunlu Çatkese, Çankırı Yeşildumlupınar, Yozgat Boğazlıyan Uzunlu, İzmir Adliyesi ve Ankara 100. Yıl Mahallesi, bu yıl bitirilecek... Ardahan Ortakent ve Eskişehir Tandır köyü ise, yatırım planında olup önümüzdeki yıllarda tamamlanacak. 
Selo boş oturmuyor, çalışıyor anlaşıldığı kadarıyla. Turkcell'e teşekkürlerimizle... 

Başbakan Erdoğan, "ABD ile dönemsel sorunlar yaşıyoruz" demiş. 
"Tüm sevgililer gibi biz de ara sıra birbirimize küsüyoruz" demek istiyor... 
Haldun Ertem 

Üniversiteye not... AK Parti Sinop Milletvekili Hamit Taşçı çizmeyi aşmış 
"Bu öğrenci affı değil, öğrencileri ile iletişim kuramayan, bilimlerini aktaramayan, öğretmeyen öğretim elemanlarının, eğitimcilerin affedilmesidir. Sayın eğitimciler sizleri affediyoruz" diye konuşmuş. 
Bakalım üniversite, bu yüksekten atan ve dalgasını geçen muhteremi affedecek mi 

Frieden partner... ABD Başkanı Bush, Avrupa turunda Fransa ve Almanya'yı da yanına çekerek, İran'a karşı birleşik cephe oluşturmaya çalışıyor. Avrupa, ne evet ne hayır demeden atlatmaya çalışıyor Bush'u. Alman gazeteleri, Bush - Schröder görüşmesinde Almanya'nın aldığı tavrı iki sözcükle özetliyor 
"Frieden partner", yani "Barış ortağı"... 
ABD ile böyle bir ortaklık da mümkün... Bizimkiler ise sürekli "Stratejik ortak" diye ABD'nin Ortadoğu işgallerine ortak olmaya çılışıyor. 

Atamanın hikmeti CHP Denizli Milletvekili Prof. Mehmet Neşşar, Sağlık Bakanı Recep Akdağ'a soruyor 
- Ankara Atatürk Eğitim Hastanesi Başhekim Yardımcılığı'na, Pratisyen Hekim Metin Dinçer'i atadınız mı 
Eğitim hastanelerinde başhekim olabilmek için "şef"lik statüsü gerekirken, pratisyen bir hekimi, şeflerin üzerinde bir yönetim kadrosuna atamanızın gerekçesi nedir 
Kim miymiş Metin Dinçer Başbakanlık Müsteşarı Ömer Dinçer'in kardeşi. 

Güzeldemirci İsmail Güzeldemirci Trabzon Emniyet Müdürüydü. Trabzon'u fuhuştan büyük ölçüde temizlemişti. Derken aniden tayini çıktı. Güzeldemirci'nin başını fuhuş sektörünün yediği söylendi. İlginçtir... Trabzon'dan ayrılırken İnsan Hakları Derneği de onuruna bir gece düzenlemişti. İnsan haklarına öylesine saygılıydı. Güzeldemirci halen Nevşehir Emniyet Müdürü. Davası Danıştay'da sürüyor. Trabzon'a dönmesi söz konusu. Derken geçen hafta Anadolu Ajansı bir balon haber üretiyor hakkında. Kaybolan bir Japon bulunamıyormuş da Emniyet Müdürü, "Japonlar birbirine benziyor" demiş. Birileri Güzeldemirci ile h l uğraşıyor. 

Laura Bush, "Kocam iyi yürekli bir insan" demiş. 
Bu kadar bencil olmayın sayın bayan Bush, eşiniz yalnızca sizin değil, yürüttüğü operasyonlarla tüm dünyanın kocası artık .. 
Akif Kökçe 

Hangi laik Ege Cansen, Hürriyet'teki sütununda "Ülkemizin laik fikir önderleri"nin dış dünya ile olan Ermeni, Rum, Kürt vs. tartışmalarında hep karşı tarafın yanında yer aldığını yazdı. Sevgili Cansen sanırız "laik fikir önderi" derken "İkinci Cumhuriyetçi"leri kastediyor. Cumhuriyet değerlerine saygılı "laik aydın", tartışmalı konularda ya objektif değerlendirme yapar, ya ülkesini savunur. Cansen'in sözünü ettikleri, ABD'nin çizdiği "Ilımlı İslam Projesi" çerçevesinde laiklik ve Kemalizmin altını oyma görevini ifa eden "İkinci Cumhuriyetçi"lerdir. Aydın görünümü altında ülkenin ayrıştırılması için çalışırlar. 



</TEXT>
</DOC>
