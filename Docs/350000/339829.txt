<DOC>
<DOCNO> 339829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sondun37.html </URL>
<DATE> 2005/05/05/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Avustalya Ticaret Bakanı Mark Vaile'den Kadir Topbaş'a ziyaret... 
</HEADLINE>
<TEXT>

     Avustralya Ticaret Bakanı Mark Vaile, İstanbul Büyükşehir Belediye Başkanı Kadir Topbaş’ı makamında ziyaret ederek bir süre görüştü. 
     Büyükşehir Belediyesi’nin Saraçhane’deki binasında gerçekleşen görüşmeye ilişkin basın mensuplarına bilgi veren Topbaş, Avustralya’ya gittiğinde orada iyi bir kent yerleşmesi gördüğünü, Bakan’dan da bunun İstanbul’a yansımasını istediğini söyledi. 
     Orada deniz ulaşımının da çok ileri düzeyde olduğunu belirten Topbaş, Avustralyalı yatırımcıları, deniz ulaşımı başta olmak üzere kentsel dönüşüm için yatırım yapmaya çağırdı. 
     Konuk Bakan Vaile de Türkiye ile ekonomik ilişkilerin gelişmesini istediğini, ülkesindeki teknolojik gelişmelerin yatırımcılar aracılığıyla İstanbul’a yansıması için de çaba göstereceğini kaydetti. 
     Ziyarette Topbaş, konuk Bakan Vaile’ye İstanbul’u tanıtan bir kitap ile el işlemeli porselen bir tabak, Vaile de Topbaş’a geleneksel el işlemeli ahşap bir kutu hediye etti. 
     Topbaş, ziyaretin ardından Vaile’ye Büyükşehir Belediye Meclisi’ni gezdirerek bilgi verdi. 
     
</TEXT>
</DOC>
