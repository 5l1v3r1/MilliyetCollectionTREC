<DOC>
<DOCNO> 316242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonyas17.html </URL>
<DATE> 2005/02/17/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Eşcinsel penguenler dişilere ilgi göstermedi 
</HEADLINE>
<TEXT>

     Almanya'nın Bremen kentindeki Bremerhaven Hayvanat Bahçesi'ndeki eşcinsel penguenlerin, ''heteroseksüelliğe özenmeleri için'' İsveç'ten getirilen 4 dişi penguene ''ilgi göstermediği'' bildirildi. 
     Hayvanat bahçesinin müdürü Heike Kück, AFP'ye yaptığı açıklamada, ''Eski hayvanlarla yenileri arasında henüz hiçbir ilişki kurulmadı. Artık çiftleşme dönemi bitti. Hiçbir hayvanı zorlayamayız. Ancak gelecek yılın başında yeni çiftler oluşacak'' dedi. 
     Kück, hayvanat bahçelerindeki penguenlerin ''Humboldt'' türü olduğunu, bu türün yok olma riski taşıdığını ve tüm dünyadaki nüfusunun 12000-20000 arasında olduğunu vurgulayarak, çiftleşmelerinin ''zaruri'' olduğunu da belirtti. 
     Kück, daha önce de eşcinsel penguenlerin, İsveçli arkadaşlarına ilgi göstermemesi halinde, iki erkek penguen getirtmeyi planladıklarını, böylece hayvanat bahçesindeki dişi penguenlere yalnız kalmayacakları bir ortam yaratacaklarını kaydetmişti. 
     Yetkililer de eşcinsel çiftlerin birbirinden ayrılmasını sağlama çabalarının her zaman sonuç vermediği göz önüne alındığında, İsveçli penguenlerin başarılı olamama ihtimali bulunduğunu ifade etmişlerdi. 
     Der Spiegel, konuyu, ''Eşcinsel penguenler bebek yapmalı'' başlığıyla duyurmuştu. 
     4 dişi penguenin hayvanat bahçesine getirildiğinin açıklanmasından itibaren, çeşitli eşcinsel örgütleri, hayvanat bahçesinin bu eylemini kınamış ve penguenlerin ''cinsel tercihini değiştirmeye çalıştığını'' ileri sürmüştü. 
     Avustralya'da yayınlanan bir eşcinsel internet sitesinin kullanıcıları da Almanya'daki yerel siyasi temsilcilere toplu bir dilekçeyle bunun ''açık ayrımcılık'' olduğunu öne sürerek, kınamıştı. 
     Kiel Deniz Araştırmaları Enstitüsü'nden ''penguen uzmanı'' Boris Culik ise hayvanat bahçesinin girişimini ''saçma'' olarak niteleyerek, penguenlerin dişilere ilgi göstermemesinin hormonal nedenlerden kaynaklanabileceğini ya da ''esaretin'' bu konuda rol oynayabileceğini savundu. 
     Culik, ayrıca penguenler arasında eşcinsel olanların bulunabileceğini, ancak bunun belirlenmesinin çok zor olduğunu, çünkü bir penguenin dişi mi erkek mi olduğunun bile derin incelemeler sonucu öğrenilebileceğini söyledi. 
     
</TEXT>
</DOC>
