<DOC>
<DOCNO> 316056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/soneko06.html </URL>
<DATE> 2005/02/17/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Özel sektörün sermaye piyasasındaki payı artıyor... 
</HEADLINE>
<TEXT>

     Hazine'nin borçlanma baskısının nispeten azalmasıyla birlikte özel sektörün sermaye piyasasındaki payı artmaya başladı. Menkul kıymet stokları, 2004 yılında yüzde 20'ye yakın büyüyerek 2 katrilyon liraya yaklaşırken, özel sektör menkul kıymetlerinin stoktaki payı da yüzde 8.4'den yüzde 10'a yükseldi. 
     Sermaye Piyasası Kurulundan SPK 'dan edinilen bilgiye göre, Türkiye'deki menkul kıymet stoklarının toplam tutarı 2004 yılı sonu itibariyle 252 katrilyon 601.4 trilyon lira olarak gerçekleşti. Stokta, geçen yıl yüzde 18 oranında 38 katrilyon 589.1 trilyon liralık büyüme yaşandı. 2003 yılı 
     sonunda menkul kıymet stoklarının tutarı 214 katrilyon 12.3 trilyon lira olarak gerçekleşmişti. 
     
     ÖZEL SEKTÖRÜN PAYI ARTIYOR 
     Özel sektör menkul kıymet stoku, 2004 yılında yüzde 39.9 oranında 7 katrilyon 178.3 trilyon liralık büyüme 
     gösterdi. 2003 yılı sonunda 18 katrilyon 8.2 trilyon lira olan özel sektörün menkul kıymetleri, 2004 sonunda 25 katrilyon 186.4 trilyon liraya çıktı. Uzun bir ardan sonra geçen yıldan başlayarak özel sektör sermaye piyasalarından fon sağlamaya başladı. Böylece, özel sektörün toplam stok içindeki payı yüzde 8.4'den yüzde 10'a yükseldi. Hazine'nin geçen yıl borçlanma ihtiyacının önemli oranda azalması özel sektörün sermaye piyasasından fon sağlamaya başlamasının yolunu açtı. 
     
     2001'DE YÜZDE 7.9'A KADAR İNMİŞTİ 
     Özel sektör menkul kıymetlerinin stoktaki payı en düşük düzeyine 2001 yılında inmişti. 1994 yılında yüzde 18, 1995'te yüzde 19.7 olan özel sektörün payı, 1996'da yüzde 
     13.4'e, 1997'de yüzde 13.3'e gerilemişti. İzleyen dönemde 
     yeniden artarak 1998 yılında yüzde 13.9'a, 1999'da yüzde 14'e, 2000 yılında yüzde 15.7'ye yükselen özel sektörün payı, 2001'de yüzde 7.9'a kadar inmişti. Özel sektör 2002'de ise toplamda yüzde 8'lik paya sahip olmuştu. 
     
     KAMU MENKUL KIYMETLERİ 
     Kamu sektörü menkul kıymet stoku ise 2004 yılında yüzde 16 oranında 31 katrilyon 410.9 trilyon lira artarak 196 
     katrilyon 4.1 trilyon liradan 227 katrilyon 414.9 trilyon liraya çıktı. Kamu menkul kıymetlerinin stoktaki payı yüzde 91.6'dan yüzde 90'a indi. Stokun 194 katrilyon 210.7 trilyonunu Devlet tahvilleri, 30 katrilyon 272.2 trilyonunu Hazine bonoları, 1 katrilyon 314.6 trilyonunu özelleştirme tahvilleri oluşturdu. Devlet tahvili stoku geçen yıl yüzde 14.9, Hazine bonosu stoku yüzde 19.1 arttı. Özelleştirme tahvili stokundaki artış ise yüzde 81.3'ü buldu. 

ANKA 
     
</TEXT>
</DOC>
