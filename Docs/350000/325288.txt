<DOC>
<DOCNO> 325288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/soneko03.html </URL>
<DATE> 2005/03/20/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
ATO Başkanı AB, terörist başının yeniden yargılanmasını isteyecek 
</HEADLINE>
<TEXT>

     Ankara Ticaret Odası ATO Başkanı Sinan Aygün, terör örgütü ele başı Abdullah Öcalan'ın Avrupa İnsan Hakları Mahkemesi'ne AİHM 1999 ve 2003 yıllarında olmak üzere iki başvurusunun olduğunu hatırlatarak, ''Tıpkı Leyla Zana ve arkadaşlarında olduğu gibi bu mahkeme hukuki değil siyasi bir karar alarak terörist başının da yeniden yargılanmasını isteyecek'' dedi. 
     Aygün konuya ilişkin yaptığı yazılı açıklamada, mahkemenin yeniden yargılanma kararı için uygun zamanı beklediğini kaydederek, Türkiye'nin bu karara hazırlıklı olması gerektiğini belirtti. 
     AB içerisindeki bazı ülkelerin Türkiye'yi karıştırmak için ellerinden geleni yapacağını dile getiren Aygün, bu ülkelerin zaman zaman Rum ve Ermeni diasporasını, zaman zaman ise Türkiye'deki bölücü unsurları kullanarak Türkiye'nin AB'ye girişini engelleme ya da girecekse bölünmüş olarak girmesini sağlama hedefine kilitlendiklerini bildirdi. 
     AB'nin Türkiye'ye hasmane politika izleyen kesimleri ile terör örgütü ele başının çıkar kardeşliği içerisinde hareket ettiğinin gün gibi ortada olduğunu ifade eden Aygün, ''Türkiye'yi parçalamak isteyen fanatikler, birbirleri için taşeron oluyorlar, birbirleri için kol kanat geriyorlar'' dedi. Aygün, şöyle dedi 
     ''Türkiye'nin Avrupa Birliği'ne girme ihtimali AB içerisindeki bazı çevreleri rahatsız ediyor. Rum ve Ermenilerin Türkiye aleyhtarlığı AB içerisinde holiganizm ve fanatizme dönüşüyor. Adına AİHM denilen hakem de bu tribün terörüne alet oluyor. 
     Leyla Zana'yı kullandılar, şimdi de terörist başını kullanacaklar. Önce yeniden yargılayın diyecekler, sonra da siyaset yapmasına izin vermemizi isteyecekler. Bu çevrelerin niyetleri son derece açık. Onlara göre 'En iyi Türkiye Bölünmüş Türkiye'dir. Türkiye AB içerisindeki bu holiganlara dikkat etmelidir.'' 
     
     HIRVATİSTAN ÖRNEK GÖSTERİLECEK 
     Türkiye'yi AB'ye almamak için ellerinden gelen her türlü bahaneyi kullanan AB'nin Hırvatistan'ın insan haklarına saygı konusunda gerekenleri yerine getirmediği bahanesiyle bu ülkenin katılım müzakerelerini ertelediğini hatırlatan Aygün, ''Sırada Romanya ve Bulgaristan var. Bu ülkelere de aynı bahaneyi ileri sürecekler. Asıl hedef ise Türkiye. Türkiye'ye zamanı geldiğinde 'Hayır' demek için örnekler yaratıyorlar. Bu ülkeler hatırlatılıp 'Bakın o ülkelere de yaptık. Size ayrımcılık yapmıyoruz' diyecekler'' dedi. 
     
</TEXT>
</DOC>
