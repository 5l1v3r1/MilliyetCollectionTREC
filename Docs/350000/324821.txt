<DOC>
<DOCNO> 324821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonspo12.html </URL>
<DATE> 2005/03/18/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Cavcav'ın 'kol hareketi yapıp, teşvik primine normal' demesine tepki 
</HEADLINE>
<TEXT>

     Türk Kalp Vakfı tarafından düzenlenen ''Ayın ve Yılın Hakemi Yarışması''nın jüri toplantısı İstanbul'da yapıldı. 
     Kalyon Oteli'nde gerçekleştirilen toplantıya, Türk Kalp Vakfı Yönetim Kurulu Başkanı Hayati Babaoğlu, Gençlik ve Spor İstanbul İl Müdürü Tamer Taşpınar ve Futbol Federasyonu Merkez Hakem Kurulu MHK Üyesi Muhittin Boşat'ın yanısıra, Futbol Federasyonu'nun eski milli takımlar sorumlusu Ayhan Bermek de onur konuğu olarak katıldı. 
     2004 yılı kasım ayının en iyi hakemi seçilen Cem Deda ile aralık ayının en iyi hakemi seçilen Cüneyt Çakır'ın da ödüllerini aldığı toplantıda jüri üyeleri, ocak ayının en iyi hakemi olarak yine Cem Deda'yı seçerken, şubat ayının en iyi hakemi ise Orhan Erdemir oldu. 
     
     BERMEK'TEN İLHAN CAVCAV'A ELEŞTİRİ 

     Toplantının onur konuğu olan Futbol Federasyonu'nun eski milli takımlar sorumlusu Ayhan Bermek, Türk futbolunun etik konusunda büyük adımlar atması gerektiğine dikkati çekerken, isim vermeden Birinci Süper Futbol Ligi Kulüpler Birliği Vakfı ve Gençlerbirliği Kulübü Başkanı İlhan Cavcav'ı eleştirerek, ''Bir kulüp başkanı tribünden kol işareti yapar, teşvik primini 'normal' olarak değerlendirir ve disiplin kuruluna sevk edilmezse, daha neyi konuşabiliriz. Teşvik primi tüm dünyada suç olarak gösterilirken, benim Kulüpler Birliği Başkanım çıkıp 'normal' diyor. Neyi konuşuyoruz'' dedi. 
     
     BERMEK ''OTORİTE BOŞLUĞU, BAŞARISIZLIĞI GETİRİR'' 

     Bermek, özellikle A Milli Takım'ın başarısı için tüm Türkiye'nin o takıma inanması gerektiğini bildirdi. 
     Milli takım teknik heyetinden futbolcusuna dek herkesin kamunun güvenini kazanmış olması gerektiğini vurgulayan Bermek, şunları söyledi 
     ''Bu takım ne kadar iyi çalıştırılırsa çalıştırılsın, önce basın başarısına inanmalı ki, insanlar da inansın. Yöneticilerin önemli sorumlulukları var. Biz ümidimizi değil, maalesef Dünya Kupası elemelerinde avantajlarımızı yitirdik. Birinci kategorideki takımın kendi evinde yenilme hakkı olamaz. Otorite boşluğunun olduğu yerde zaaflar ve başarısızlıklar başlar. Bunlar erozyonun işaretidir. Başarılar bir günde gelmez. Bu, milletin takımıdır. Birinci kategoride yer alan Emre, Yıldıray ve Nihat gibi yıldızları kadrosunda bulunduran kaç takım gösterebilirsiniz Bugün Türk futbolunda yaşanan sıkıntıları otorite boşluğuna bağlıyorum.'' 
     
     ERSUN YANAL KONUSU 

     Ayhan Bermek, Milli Takımlar Teknik Direktörü Ersun Yanal'ın adının teşvik primi iddialarına karıştığı, yanlış mal beyanı ve vergi kaçırma gibi iddialarla anıldığı biçiminde yöneltilen bir soruya ise şu yanıtı verdi 
     ''Eğer ben bugün buraya gelirken bir kaza yapsaydım, toplantıya katılamazdım. Çünkü polis beni soruşturma için karakola götürürdü. Ya kardeşim, madem koku var, hiç değilse bir alkol muayenesine al. Biz aradık bulamadık deme hakkın var mı '' 
     
     ''DEDA VE ÇAKIR, BABALARINI GEÇECEKLER'' 

     Toplantıda ödüllerini almak üzere katılan genç hakemler Cem Deda ve Cüneyt Çakır'a övgüler yağdıran Bermek, şöyle devam etti 
     ''Hem Cem Deda, hem de Cüneyt Çakır, hakem babalarını geçeceklerdir. Onlara inanıyorum. Milli takımdan önce hakemlerimizle dünyaya damgamızı vurabilirdik. Çünkü altyapısını oluşturmak daha kolay. Milli takım kadar ses getireceklerdir. Tüm Türkiye arkanızda olacak. Hakem bir hafta en iyi, diğer hafta en kötü olamaz. Sizler iyi hakemlersiniz, ama kendinizi geliştirin. Hakemlerimiz yönetimdeki otorite boşluğunun sıkıntısını yaşıyorlar.'' 
     
</TEXT>
</DOC>
