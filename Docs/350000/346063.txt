<DOC>
<DOCNO> 346063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonsiy16.html </URL>
<DATE> 2005/05/26/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Erdoğan, Kazakistan'da Başbakan Ahmedov ile biraraya geldi 
</HEADLINE>
<TEXT>

     Başbakan Recep Tayyip Erdoğan, Kazakistan Cumhuriyeti Başbakanı Danial Ahmedov ile görüştü. 
     Kazakistan’ın 2015 yılına kadar petrol üretimini 170 milyon tona çıkarmayı düşündüğünü ve Bakü-Tiflis Ceyhan Petrol Boru Hattı Projesi’ne BTC olumlu baktıklarını bildiren Kazakistan Başbakanı Ahmedov, "KKTC ile kültürel ilişki kurmaya hazırız" dedi. 
     Başbakan Erdoğan ile Ahmedov, hükümet binasında iki ülke heyetlerinin de katılımıyla yaklaşık 1,5 saat süren bir görüşme yaptı. 
     Görüşmenin ardından iki ülke arasında uluslararası terörizm, organize suçlarla mücadele, uyuşturucu kaçakçılığı ile mücadelede işbirliği, istatistik ve arşiv alanlarında işbirliğini öngören protokol ve anlaşmalar imzalandı. 
     İmza töreninin ardından öngörülen basın toplantısı yerine, Erdoğan ve Ahmedov, iki ülkeden birer gazetecinin sorularını yanıtladılar. 
     Bakü-Tiflis-Ceyhan Petrol Boru Hattı’na Azerbaycan’da yapılan törenle petrol pompalanmaya başlandığının anımsatılarak, Kazakistan’ın bu projeye katılıp katılmayacağı sorusu üzerine Ahmedov, ülkesinin 2015 yılına kadar petrol üretimini 170 milyon tona çıkarmayı 
     düşündüğünü, bu projeye de olumlu baktıklarını kaydetti. 
     Kazakistan’ın diğer projelerle de ilgilendiğini belirten Ahmedov, Kazakistan’ın ayrıca Batı Çin Projesi’ni de gerçekleştirmek istediğini dile getirdi. 
     Ahmedov, KKTC’ye uygulanan izolasyonla ilgili bir soruyu yanıtlarken, Kazakistan’ın Kıbrıs’ta barışın tesis edilmesini, sosyo ekonomik durumun da yükseltilmesini istediğini belirtti. Kazakistan devletinin KKTC ile kültürel düzeyde ilişkilerin kurulması için Kıbrıs’a bir yazı gönderdiğini ifade eden Ahmedov, "Çünkü orada Türk kardeşlerimiz var. Onlarla her zaman kültürel ilişki kurmaya hazırız" diye konuştu. 
     
     IRAK’TAKİ SON DURUM 
     Başbakan Erdoğan, Kazak bir gazetecinin Irak’taki son duruma ilişkin değerlendirmesini istemesi üzerine, Ocak ayında yapılan seçimle bu ülkenin demokratik sürece girdiğini dile getirdi. 
     Bu sürecin sıkıntılarının bulunduğunu ifade eden Erdoğan, Irak Geçici Yönetimi Başbakanı İbrahim Caferi’nin geçen hafta Türkiye’ye yaptığı ziyareti anımsattı. Görüşmede demokratikleşme sürecin devam ettirilmesine yönelik Caferi’nin azmini gördüğünü belirten Erdoğan, Irak’ı dünyanın demokratik ülkeleri arasında görmek isteyen ülkelerin de Irak’a yardımcı olması gerektiğini kaydetti. 
     Erdoğan, Türkiye’nin Irak’a yakın desteğinin sürdüğünü de ifade ederek, bu ülkenin terör gruplarıyla yoğun mücadele verdiğini belirtti. Erdoğan, bu mücadeleden galip çıkmalarını temenni ettiğini söyledi. 
     Başbakan Erdoğan, bir başka soruyu yanıtlarken, ekonomik işbirliği ve ticaret hacminin artırılması için neler yapılabileceği, terörizmle mücadele, petrol boru hattı projesi ve Kıbrıs gibi konuların görüşmede ele alındığını bildirdi. 
     Erdoğan, daha sonra yürüyerek Senato Binası’na geçti. Erdoğan, burada Senato Başkanı Nurtay Abıkayev ile biraraya geldi. 
     Kısa bir bölümü basına açık olan görüşmede Senato Başkanı Abıkayev, Erdoğan’ı ülkesinde görmekten duyduğu memnuniyeti dile getirerek, iki ülke insanın aynı kökten geldiğini belirtti. 
     Başbakan Erdoğan da gerek siyasi, gerek ekonomik, gerekse kültürel alanda bugüne kadar yapılanların bundan sonra yapılacaklara dayanak oluşturduğunu söyledi. 
     İki ülke arasındaki ticaret hacminin düşük olduğunu belirten Erdoğan, bu hacmin ilk etapta 1 milyar doların üzerine çıkarılmasını hedeflediklerini kaydetti. 
     
</TEXT>
</DOC>
