<DOC>
<DOCNO> 332547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko43.html </URL>
<DATE> 2005/04/12/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Zeki Sayın Yeni yapılanmada bana görev verilmedi... 
</HEADLINE>
<TEXT>

     Eski Kamu Bankaları Ortak Yönetim Kurulu Başkanı Zeki Sayın, kamu bankalarının bugünkü genel kurulları sonucunda ortaya çıkacak yeni yapılanmada kendisine görev verilmediğini belirtirken, herhangi bir rahatsızlığının olmadığını bildirdi. 
     Zeki Sayın, 2 yıl boyunca Ziraat ve Halk Bankalarında özerk ve özel banka statüsü içinde çalıştıklarını, ilgili bakan ve başbakanın kendilerine hiç bir müdahalesi olmadığını vurguladı. 
     İstifa etmediğini, yeni yapılanmada görev verilmediğini anlatan Sayın, şahsen rahatsız olmadığını, ilgili bakan Ali Babacan'ın da rahatsız olduğunu sanmadığını ifade etti. 
     Bakan Babacan ile daha sonra da görüşeceklerini anlatan Sayın, 28 Nisan'da yapacağı devir teslimlerle ilgili, Babacan ile bir araya geleceklerini kaydetti. 
     
     ''UYGUN GÖREV VERİLİRSE DÜŞÜNÜRÜM'' 

     Kendisine bundan sonraki dönem için herhangi bir teklifte bulunup bulunulmadığı yönündeki soru üzerine Sayın, ''biz devlet memuru değiliz. Herhangi bir yere nakil yok. Uygun görev verilirse o zaman düşünülecek bir husus'' cevabını verdi. 
     Kendisine göre de ortak yönetimin görevini tamamladığını ifade eden Sayın, ortak yönetimin kamu bankalarının ilk yapılanma döneminde, personel tanzimi ve şubelerin ayarlanması gibi konularda faydalar getirdiğini kaydetti. 
     Kamu bankalarının artık özelleştirme sürecine girdiğini ve Halk Bankası'nın da büyük ölçüde özelleştirmeye hazır halde bulunduğunu kaydeden Sayın, özelleştirmeye ilişkin işlemlerin bir iki ay içinde tamamlanıp, arzu eden talipler ile görüşmelerin yapılabileceğini belirtti. 
     Kendisine yeni görev konusunda, herhangi bir teklif gelmediğini tekrarlayan Sayın, bazı meselelerin zamana bırakılması gerektiğine işaret etti. 

     
</TEXT>
</DOC>
