<DOC>
<DOCNO> 342087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/spor/bbas.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener Karşı'yaka'da 71-86 
</HEADLINE>
<TEXT>


Sarı - Lacivertliler, Türkiye Kupası'nda elendiği Pınar Karşıyaka'yı Play - Off'ta saf dışı bıraktı, çeyrek finalin üçüncü randevusunda deplasmanda rakibine fark atarak, ilk dört takım arasına adını yazdırdı 


Basketbol Ligi Play - Off ilk tur üçüncü maçında Fenerbahçe, deplasmanda Pınar Karşıyaka'yı 86-71 yenerek, seride durumu 3-0 yaptı ve yarı finale yükseldi. 
Karşılaşmaya hızlı başlayan Fenerbahçe, Ömer ve Salyers ile sayılar bulurken, 5. dakikada skoru 10-2'ye getirdi ve ilk periyotu 18-11, devreyi de 36-25 önde kapattı. 
Üçüncü periyotta Braswel ve Murat Can ile üç sayılık basketleriyle Pınar Karşıyaka, farkı kapadı ve son çeyreğe Fenerbahçe'nin 53-52 üstünlüğüyle girildi. 
Son periyotta iyi savunma yapan Fenerbahçe karşısında Pınar Karşıyaka, 4.5 dakika sayı üretemedi. Skoru 67-52'ye getiren Sarı - Lacivertliler, son dakikalardaki rahat oyunuyla karşılaşmayı 86-71 kazanmayı bildi. 

Maçın karnesi 
HAKEMLER Engin Kennerman, Vedat Borulday, Erşen Kartal 
PINAR KARŞIYAKA Braswell 7 18, Murat Can 7 19, Holman 6 10, Onur 5 8, İnanç 6 10, Ümit 5 6, Mehmet 4 
FENERBAHÇE Ömer 7 14, Erdal 7 18, Edwards 6 10, Mrsiç 8 22, Salyers 7 14, Harvey 6 8, Rasim 5 , Barış 5 , Nihat 5 
1. PERİYOT 11-18, 2.PERİYOT 25-36, 3.PERİYOT 52-53, MAÇ SKORU 71-86, 
BEŞ FAUL Onur 35.38 , Holman 38.36 , Erdal 39.22 

Kartal tur arıyor 

Basketbolda Play - Off çeyrek final serisinde Tuborg Pilsener ile Beşiktaş, bu akşam İzmir'de üçüncü kez karşı karşıya gelecekler. İzmir Atatürk Salonu'nda saat 18.45'te başlayacak olan karşılaşmayı Beşiktaş kazandığı taktirde yarı finalde Ülkerspor'a rakip olacak. 

Yeniköy'e basketbol okulu 

Yeniköy Spor Kulübü, Vehbi Koç Vakfı ve Garanti Bankası'nın katkılarıyla İstinye'de eski Koç Üniversitesi Kampüsü'ne basketbol okulu açtı. Açılışa Sarıyer Kaymakamı Yaşar Gül, Yeniköyspor Kulübü Başkanı Ali Düşmez, basketbol adamı Yalçın Granit katıldı. Sarıyer Kaymakamı Yaşar Gül, katkılarından dolayı Granit'e teşekkür plaketi verdi. 


</TEXT>
</DOC>
