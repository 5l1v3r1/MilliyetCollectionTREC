<DOC>
<DOCNO> 305076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun45.html </URL>
<DATE> 2005/01/10/ </DATE>
<TIME> 19.46 </TIME>
<AUTHOR>  </AUTHOR>
<HEADLINE>
Eski Sovyet casusu çift, CIA'yı mahkemeye verdi... 
</HEADLINE>
<TEXT>

     ABD'de, Merkezi Haberalma Teşkilatı CIA, Soğuk Savaş döneminde bilgi sızdırmalarına karşılık, ABD'de ömür boyu ihtiyaçlarının karşılanacağı sözü yerine getirilmediği gerekçesiyle eski Sovyetler Birliği'nin bir diplomatı ve eşi tarafından dava edildi. 
     CIA ile eski Sovyetler Birliği döneminin iki casusu arasındaki anlaşmazlık, Amerikan Federal Yüksek Mahkemesi'ne kadar taşınırken, konunun bu kadar büyümesi CIA'de de rahatsızlık yarattı. 
     Amerikan basınındaki haberlere göre, adı açıklanmayan ve kendilerinden John ve Jane Doe olarak bahsedilen çiftten John Doe, eski Sovyet bloğu ülkelerinden birinde 20 yıl kadar önce diplomat olarak görev yaparken, karısıyla birlikte CIA yetkililerine yanaşarak, Sovyetler Birliği'nin dağılmasına giden yolda bilgi sızdırmayı teklif etti. CIA yetkilileri bu öneriyi kabul etti ve karşılığında çifti ABD'de yeni bir eve yerleştirme, ömür boyu gelir sağlama sözü verdi. 
     Anlaşma gereği çift, iş bittikten sonra ABD'ye getirildi. John Doe bir bankada işe yerleştirildi. Ancak 1997 yılında, çalıştığı banka başka bir bankayla birleşirken meydana gelen işten çıkarmalar sırasında John Doe da işten çıkarıldı. Bunun üzerine John Doe, CIA'e giderek ömür boyu gelir sağlanacağı anlaşmasını hatırlattı. Verilen sözün tutulmaması üzerine Doe çifti, 2000 yılında CIA'i Seattle kentinde mahkemeye verdi. Dava bu hafta, Türkiye'deki Anayasa Mahkemesi'ne karşılık gelen ABD Federal Yüksek Mahkemesi'ne kadar taşındı. 
     CIA, Seattle'daki yerel mahkemeye ve ABD Temyiz Mahkemesi'ne, ''işveren ve ajan, dudakların daima mühürlü kalacağını anlamalıdır, aksi takdirde anlaşma bozulur'' gerekçesiyle, bu davanın ele alınmaması tavsiyesinde bulundu. Buna karşın dava, ABD Federal Yüksek Mahkemesi'ne kadar ilerledi. 
     CIA açısından sadece böyle bir davanın açılması bile sıkıntı yaratıyor. Amerikan basınındaki yorumlara göre bu dava, CIA'in casus olması için yabancı ülkelerin adamlarına para ve konfor önermesine karşılık, bu ajanlar artık işe yaramadığı anda desteğini kestiği yönündeki suçlamaları teyit ediyor. CIA'in endişe ettiği bir başka konunun ise özellikle Soğuk Savaş döneminde işe alınan eski Sovyetler Birliği ajanlarının, Jane ve John Doe çiftini örnek alarak, haklarını mahkemede arama yoluna gitmesi olduğu belirtiliyor. 
     
</TEXT>
</DOC>
