<DOC>
<DOCNO> 337734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/soneko05.html </URL>
<DATE> 2005/04/28/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
İşsizlik kronikleşiyor... 
</HEADLINE>
<TEXT>

     Türkiye’de uzun bir süredir yüzde 10’un altına inmekte direnen işsizliğin giderek kronikleştiği de belirlendi. İŞ-KUR’un verilerine göre, 2003 yılında yüzde 25 düzeyinde bulunan bir yıldan fazla süredir iş bekleyenlerin toplam kayıtlı işsizler içindeki payı, geçen yılın sonunda yüzde 39.5’e ulaştı. 
     İŞ-KUR, iş gücü piyasasına ilişkin 2004 yılı sonu istatistiklerini açıkladı. Buna göre, agari ücret seviyesinde de olsa ücret aldığı bir işi olmadığı için İŞ- KUR’a başvurarak iş bulmak için bekleyen işsizlerin sayısı geçen yıl bir önceki yıla göre yüzde 38.2 oranında artarak 811 bin 948’e çıktı. Kayıtlı işsiz sayısı 2003 yılı sonunda 
     587 bin 479 kişi olarak belirlenmişti. 
     Herhangi bir işi olmadığı için başvuranlarla, daha iyi koşullarda iş arayanlar, emeklilerden iş arayanlar ve belli bir iş yerinde çalışmak isteyenler de eklendiğinde İŞ- KUR’dan iş bulmayı bekleyenlerin kayıtlı iş gücü sayısı 885 bin 24’e ulaştı. İş arayanlardan aktif kayıtlarda yer 
     alanların tümünü ifade eden kayıtlı iş gücü 2003 sonunda ise 623 bin 794 kişi düzeyinde bulunuyordu. 
     
     UZUN SÜREDİR İŞ BEKLEYENLERİN SAYISI ARTIYOR 
     İŞ-KUR’un istasitkleri, özellikle 2001 krizinden sonra bir sorun olarak daha ağır bir şekilde hissedilmeye başlanan işsizliğin giderek kronik bir hal almaya başladığını da gösteriyor. Buna göre, 2003 yılında yüzde 25 düzeyinde bulunan bir yıldan fazla süredir iş bekleyenlerin toplam kayıtlı işsizler içerisindeki oranı 2004 yılında yüzde 39.5’e ulaştı. Kayıtlı işsizlerin 320 bin 437’sinin bir 
     yıldan daha uzun süredir iş beklediği belirlendi. 
     Kurum’a başvuran işsizlerin yüzde 16.8’ini oluşturan 136 bin 80 kişi 8-12 aydır iş bulmayı bekliyor. 2004 yılı 
     sonu itibariyle Kurum’dan iş bekleyenlerin yüzde 12.5’ini 3- 4 ay, yüzde 6.3’ünü 2-3 ay, yüzde 5.2’sini 4-5 aydır, yüzde 4.8’ini de 30 günden daha az süredir iş bekleyenler oluşturuyor. İsizlerin yüzde 4.7’si 5-6 aydır, yüzde 4’ü 1-2 aydır, yüzde 3.3’ü 7-8 aydır, yüzde 3’ü 6-7 aydır iş bekliyor. 
     
     EĞİTİM DÜZEYLERİ 
     Eğitim durumuna göre ise ilkokul mezunu işsizlerin toplam kayıtlı işsizler içerisindeki payının yüzde 37.6’den yüzde 33’e düştü. Orta ve dengi okul mezunlarının payı ise yüzde 14’ten yüzde 11.8’e geriledi. Buna karşılık lise ve dengi okul mezunlarının payı yüzde 20.3’ten yüzde 24’e çıktı. Meslek lisesi mezunu işsizlerin oranı da 8.9’dan yüzde 10.7’ye yükseldi. 
     
     İŞSİZLERİN ÇOĞU GENÇ 
     İŞ-KUR’dan iş bekleyenlerin neredeyse yarıya yakınını gençler oluşturuyor. Kurum’dan iş bekleyenlerin yüzde 29.6’sı 25-29, yüzde 20’si 30-34, yüzde 19.7’si 20-24, yüzde 
     12.7’si de 35-39 arasındaki yaşlarda bulunuyor. Kayıtlı 
     işsizlerin yüzde 9.2’sini 40-44, yüzde 6.9’unu 45-64, yüzde 1.7’sini ise 15-19 yaşındakiler oluşturuyor. 

ANKA 
     
</TEXT>
</DOC>
