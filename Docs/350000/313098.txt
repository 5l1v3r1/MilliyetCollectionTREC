<DOC>
<DOCNO> 313098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun37.html </URL>
<DATE> 2005/02/07/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Barzani tüm dünyaya meydan okudu Kürt devleti kurulacak 
</HEADLINE>
<TEXT>

     Irak Kürdistan Demokrat Partisi IKDP lideri Mesud Barzani, ''Dünyada hiçbir güç veya devlet benim Kerkük'ten vazgeçmemi sağlayamaz'' dedi. 
     Barzani, merkezi İsveç'te bulunan ''Kerkuk-Kurdistan.com'' adresindeki internet sitesinde yayınlanan röportajında, seçimlerin, Irak'ta karanlık bir dönemin, diktatörlüğün, Arap şovenizminin ve tek taraflı bir yönetimin sonunu getirdiğini, Kürt halkına geniş bir ufuk açtığını söyledi. 
     ''Kerkük Kardeşlik Listesi'nin oyların yüzde 70-75'ini aldığı hatırlatılarak, ABD, Avrupa veya başka bir devletin kendisini Kerkük'ten vazgeçirip geçiremeyeceğinin'' sorulması üzerine Barzani şunları kaydetti 
     ''Bu konuda sadece ölüm yolumu kesebilir. Bunun dışında dünyada hiçbir güç veya devlet benim Kerkük'ten vazgeçmemi sağlayamaz. Bu kesindir ve Kerkük'ten vazgeçmemiz mümkün değil. Ayrıca bu seçimler de Kerkük kimliğinin ne olduğunu gösterdi. Kerkük'ün Kürt ve Kürdistan'a ait bir kent olduğunu söylediğimizde, bize kuşkuyla bakanlar, şimdi çok açık bir şekilde bir gerçeği ve Kerkük kimliğinin ne olduğunu gördüler.'' Barzani, ''Kerkük'ün Kürdistan sınırları dahilinde olacağını'' söyledi. 
     Barzani, ''özellikle Havice'de, seçimin Kürtlerin lehine sonuçlanması amacıyla sahte oy kullanıldığına dair iddiaların'' hatırlatılması üzerine de ''bazı sahtekarlıkların yapıldığının doğru olduğunu, ancak bunların seçim sonucunu veya Kerkük'ün Kürt kimliğini etkileyebilecek ölçüde olmadığını'' belirtti. 
     
     ''KÜRTLERİN HAKKI'' 
     ''Bağımsız bir Kürt devletinin kurulmasının Kürtlerin hakkı'' olduğunu savunan Barzani, ''komşu ülkelerin bunu bir günah gibi gördüğünü'' iddia ederek, ''bağımsız Kürt devleti talep etmediklerini, bunun hakları olduğunu'' öne sürdü. 
     Barzani, ''Biz, kendi ülkemiz olan Kürdistan'ı birleştirmek istiyoruz. Irak, Türkiye, İran ve Suriye topraklarından birer parça koparalım demiyoruz. Ben bu ayrılıkçılık tabusunu kırmak istiyorum ki, onlar da hakkımızın ne olduğunu anlasınlar. Ben onların akıllı olmasını istiyorum Kürt ve Kürdistan gerçeğini anlamalarını istiyorum. Daha yumuşak olmak ve Kürtlere dostluk elini uzatmak Türkiye'nin çıkarınadır. Temennim, Türkiye'nin dostluk politikasını seçmesidir'' görüşünü savundu. 
     
</TEXT>
</DOC>
