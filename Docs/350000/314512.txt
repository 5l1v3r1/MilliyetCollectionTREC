<DOC>
<DOCNO> 314512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sontur10.html </URL>
<DATE> 2005/02/11/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Öğretmenlerden dizüstü bilgisayarlara hücum... İşte özellikleri... 
</HEADLINE>
<TEXT>

     Öğretmenlerin düşük fiyat ve uzun vadeli kredi imkanıyla bilgisayar alabilmesine yönelik projeden yararlanmak isteyen birçok kurum Milli Eğitim Bakanlığı'na başvurdu. 
     Alınan bilgiye göre, dizüstü bilgisayarların satışına başlanabilmesi için Sanayi ve Ticaret Bakanlığı'ndan kampanya izni bekleniyor. İzin alındıktan ve gelecek hafta içinde dizüstü bilgisayar ihalesini kazanan firmalarla protokol imzalandıktan sonra satış işlemlerine başlanacak. 
     Bünyesindeki öğretmenlerin de bu projeden yararlanmasını isteyen birçok kurum MEB'e başvurdu. Adalet Bakanlığı Ceza ve Tevkifevleri Genel Müdürlüğü cezaevlerinde tutuklu ve hükümlülerin eğitimi için çalışan öğretmenlerin, Özel Dershaneler Birliği ÖZDEBİR dershanelerde görev yapan öğretmenlerin, Polis Akademisi de bünyesindeki öğretim elemanlarının uygulamadan yararlanması talebinde bulundu. 
     Ayrıca, Türk Eğitim-Sen, bu projeden Milli Eğitim Bakanlığı'nda idari hizmetler sınıfında çalışanların da yararlanmasını istedi. 
     Bakanlık yetkilileri bu taleplerin değerlendirileceğini ve uygun bulunması halinde izin verileceğini kaydettiler. 
     Milli Eğitim Bakanı Hüseyin Çelik, dizüstü bilgisayar projesinden bakanlığa bağlı devlet okulları ile özel öğretim kurumlarında çalışan öğretmenler ile üniversite öğretim elemanlarının yararlanacağını bildirmişti. 
     MEB'e bağlı devlet okullarında 576 bin, özel okullarda 40 bin öğretmen, üniversitelerde de 77 bin öğretim elemanı görev yapıyor. 
     Adalet Bakanlığı Ceza ve Tevkifevleri Genel Müdürlüğü bünyesinde 1, dershanelerde 30 bin öğretmen çalışıyor. MEB'in idari hizmetler sınıfında da yaklaşık 55 bin kişi görev yapıyor. 
     Yetkililer, ilk aşamada yaklaşık 100 bin öğretmenin dizüstü bilgisayar alacağını tahmin ettiklerini belirttiler. 
     
     BİLGİSAYARLARIN FİYATLARI- 
     Dizüstü bilgisayar ihalesi için yeterlilik alan TNB Bilgisayar Sistemleri A.Ş, Koç Sistem Bilgi ve İletişim Hizmetleri A.Ş, AIDATA Bilgisayar Sistemleri Ticaret ve Sanayi A.Ş, Vestel Dayanıklı Tüketim Malları Pazarlama A.Ş, INFRONIC Bilgisayar Sistemleri Sanayi ve Ticaret A.Ş, SERVUS Bilgisayar A.Ş, METEKSAN Bilişim ve Bilgisayar Teknolojileri A.Ş ve CASPER-DATATEKNİK-SENTİM konsorsiyumu katıldı. İhaleyi TNB Bilgisayar Sistemleri A.Ş ve CASPER-DATATEKNİK-SENTİM konsorsiyumu kazandı. 
     Buna göre, dizüstü bilgisayarların fiyatları 920 ABD Doları KDV ve 730 ABD Doları KDV olarak belirlendi. Bilgisayarların klavyeleri isteğe göre F veya Q olacak. 
     Yetkililer, bilgisayarların fiyatlarının biraz daha düşürülmesi için ''leasing'' sistemi uygulanması konusunda görüşmelerin sürdüğünü ancak bu olasılığın zayıf olduğunu kaydettiler. Leasing yöntemi uygulanması halinde KDV yüzde 1'e düşecek ve bilgisayarın mülkiyeti borç bittikten sonra alıcıya ait olacak. Aksi durumda alıcılar bilgisayarların belirlenen fiyatlarına yüzde 18 KDV ödeyecek. 
     Öğretmenler bilgisayarları isterlerse peşin, isterlerse Vakıfbank'tan 36 aya kadar varan vadelerde kredilerle alabilecekler. Kredi alınması halinde Vakıfbank'ın en düşük mevcut cari faizi üzerinden vade farkı uygulanacak. 
     MEB, Microsoft Windows işletim sistemi ile ilgili de indirim yaptırılması için görüşmelerin sürdüğünü belirttiler. 
     Satışa başlanmadan önce MEB ile Vakıfbank yetkilileri bilgisayarların öğretmenlere hangi koşullar ve nasıl verileceği konusunu görüşmek üzere biraraya gelecekler. 
     Yetkililer, bir öğretmenin alabileceği dizüstü bilgisayar adeti konusunda sınırlama yapılmasının düşünülmediğini belirttiler. 
     
     BİLGİSAYARLARIN ÖZELLİKLERİ 
     920 ABD Doları KDV'ye satılacak bilgisayarın özellikleri şöyle 15'' TFT ekran, 1.3 veya 1.6 Ghz Intel Centrino mobil işlemci, 40 GB HDD, 256 MB Ram, entegre 10 100 ethernet and modem, board üzerinde entegre wireless ağ kartı, DVD CD DVD-RW, MS Windows XP Türkçe, batarya adaptör, Türkçe klavye 
     730 ABD Doları KDV'ye satılacak bilgisayarın özellikleri 14.1'' TFT ekran, 1.3 veya 1.5 Ghz Intel mobil celeron işlemci, 20GB HDD, 256MB ram, entegre 10 100 ethernet and modem, mini PCI slot üzerine takılı wireless ağ kartı, 24X CD-ROM, MS Windows XP Türkçe, batarya adaptör, Türkçe klavye. 
     
</TEXT>
</DOC>
