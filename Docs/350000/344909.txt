<DOC>
<DOCNO> 344909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/spor/axspo04.html </URL>
<DATE> 2005/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir taşla dev kuş 3-0 
</HEADLINE>
<TEXT>


Trabzonspor Szymkowiak, Mehmet ve Fatih'in golleriyle Samsunspor'u dağıttı. Galatasaray'ın derbiden mağlup ayrılmasıyla 2. sıraya çıkan Karadeniz ekibi Şampiyonlar Ligi'ne katılma yolunda dev bir adım attı 


Trabzonspor, Samsunspor'u 3-0 yenerek ikinci sıraya tırmandı, Şampiyonlar Ligi'ne katılma yolunda büyük avantaj sağladı. Bordo - Mavililer son hafta maçında İstanbulspor'u yenerse, Devler Ligi vizesini alacak. 27'de Fatih'in pasını alan Szymkowiak vuruşunu yaptı, kaleci Shorunmu'yu geçen top direğin dibinden dışarı çıktı. 38'de Fatih'le çarpışan Shorunmu yerini Kerem'e bıraktı. Fatih, 42'de ceza alanında Tolga tarafından düşürülünce hakem penaltıyı gösterdi. Fatih'in vuruşunda Kerem gole izin vermedi. Dönen topu Hüseyin tamamlamak istedi ancak Kerem topa sahip oldu ve ilk yarı golsüz kapandı. Trabzonspor aradığı golü 70. dakikada Szymkowiak'la buldu. Polonyalı futbolcu kafa vuruşuyla takımını öne geçirdi. İkinci yarıda oyuna giren Mehmet Yılmaz, 79'da sahneye çıkarak skoru 2-0 yaptı. Son sözü 90'da Fatih Tekke söyledi ve skoru 3-0 olarak belirledi. 

Fatih'ten fedakarlık 

Kasık fıtığı nedeniyle sezon sonunda ameliyat olacağı açıklanan Trabzonspor kaptanı Fatih Tekke ağrılarına rağmen fedakarlık yaparak 11'de forma giydi. sahaya çıktı. Bir süredir takımla birlikte antrenmanlara katılamayan yıldız futbolcu karşılaşma öncesi Teknik Direktör Şenol Güneş ile bir görüşme yaparak, "Bu maç Şampiyonlar Ligi'ne katılmamız açısından büyük önem taşıyor. Mutlaka sahada olmalıyım" diyerek oynamak istediğini söyledi ve 11'de sahaya çıktı. İlk yarıda penaltıyı kaçıran Fatih, 90. dakikada ağları sallayıp, ligdeki gol sayısını 30'a çıkardı. 

Petkoviç yedek Hasan ilk 11'de 

Bordo - Mavili takımda genç kaleci Hasan Sönmez ilk 11'de görev yaptı. Çaykur Rizespor maçında cezalı olan Petkoviç'in yerine sahaya çıkıp, başarılı bir performans sergileyen Hasan kaledeki yerini korurken, Avustralyalı eldiven yedek soyundu. Teknik Direktör Şenol Güneş, sakatlığı geçen Celalettin'e 11'de forma verdi. Adem Koçak kulübeye çekilirken, Lee Yong kadroya alınmadı. Trabzonsporlu taraftarlar maça büyük ilgi gösterdi. Yönetimin destek çağrısına uyan Bordo - Mavililer tribünleri tamamen doldurdu. Başkan Atay Aktuğ ile Samsunspor Başkanı İsmail Uyanık karşılaşmayı birlikte izledi. Bordo - Mavili takımın Polonyalı yıldızı Szymkowiak maçta ülkesinden gelen 4 gazeteci tarafından takip edildi. PAF Takımlar arasında oynanan maçı ise konuk Samsunspor kazandı. Kırmızı - Beyazlılar mücadeleden 3-0'lık skorla galip ayrıldı. n Atilla Esat Çolak DHA 

'Fener'i şampiyon yaptık' 

Trabzonspor Teknik Direktörü Şenol Güneş maç sonrası ilgiç yorumlar yaptı. Fenerbahçe'nin, Galatasaray'ı yenerek Bordo - Mavili takıma Şampiyonlar Ligi kapısını açtığı şeklindeki yorumlara katılmadığını belirten tecrübeli hoca, "Fenerbahçe'yi şampiyonluk için kutluyorum. Ama onları biz şampiyon yaptık. Çünkü Galatasaray'ı yendik ve onlara yenildik. Şampiyonlar Ligi'nde birlikte oynamayı diliyorum" dedi. Güneş, gelecek hafta İstanbulspor'u mağlup ederek Devler Ligi hedefine ulaşmak istediklerini sözlerine ekledi. 

Nobre'nin golü 

KRİTİK ERGUN ATA 

İlk yarıda bir penaltı olmak üzere toplam 5 net fırsatı değerlendiremedi Trabzonspor. Bu durumda başrolü oynayan Shorunmu sakatlandıktan sonra görevi devralan Kerem de penaltıda Fatih'e "dur" deyince maçın havası belli oldu İyi oynasa da Trabzonspor zorlanacaktı. Durum böyle olunca da aklı - fikri İstanbul'da olan tribünler 2. yarıda kendi gerçeklerine dönerek, takımın 12. adamı oldu. 
Şenol Güneş, kaçan fırsatların yoğunluğu nedeniyle 2. yarıya Mehmet Yılmaz'la çıktı. Sola kaydırdığı Gökdeniz ve Yattara kenarlardan, sahanın yıldızı, top çalma rekortmeni Hüseyin ve bu maça yüreğini koyan Symkowiak da göbekten ilerideki Fatih ve Mehmet Yılmaz'a bolca servis yaptı. Ama giderek kendine güven kazanan Kerem'in kaleci şansı da tutmuştu bir kere.Çok önemli kurtarışlar yaptı.Hele kendi savunmasından seken bir toptaki refleksi inanılmazdı. 
Fatih Tekke'ye Kerem ambargosu, Mehmet Yılmaz'ın son vuruşlardaki şansızlığı umutların tükenmesine yol açıyordu ki Ercan, oyun dışı kaldı. Derken İstanbul'dan Nobre'nin gol haberi geldi. Avni Aker'de coşku doruğa çıktı. Symkowiak'ın direkte patlayan füzesi adeta golün habercisiydi. Nitekim 2 dakika sonra da gol geldi. Gol sonrası Ergin de atılınca, Samsunspor'un direnci kırıldı, eşitlik için risk aldı, ilginçtir 9 kişiyle pozisyon da buldu ama gücü yetmedi. Sonra Mehmet Yılmaz sahneye çıktı ve takımının kalan dakikaları rahat oynamasını sağladı. Kral da görevini son dakikada yapınca, Galatasaray'ın yenilmesiyle de Trabzonspor, Şampiyonlar Ligi konusunda kendi kaderini tayin etme hakkını eline aldı.. 
Fırat Aydınus'un İvanov'a sarı kart değerlendirmesi ve Tolga'nın Fatih'e penaltı kararı doğru, Ercan'a çıkardığı kartın rengi tartışılırdı. 

YILDIZ TABLOSU 
TRABZONSPOR 22 Hasan Sönmez 5 34 Emrah 4 66 Adem Dk.88 28 Tolga Seyhan 6 38 Erdinç 6 18 Tayfun Dk.85 99 Celaleddin 4 10 M.Yılmaz Dk.46 6 11 Yattara 7 5 Hüseyin 8 7 Szymkowiak 8 47 Volkan 5 61 Gökdeniz 6 9 Fatih 6 
YEDEKLER 
1 Petkoviç, 66 Adem, 6 Hasan Üçüncü, 24 D'Haene, 10 Mehmet Yılmaz, 18 Tayfun, 25 İbrahim 

SAMSUNSPOR 1 Shorunmu 6 16 Kerem Dk.38 6 40 Tolga 4 28 Kenan 5 35 Petkov 4 3 El Yasa Dk.23 5 14 Muhammet 5 15 Ayari Dk.80 34 Ercan 4 13 Adnan 5 26 Ergin 4 6 Kais 5 8 Celil 5 29 Ivanov 5 
YEDEKLER 
16 Kerem, 3 El Yasa, 11 Erkan, 15 Ayari, 22 Musa, 25 Erhan, 51 Onur 



</TEXT>
</DOC>
