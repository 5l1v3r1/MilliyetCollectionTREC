<DOC>
<DOCNO> 321164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/spor/axspo01.html </URL>
<DATE> 2005/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayhan'dan ağır tahrik 
</HEADLINE>
<TEXT>


Siyah-Beyazlı taraftarlarla birlikte maçı izleyen Beşiktaş Şiddeti Önleme Komisyonu, Galatasaraylı futbolcunun cinsel organını göstererek seyirciyi tahrik ettiğini rapor etti 

BİLAL MEŞE 


Ayhan'dan hareket 
BEŞİKTAŞ Yönetimi'nin isteğiyle kurulan Sporda Şiddeti Önleme Komisyonu, dün akşam oynanan derbiyi, Siyah - Beyazlılar'a ayrılan tribünde izledi. Komisyon Başkanı Ali Rıza Dizdar ve arkadaşlarının raporunda, özellikle Ayhan'ın tribünlere cinsel organını gösterdiği ve seyircileri tahrik ettiği belirtildi. 

Yabancı maddeler 
RAPORDA ayrıca, Galatasaraylı taraftarların tribüne attığı yabancı maddeler de tek tek belirtildi. Dizdar ve arkadaşlarının hazırladığı tutanak, öncelikle Siyah - Beyazlı yönetime iletilecek. Komisyon bunun dışında, raporun bir örneğini Futbol Federasyonu ile İl Güvenlik Kurulu'na da sunacak. 

Çalımbay sitem etti 

"Geçmiş olsun" 
BEŞİKTAŞ'IN hocası, maç boyunca sürekli ileri çıkmalarını istediği oyuncularının istediklerini yapamadığını görünce şaşkınlığa uğradı. Rıza Çalımbay'ın karşılaşma sonrası indiği soyunma odasını "Geçmiş olsun" diyerek terkettiği öğrenildi. Galatasaray'ın galibiyeti hak ettiğini belirten Çalımbay, "Yediğimiz golden sonra biraz toparlandık, ama olmadı. Kendilerini tebrik ederim" diye konuştu. 

Veysel'e kontrol 
OYUNCULARINA da mesaj gönderen Çalımbay "İleriye gitmelerini istedim, geriye çekilmelerini değil. Bazı arkadaşlar performanslarını yükseltmeli. Lider vasfındaki oyuncularımın öne çıkmaları gerekir. Özgüven şart. Bugün iyi bir Carew olsa durum farklı olurdu" dedi. Öte yandan sağ ayak arka adalesinde sertleşme meydana geldiği için yerini Ahmet Dursun'a bırakan Veysel bugün kontrolden geçecek. 

Hazmedemediler 

GENİŞ güvenlik önlemleri arasında Ali Sami Yen Stadı'na getirilen Beşiktaş taraftarı, karşılaşmanın ardından yenilgiyi hazmedemedi. 763 Siyah - Beyazlı arasından birkaçı, hem Galatasaray taraftarıyla kapıştı, hem de çevreye zarar verdi. Taşkınlık yapan ve çevredeki camları kıran 6 Beşiktaşlı taraftar gözaltına alındı. Sarı - Kırmızılılar ile kavga eden Siyah - Beyazlı bir seyircinin ise ayağı kırıldı. 

John Carew'e izin çıkmadı 

SAKARYASPOR maçında rakibine tükürdüğü gerekçesiyle Disiplin Kurulu'na sevk edilen Carew'in tedbir kararı, Tahkim Kurulu tarafından onandı. Beşiktaş'ın itirazını dün sabah olağanüstü toplanarak değerlendiren tahkim, ret cevabı verdi. Carew'in cezası 8 Mart'ta belli olacak. 

Okan Buruk kadro dışı 

BEŞİKTAŞ Teknik Direktörü Rıza Çalımbay, geldiği günden bu yana fazla şans vermediği Okan Buruk'u kadro dışı bıraktı. Bir dönem Galatasaray formasını da giyen eski oyuncunun yanında, Emre Aşık, kaleci Ramazan ile Fatih de 18 kişilik takımda yer bulamayan isimler oldu. 


</TEXT>
</DOC>
