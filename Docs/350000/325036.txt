<DOC>
<DOCNO> 325036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sondun18.html </URL>
<DATE> 2005/03/19/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Papa'nın sağlığı düzeliyor... 
</HEADLINE>
<TEXT>

     Vatikan'daki Piskoposlar Kurulu Başkanı Kardinal Giovanni Battista Re, Roma Katolik Kilisesi'nin ruhani lideri Papa İkinci Jean Paul'ün sağlık durumunun hızla düzeldiğini söyledi. 
     Kardinal Re, Papa'nın traketomi ameliyatı sonrasındaki durumuna ilişkin bugün yaptığı değerlendirmede, ''Papa, sağlık durumunu giderek toparlıyor. Özellikle hekimler son derece iyimserler. Bu güzel bir şey, iyiye işaret'' dedi. 
     Kardinal Re, bugün Camposasso'da katıldığı bir törende, Papa'nın sağlık durumu hakkında da açıklamalarda bulundu. Katolik Üniversitesi'ne bağlı Campobasso Araştırma Merkezi'nin kuruluşunun onuncu yıl dönümü münasebetiyle düzenlenen törene katılan Re, İkinci Jean Paul'ün çevresindekilerle rahatça konuşabilir hale geldiğini savunarak, şöyle konuştu 
     ''Papa'yla bizzat konuşulduğunda bu daha rahat anlaşılıyor. Mikrofon onun sesini kayba uğratıyor. Ama biz bize karşılıklı konuştuğumuzda, sesinin tonu hafif de olsa gayet iyi. Kendisiyle konuştuğumda son derece rahat olduğunu görüyorum.'' Kardinal Re, Katoliklik inancına göre, Paskalya yortusu münasebetiyle yarın başlayacak Kutsal Hafta'da Papa'nın törenlere ne şekilde katılacağına ilişkin soruyuysa tebessüm ederek yanıtladı. Re, Papa'nın kutlamaları yönetmek üzere muhtelif kardinalleri görevlendirdiğini anımsatmasının ardından, ''Papa, kardinalleri çalıştıracak. Eh hiç olmazsa bu işi bir kez de onlara yaptıracak'' dedi. 
     Kardinal Re, Campobasso'daki tören için Papa'nın gönderdiği yazılı mesajı da okudu. 
     Papa, kutlama mesajında, ''Campobasso Araştırma Merkezi'nin kuruluşunun onuncu yıl dönümü münasebetiyle katılımcıların tümüne, başta Üniversite Rektörü, üniversite personeli, Sağlık Bakanı ve diğer yetkililer olmak üzere herkesi selamlıyor ve sağlık dileklerimi sunuyorum'' dedi. 
     
</TEXT>
</DOC>
