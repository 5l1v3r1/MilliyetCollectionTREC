<DOC>
<DOCNO> 328787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/spor/spo11.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Atalay patladı 
</HEADLINE>
<TEXT>


Yerli antrenörlerin yabancı çalıştırıcıların Türkiye'ye getirilmesine karşı çıkmasına, Genel Müdür tepki gösterdi 

AYŞE YEŞİN 


Gençlik ve Spor Genel Müdürlüğü'nün başarısız olduğumuz branşlarda yabancı antrenör getirecek olmasına tepki gösteren Türk antrenörlere, Genel Müdür Mehmet Atalay sert çıktı. 
İlk önce tesis ve malzeme sıkıntısının halledilmesini isteyen antrenörlere Zimbabwe örneğini veren Atalay, "Atina Olimpiyatı'nda tek bir sporcusu ile bir altın, gümüş ve bronz madalya kazanan Zimbabwe'nin imkanları Türkiye'den daha iyi değil. Bizim imkanımız var. Bugüne kadar acaba mevcut tesislerimizi gerçek kapasiteleri ile çalıştırabildik mi Trabzon'da, Malatya'da bulunan havuzlarımızı yıl boyunca açık tutabildik mi Bu tesislere sporcularımızı akın akın getirtebildik mi Bütün bunları düşünmek lazım. Bu tesisleri faal hale getireceğiz" diyerek tepkisini dile getirdi. 


Korhan elendi 

Laureus Dünya Spor Ödülleri'ne aday gösterilen milli atıcımız, ilk 6'ya kalamadı 

İLHAN GÜLER 

Atina'da eylül ayında gerçekleştirilen Paralimpik Oyunları'nda Engelliler Olimpiyatı bir altın ve bronz madalya kazanan Korhan Yamaç, 14 sporcu arasında aday gösterildiği Laureus Dünya Spor Ödülleri'nde finale kalamadı. Uluslararası Paralimpik Komitesi tarafından 4 bin engelli sporcu arasından 14 kişi içine giren Korhan Yamaç, 82 ülkeden 500 gazetecinin yaptığı oylama sonucunda finale kalan 6 sporcu arasında kendisine yer bulamadı. 

KARATE 

Madalya yağmuru 
Sarıyer Belediyesi'nin katkısıyla USA Open Karate Turnuvası'nda katılan milli sporcularımız madalyaya doymadı. Takım sıralamalarında bayan ve erkeklerde ikinci olan sporcularımız ferdide şu sonuçları aldı 60 kiloda Gülcihan Ustaoğlu, 80'de Zeki Demir altın, artı 60 ile açıkta Meral Ölmez, 60'ta Gülderen Çelik, artı 80'de Yavuz Karamollaoğlu ve açık sıklette Haldun Alagaş bronz madalya kazandı. 

MASA TENİSİ 

Umutlar sürüyor 
Danimarka'da devam eden Avrupa Masa Tenisi Şampiyonası'nda Bayan ve Erkek Milli Takımlarımız madalya umudunu ferdi müsabakalara bıraktı. Takım karşılaşmalarında erkeklerde 33. olan millilerimiz, bayanlarda da 26. oldu. Ay - Yıldızlı ekibimiz bugün başlayacak ferdi müsabakalarla madalya kovalayacak. 

ATLETİZM 

2009 Savaşı 
Atletizm Federasyonu Başkanı Mehmet Terzi, 2009 Avrupa Salon Şampiyonası'nın evsahipliğini almak için tüm kapıları çalıyor. Yapımı duran Sinan Erdem Spor Salonu'nun 2007'de biteceğine dair Olimpiyat Komitesi, Genel Müdürlük, İstanbul Büyükşehir Belediyesi ve Valilik'ten garanti mektubu alan Terzi, 15 Nisan'daki tanıtımda bu belgeleri EAA'ya verecek. 


</TEXT>
</DOC>
