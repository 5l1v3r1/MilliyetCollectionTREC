<DOC>
<DOCNO> 339104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/yasam/ayas.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Urfa'daki bomba filmle patlayacak 
</HEADLINE>
<TEXT>


Irak yerine Urfa'da bir köye düşen ABD bombası, sinema filmine ilham oldu. Senarist Turan Yavuz'un haziranda çekilecek filminin adı 'Amerikalılar Geliyor' 

Ali Eyüboğlu 

Hazırladığı ilk belgesel "Troçki"yle yurtdışında ödül kazanan gazeteci Turan Yavuz, Irak yerine Urfa'da bir köye düşen ABD bombasından esinlenerek bir senaryo yazdı. "Amerikalılar Geliyor" adlı filmin çekimlerine haziranda başlanacak. 
Turan Yavuz, 'Amerikalılar Geliyor'un ilginç bir komedi filmi olacağını açıkladı. Filmin bütçesi ise 1.5 ile 2 milyon dolar arasında değişecek. 



Çekim Karadeniz'de 
Filmin yapımcılığı için Fida Film'le, filmin başrol oyuncularından "Karadenizli Köy Muhtarı" karakteri için Metin Akpınar'la el sıkıştıklarını belirten Yavuz, çekimlerinin büyük kısmının Doğu Karadeniz'de gerçekleşeceğini dile getirdi. 




2 ayda tamam 
Filmi 2 ayda tamamlayıp, ekimde vizyona sokmayı planlayan Yavuz, "Dış pazar açısından filmdeki ABD'lileri ABD'lilerin, Rusları Rusların, 'Yüzbaşı Elizabeth' karakterini de şu sıralar Hollywood'da iş yapmayan kadınlardan birini oynasın istiyorum" dedi. Şafak Sezer'i oyuncu kadrosuna almayı planladığını ifade eden Yavuz, Kamil Zaim'i de postal fabrikasının bekçisi rolüne düşünüyor. 

İşte filmin konusu 
"Bir işadamı askeriyeden aldığı ihalenin ardından, bir köyde postal fabrikası kurar. Köylüleri fabrikada çalıştırıp bir yılda 300 bine yakın postal üretir. Ancak Genelkurmay, çürük malzeme kullandığı için postalları kabul etmez. İşadamı da köylülerin parasını vermeden kayıplara karışır. Köylüler, paralarını nasıl kurtaracaklarını düşünürken köye bir bomba düşer. Karadeniz'deki bir Rus denizaltısı, bir ABD bombasının yakınlarındaki bir köye düştüğünü öğrenince buraya yönelir. ABD'liler de bombayı almak için köye gelir. Onlar geldiğinde köyde muhtarın kızının düğünü vardır. Köylüler, 300 bin postalı satın almaları karşılığında bombayı ABD'lilere vermenin planlarını yapar." 


</TEXT>
</DOC>
