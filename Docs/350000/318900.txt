<DOC>
<DOCNO> 318900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sontur20.html </URL>
<DATE> 2005/02/26/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
2 muhasebeciyi kabloyla bağarak öldüren kişiler paraları alarak kaçtı 
</HEADLINE>
<TEXT>

     Manisa'da, Motorlu Taşıyıcılar Kooperatifi'nde çalışan muhasebecileri öldüren kişiler, 15 milyar lira parayı alarak kaçtı. 
     Olayı protesto amacıyla yürüyüş yapan ve Yeni Han'ın açılışına katılmak üzere Manisa'da bulunan TBMM Başkanı Bülent Arınç ile görüşmek isteyen kamyoncular, polis tarafından ikna edilerek dağıtıldı. 
     Alınan bilgiye göre, Manisa-İzmir yolu üzerinde Kotluca Apartmanı'nda 450 kamyoncunun üye olduğu Manisa SS Motorlu Taşıyıcılar Kooperatifi'ne giren kimliği belirlenemeyen kişiler, muhasebeciler Cenap Yapıcı 23 ve Selçuk Duman'ı 26 telefon kablosuyla bağladıktan sonra telle boğarak öldürdü. Soyguncular, daha sonra kasada bulunan 15 milyar lira parayı alarak kaçtı. 
     Kooperatife giden üyelerin, Yapıcı ve Duman'ın cesetlerini bulması üzerine olay ortaya çıktı. 
     Durumun bildirilmesi üzerine olay yerine gelen polis, soyguncuların kimliklerinin belirlenmesi için, parmak izi tespit çalışması yaparak, delilleri topladı. 
     Olayın duyulmasıyla birlikte kooperatif önüne toplanan çok sayıda kamyon şoförü, özel araçlarıyla oluşturdukları konvoyla önce cenazelerin götürüldüğü Manisa Devlet Hastanesi önüne, ardından da şehir merkezine klakson çalarak gitti. Kamyoncular, daha sonra TBMM Başkanı Bülent Arınç da katıldığı Yeni Han'ın açıldığı bölgeye yürümek istedi. 
     Polisler kamyoncuların yürüyüşüne izin vermezken, Emniyet Müdür Yardımcısı Fikri Özsoy, kamyoncuları ikna etmeye çalıştı. Can güvenliklerinin olmadığını belirterek, Bülent Arınç ve Vali Orhan Işın ile görüşmek istediklerini belirten grup, katillerin bir an önce bulunmasını istedi. Görüşmeler sonucu ikna edilen grup daha sonra kooperatif önüne döndü. 
     Cenap Yapıcı'nın 15 gün önce, Selçuk Duman'ın ise 3 ay önce evlendiğini belirten Manisa Kamyoncular Kooperatifi Başkanı Fahrettin Baru, ''Kooperatif bundan üç ay önce de soyulmuş, 3.5 milyar lira paramız çalınmıştı. Zanlılar kısa sürede yakalanmıştı. Bu kez hem paramız çalındı, daha da acısı 2 de canımız gitti'' dedi. 
     Olay yerine gelen Manisa Şoförler ve Otomobilciler Odası Başkanı Yusuf Enli ise ''Bu olay bizi çok sarsmıştır. Bu işin peşini bırakmayacağız. Bu caniliği yapanlar insan olamaz. Ama polisimiz elinde sonunda bu katil zanlıların izini bulacaktır'' diye konuştu. 
     Olayla ilgili soruşturmanın sürdüğü bildirildi. 
     
</TEXT>
</DOC>
