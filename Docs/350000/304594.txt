<DOC>
<DOCNO> 304594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/yazar/bila.html </URL>
<DATE> 2005/01/08/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Güneş CHP'yi sola çekeceğim 
</HEADLINE>
<TEXT>


CHP Genel Başkanlığı'na adaylığını ilk açıklayan Prof. Dr. Hurşit Güneş oldu... 
Güneş'in garanti, ittifak, delege hesabı, pazarlık işlerine girmeden adaylığını açıklaması dürüst ve yerinde bir davranıştı. 
"Israr", "naz", "Üzerimde baskı var" gibi yapay yöntemler kullanmaması ve bir fikirle ortaya çıkması, CHP'ye ve CHP'liye yakışan bir tutum oldu. 
Prof. Dr. Güneş'in fikri nedir 
Dün kendisine yönelttiğim bu soruya şu yanıtı verdi 
"CHP'yi sola çekeceğim. Parti sağa kaydı, ben solda kaldım. İnsanlar beni fazlasıyla liberal bir iktisatçı sanırlar ama değil, ben, CHP'nin yoksullara doğru çekilmesi, sosyal yönü ön planda bir parti olması gerektiğine inanıyorum. CHP'ye neden daha fazla sağa kaymıyorsun diye eleştiri yöneltiliyor. Yanlış olan budur. CHP sola kaymalı, işçiye, memura, çiftçiye, dar gelirliye yönelmelidir. Ben katı devletçi, işçi sınıfı partisi, Marksist bakış açılı biri değilim elbette , o dar bir sol kalıptır ve geride kalmıştır. Ama gerçek sosyal demokrat çizgiye inanan biriyim. CHP, yoksul kitlelerin partisi olmalıdır. Sola çekeceğim derken bunu kastediyorum, eskinin işçi sınıfı partisi anlayışını kastetmiyorum." 
Baykal'ın liderliğindeki CHP solda değil mi 
Güneş, bu soruya da şu yanıtı veriyor 
"Sayın Baykal'ın liderliğinde parti, Feyzioğlu'nun Güven Partisi gibi oldu. Dar sınırlara sıkıştı kaldı. Sadece laisizm etrafında dönüp durdu. Tamam, rakibiniz bu konuda sizin kadar duyarlı bir parti olmayabilir, dinci bir parti olabilir ama siz sadece laisizm politikasıyla karşılık vermeye kalkarsanız bu yeterli olmaz. Yoksul kitlelerle bağınıza önem vermeden sadece Atatürk'ü ve laikliği savunmayla yetinirseniz, başka sermayeniz yoksa tıkanır kalırsınız. Elbette laisizmi, Atatürk'ü savunursunuz ama bir de halkın çözüm bekleyen yığınla sorunu olduğunu unutmazsınız. Unutmamanız gerekir. Halka inmeniz gerekir. Sadece üstyapı araçlarıyla politika yaparsanız, halka inemezsiniz. Şimdi Türkiye'nin işsiz kesimi, işçisi, memuru, çiftçisi içler acısı durumda. CHP'nin işte buralarda olması gerekir. Sayın Baykal'ın başaramadığı budur. Parti halktan, özellikle yoksul kesimden kopmuş durumdadır. Ben, CHP'yi olması gereken yere götüreceğim, halkla buluşturacağım." 
Prof. Dr. Güneş'e göre CHP, Baykal'la tıkanmış durumda, Mustafa Sarıgül'le yürümesi de mümkün değil. Bu görüşünü şöyle özetliyor 
"Ben CHP delegesiyim. Delege olarak düşünüyorum, Mustafa Sarıgül'e oy veremem. Verirsem Allah'a hesap veremem. Sayın Baykal'a da oy veremem. Verirsem halka hesap veremem. Halk, CHP'de genç ve yeni isimler görmek istiyor. Bu nedenle adaylığımı koydum. Ben, CHP'lilerin ve halkın istediklerine cevap olacağıma inanıyorum." 
Baykal'a karşı genel başkanlığa adaylığını açıklayan Prof. Dr. Hurşit Güneş'in görüşleri genel hatlarıyla böyle... 
CHP kulislerinde kaynama devam ediyor... 
Derviş cephesinde bir karar yok. Bu hafta sonu İstanbul'da Derviş ve arkadaşlarının bir değerlendirme yapacakları biliniyor. 
CHP lideri Baykal da temaslarına başladı. İl başkanları toplantısı yapılacak. 40 civarında il başkanının Baykal'a destek açıklaması yapması bekleniyor. Baykal da il toplantıları yapacak, İstanbul'dan başlayarak... 
Bakalım diğer muhalifler, Güneş kadar dürüst ve cesur davranıp ortaya çıkacaklar mı 



</TEXT>
</DOC>
