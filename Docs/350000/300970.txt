<DOC>
<DOCNO> 300970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/ekonomi/eko02.html </URL>
<DATE> 2004/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Faturanın yarısı hastaya 
</HEADLINE>
<TEXT>


Genel Sağlık Sigortası Kanun Taslağı, sağlık hizmeti alan herkesin yüzde 50'ye kadar katılım payı ödemesini ve tedaviye uymayanlara ceza verilmesini öngörüyor 

ANKARA Milliyet 

Çalışma ve Sosyal Güvenlik Bakanlığı'nca hazırlanan Genel Sağlık Sigortası Kanun Taslağı yasalaşırsa ister işçi, ister memur olsun herkes için sağlık hizmetlerinde yüzde 50'ye kadar katılım payı ödeme zorunluluğu gelecek. Ağız ve diş hastalıkları tedavisi için sadece 18 yaşına kadar sağlık yardımı yapılacak. 
Çalışma ve Sosyal Güvenlik Bakanlığı, tüm sosyal güvenlik kuruluşlarını tek çatı altında toplamayı hedefleyen Sosyal Güvenlik Kurumu SGK Kanunu Taslağı ile sağlık sigortası kavramını getirmeyi amaçlayan Genel Sağlık Sigortası Kanun Taslağı'nı kamuoyuna açıkladı. Genel Sağlık Sigortası Taslağı'nın yasalaşması durumunda sağlık hizmetlerinde yaşanacak değişiklikler şöyle olacak 
Sağlık hizmetlerindeki tüm kayıtlarda, Türkiye Cumhuriyeti T.C. kimlik numarası esas alınacak.Sigortalı T.C. vatandaşlarına yönelik devlet tarafından yapılan sağlık harcamaları, "sağlık yardımları" olarak adlandırılacak.Doğal afetler ve savaş halinde, sağlık yardımları kurallarında herhangi bir değişiklik yapılmayacak.Ağız ve diş muayenesi, laboratuvar tetkik ve tahlilleri, cerrahi müdahaleler sadece 18 yaşına kadar sağlık yardımı kapsamında olacak. Diş çekimi, dolgu, kanal tedavisi, travmaya ve onkolojik tedaviye bağlı ağız ve diş hastalıkları ile bunlara bağlı protez tedavisinde yaş şartı aranmayacak.Hekim tarafından görülen lüzum üzerine sigortalı yanında kalacak refakatçiye ait yatak ve yemek giderleri, hasta 18 yaşından büyük ise karşılanmayacak.Hekim ve diş hekimi muayenesi, ayakta tedavide verilen ilaçlar, ayakta tedavideki ortez, protez, iyileştirme araç - gereç bedelleri için sigortalıdan katılım payı alınacak. Sigortalıdan, gereksiz kullanımı caydırma ve benzeri kriterler dikkate alınarak, yüzde 0 ile yüzde 50 arasında değişen oranlarda katılım payı talep edilecek. 

Anında ödenecek 
Katılım payı, sağlık hizmeti alımı sırasında söz konusu sağlık kuruluşuna sigortalı tarafından ödenecek.Sağlık Kurulu raporu ile tespit edilmiş kronik hastalıklar, iş kazası veya meslek hastalıkları katılım payından muaf tutulacak.Sigortalı, acil tıbbi müdahaleyi gerektiren haller dışında sevk zincirine uymak zorunda olacak. Sigortalı, sevk zinciri açısından ilk önce aile hekimine başvuracak. Aksi takdirde sağlık yardımından yararlanamayacak.Vatandaşlarca cepten ödenecek olan katılım payı miktarını da belirlemek üzere 9 üyeli Sağlık Yardımları Fiyatlandırma Komisyonu kurulacak.SGK, yüzde 5'ini sigortalıdan alınmak üzere her sigortalı için yüzde 12.5 oranında prim tahsilatı yapacak. 

Kendine bakmayana ceza 
Sigortalı ve bakmakla yükümlü olduğu kişiler sağlıklarını korumaktan asli sorumlu tutulacak. Eğer sigortalı, hekim veya diş hekimince verilen önerilere uymaması yüzünden tedavi süresini uzatırsa, malul kalırsa veya malullük derecesini artırırsa oluşacak ek masraflardan yüzde 50'sini cebinden ödemek zorunda kalacak.SGK'ya 'hayali' sağlık hizmeti faturası ödetenlerden söz konusu tutar 5 katı olarak geri alınacak.SGK, acil haller dışında hastaya kimlik tespiti yapmayan sağlık kurumlarından ise bunun yol açtığı zarar tutarını 5 katı olarak geri tahsil edecek.SGK, sigortalı ve bakmakla yükümlü olduğu kişileri, sağlık durumlarını istediği zaman kontrol ettirmek amacıyla muayeneye tabi tutturabilecek. 

</TEXT>
</DOC>
