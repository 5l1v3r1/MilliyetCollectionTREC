<DOC>
<DOCNO> 332811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/spor/spo05.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul hatırası 
</HEADLINE>
<TEXT>


BAR - Honda pilotu Jenson Button, Cağaloğlu'ndaki tarihi Türk Hamamı'nda stres attı, 21 Ağustos'ta yapılacak Türkiye Grand Prix'si öncesi sıcakla ilk imtihanını göbektaşında verdi 

ÖZEL RÖPORTAJ MURAT AĞCA 


Yer, Tarihi Cağaloğlu Hamamı... 300 yıllık geçmişinde İngiltere Kralı Edward'tan, aktör Ömer Şerif'e kadar birçok ünlünün yıkandığı göbek taşında bu kez çok farklı bir isim yatıyor Adı Jenson Button. BAR Honda takımının İngiliz pilotu. Hamam keyfine varan ilk Formula 1 sürücüsü olan Button, röportaj verdiği tek Türk gazetesi Milliyet'e bu farklı tecrübeyi "Biraz can acıtıcı, ancak çokça keyifli" diye tanımlıyor "Bana masaj yapan adam doğrusu canımı biraz yaktı. Fakat hayatımdaki en ilginç tecrübelerden birini yaşadım. Hamam, Formula 1 araçlarının içindeki sıcaklığa yakındı. Malezya'da gibiydim" diyen Button, espiriyi de patlatıyor "Türkiye GP'si de Ağustos sıcağında olacak. İlk antrenmanı Türk Hamamı'nda yapmış oldum"... İşte ayağında takunyaları, üzerinde bornozuyla "Arabistanlı Lawrence" filminden çıkmış görüntüsü çizen Button ile "Hamam'da Formula 1" sohbeti 

- Geçen yılın 3.'sü olarak yeni sezona pek de iyi başlayamadın 
Çok ilginç ve sıradışı bir sezon oluyor. Yeni kuralların yanı sıra, Renault, Toyota gibi takımlar araçları çok geliştirdi. Evet, bizim için iyi bir başlangıç olmadı. Üç yarış sonunda h l hiç puanımız yok. Ancak geçen hafta İspanya'da çok yoğun ve başarılı testler yaptık. Orada pist rekoru da kırdım. Aerodinamik, şasi ve lastikler konusunda da hummalı bir çalışma içindeyiz. Bu açıdan bakınca Imola pistindeki yarış müthiş bir mücadeleye sahne olacak. Sanırım bizim de bu sezon ilk podyumu Imola'da görme şansımız oldukça yüksek. 

- Yeni kuralları nasıl buluyorsun 
Bazıları olumlu yansırken, kimi kurallar zarar veriyor. Bu da kendi içinde bir denge unsuru olacaktır. Örneğin yeni sıralama turu sistemini beğenmiyorum. Geçen yılki sistem daha iyiydi. Umarım geri dönüş olur. 

- Ferrari'nin üstünlüğü bitiyor mu 
Bence bunu söylemek için çok erken. Ferrari çok köklü bir takım. F2005 ile mutlaka geri döneceklerdir. Şampiyonluk için üç yarış sonunda konuşmak zor. Fernando Alonso ve Renault'nun şansı yüksek. Yine de henüz 16 yarış var ve sanırım ben dahil herkes h l zirveye ortak olabilir. Ama öncelikle ilk yarışımı kazanmaya odaklandım. 

- Yarış dışında nelerle ilgileniyorsun 
Uzun ve yorucu bir sezon geçiriyoruz. Bu değişken ortamda tek yapmaya çalıştığım yarışlara gerekli konsantrasyonu sağlamak. Beni tüm hayatım Formula 1 diyebilirim. Yarışlardan arta kalan az zamanlarımı da dostlarımla görüşerek değerlendiriyorum. Bu beni rahatlatıyor. Sürekli yolculuk yaptığım için de yollarda sıkılmamak için video oyunları oynuyorum. 

Gençlik ateşi 

Beş yıl önce henüz 20 yaşındayken Williams takımında yer alarak Formula 1'de yarışan en genç isimlerden biri olan Jenson Button, aynı zamanda F1'de puan kazanan en genç sürücü unvanına da sahip. 1.81'lik boyuna rağmen sadece 69 kilo olan ve bugüne kadar 10 kez podyuma çıkan Button, Williams'tan sonra Benetton ve Renault'da yarıştı, 2003'te de BAR'a geçti. Geçen sezon pilotlar klasmanında üçüncü olan ve bir kez de pole pozisyon elde eden Button'ın en iyi yarış derecesi ise 2.'lik. 

Balayı İstanbul'da 

İstanbul'daki yarışın Jenson Button için ayrı bir özelliği de var. Uzun zamandır nişanlı olduğu kız arkadaşı Louise Griffiths ile 6 Ağustos'ta evlenecek olan Button, dünyaevine girdikten sonra ilk yarışına İstanbul'da çıkacak. Kendisine uğur getireceğine inandığı eşiyle İstanbul'da ikinci bir balayı yaşamak istediğini söyleyen İngiliz pilot, bunun için en iyi yolun da Türkiye Grand Prix'sini kazanmaktan geçeceğini vurguladı. 

Hayran kaldı 

BAR Honda takımının sponsoru Lucky Strike'ın İstanbul yarışı ve Türkiye için özel olarak hazırladığı tanıtım filminde yer almak üzere gelen Button, iki gün kaldığı İstanbul'un tarihi ve turistik yerlerini de gezdi. Sultanahmet Camii'ne giden, Mısırçarşısı ve Kapalıçarşı'da gezen İngiliz pilotun İstanbul turu, adım adım filme alındı. Kenti tek kelimeyle "fantastik" bulduğunu söyleyen Button, "Burada yarışacak olmak gerçekten büyük bir ayrıcalık olacak" dedi. 

'Bu pistte uçarım' 

Button dün ilk kez ziyaret ederek Honda CR-V jeep ile test sürüşü yaptığı İstanbul Otodrom Pisti'ni çok beğendi. İngiliz pilot, 21 Ağustos'ta Formula 1'e ev sahipliği yapacak Tepeören'deki pistte üç tur attı. İlk turda virajlarda, tepe üstlerinde ve eğimlerde durarak pisti inceleyen Button, daha sonra iki hızlı tur gerçekleştirdi. Pisti heyecan verici bulduğunu söyleyen ünlü pilot, "Özellikle inişlerden ve çıkışlardan çok hoşlandım. Yokuşun başına geldiğimizde sonrasını görememek, frene bastıktan sonra birden hızlanmak bir sürücü için çok güzel. İstanbul'da yarışmaktan çok keyif alacağım. Arabama bindikten sonra bu pistte uçabileceğimi düşünüyorum" dedi. 


</TEXT>
</DOC>
