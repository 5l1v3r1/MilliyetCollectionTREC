<DOC>
<DOCNO> 329513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/guncel/axgun02.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'JİTEM' iddianamesi 
</HEADLINE>
<TEXT>


Diyarbakır Başsavcılığı'nın 13 yıl sonra hazırladığı 3 sayfalık iddianameye göre, 8 cinayetin failinin 'JİTEM' olduğu belirtildi. JİTEM'i 'çete' diye nitelendiren savcılık, 'sözde' devlet adına cinayet işlendiğini vurguladı 

Güven Özalp - Brüksel 

Diyarbakır Başsavcılığı, faili meçhul cinayetlerle anılan bir dönemi, 13 yıl sonra hazırladığı 3 sayfalık iddianameyle aydınlattı. 1992 - 1994 arasında Diyarbakır'da işlenen 8 ayrı faili meçhul cinayetin failinin, JİTEM olduğunu belirten savcılık, "çete" diye nitelendirdiği oluşumun, sözde devlet adına hareket ettiğini vurguladı. Savcılık, çete üyelerinden Yeşil kod adlı Mahmut Yıldırım'ın bir adının da "Mehmet Kırmızı" olduğunu açıkladı. 
Savcı Mithat Özcan'ın 29 Mart 2005'te tamamladığı iddianamede, varlığı inkar edilen JİTEM, "Sözde devlet adına ancak yasadışı yollarla birçok adam öldürme, adam kaldırma ve terör örgütü PKK yandaşı olduklarına inandıkları veya sandıkları kişiler aleyhine ve kendi çıkarlarına gasp eylemleri yapan çete" şeklinde, net biçimde tanımlandı. Diyarbakır'da bir JİTEM Merkezi bulunduğu belirtildi. 
İddianamede, 1992 - 1994 arasındaki 8 faili meçhul cinayeti işleyen isimler şöyle sıralandı 
"PKK itirafçıları Mahmut Yıldırım, Abdülkadir Aygan, Muhsin Gül, Fethi Çetin, Diyarbakır Emniyet Güvenlik Şube Görevlisi Kemal Emlük, Askerlik Şubesi'nde sivil memur Saniye Emlük, Uzman Çavuş Yüksel Uğur ile emekli Binbaşı Abdülkerim Kırca." 

Mehmet "Kırmızı" 
Türkiye'nin 'Yeşil' kod adı ile tanıdığı Yıldırım'ın bölgede, "Ahmet Yeşil-Mehmet Kırmızı" olarak da tanındığının vurgulandığı iddianamede, emekli Binbaşı Kırca'nın çetenin yöneticisi olduğu, eylemlerde başrolü Aygan'ın oynadığı ifade edildi. İddianamede ayrıca, JİTEM'in, korku filmlerini aratmayacak biçimde işlediği cinayetler de şöyle anlatıldı 
HEP Muş İl Örgütü Üyesi Harbi Arman 1964 "Yıldırım, Aygan ve Çetin'in, Arman'ı 'ifade verip, gideceksin' diye JİTEM Merkezi'ne getirerek Tuzik Deresi Köprüsü altında kafasına iki tabanca mermisi sıkarak öldürdükleri.." 
Zana Zuğurli 1975 - kuzeni Lokman Zuğurli 1977 "Evlerinden Aygan, Gül, Saniye Emlük ve Uzman Çavuş Yüksel Uğur tarafından alınan maktullerden Zana'nın Kozan Mezrası Taşlıdere mevkiinde elleri arkadan bağlanarak başına iki mermi sıkıldığı, Lokman'ın da Erimli Köyü Kuşaklı Mevkii'nde sağ şakak ve burun kökü civarından yakın atışla öldürüldüğü, cesedinin 2 gün sonra bulunduğu." 

Ayakkabı topuğu, çuval 
Servet Aslan 1971 -Şahabettin Latifeci 1973 Aygan ve Uğur'un, Arslan ve şehiriçinde dolaşan Latifeci'yi JİTEM Merkezi'ne götürdükleri, çene alt kemiğinde kırık, ayakkabı topuklarıyla meydana getirilen ekimozlarla işkence yaptıkları, boğarak öldürdükleri..." 
Ahmet Ceylan 1956 -Sıddık Etyemez 1964 Aygan ve Uzman Çavuş Uğur'un PKK'lı olduklarına inandıkları maktülleri JİTEM Merkezi'ne götürdükleri, işkence yaptıktan sonra iple boğarak beyaz naylon çuvallar içinde kayalıklar arasına attıkları..." 

Beyaz Toros 
Abdülkadir Çelikbilek 1956 Aygan, Kemal Emlük, Binbaşı Kırca ve Uzman Çavuş Uğur'un, Çelikbilek'i Toros marka araçla JİTEM Merkezi'ne götürdükleri, işkence yaptıktan sonra elleri arkadan pardesü kemeriyle bağlı halde boğularak öldürüldüğü..." 
İddianamede, sanıkların 3'er kez ömür boyu hapisle cezalandırılmaları talep edilirken, akıbeti bilinmeyen Yıldırım için "Bingöl Yenidal Köyü'nde mukim" denildi. 


</TEXT>
</DOC>
