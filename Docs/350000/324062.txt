<DOC>
<DOCNO> 324062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonsiy24.html </URL>
<DATE> 2005/03/16/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
"Erdoğan öğretmen maaşından haberdar mı yoksa aklı kendi maaşında mı " 
</HEADLINE>
<TEXT>

     Öğretmen okullarının kuruluşunun 157. yıldönümü dolayısıyla öğretmenlerin sorunları, Meclis kürsüsüne taşındı. 
     TBMM Genel Kurulu, Başkanvekili Sadık Yakut başkanlığında, saat 14.00'te toplandı. Yakut, gündeme geçmeden önce 3 milletvekiline söz verdi. 
     AK Parti Sivas Milletvekili Osman Kılıç, öğretmen okullarının kuruluşunun 157. yıldönümü dolayısıyla yaptığı gündemdışı konuşmada, malzemesi insan olan öğretmenlik mesleğini icra edenlerin, bu işi yapmak için gerekli nitelikleri taşıması gerektiğini söyledi. 
     ''Öğretmenlerimiz iyi olursa toplumun sorunları birer birer çözülür'' diyen Kılıç, Cumhuriyet'in kuruluşunda değer verilen öğretmenlik mesleğinin bugün ihmal edildiğini ve toplumda hak ettiği yeri alamadığını kaydetti. Kılıç, hak ettiği yerde olmayan öğretmenlerin durumunun iyileştirilmesi gerektiğini vurguladı. 
     CHP Tekirdağ Milletvekili Erdoğan Kaplan da aynı konudaki gündemdışı konuşmasında, Türkiye'nin öğretmen yetiştirme politikasına sahip olmadığını söyledi. Kaplan, öğretmenlerin aldığı ücretin, yoksulluk sınırındaki ücretin yarısı kadar olduğunu ifade ederek, ''Başbakan yine maaşından yakındı. Acaba sayın Başbakan, öğretmenlerin aldığı yetersiz ücretlerden haberdar mı yoksa aklı sadece kendi maaşında mı '' dedi. 
     
     ''EKONOMİK SUÇ VE KAYITDIŞI EKONOMİ'' 
     AK Parti Amasya Milletvekili Hamza Albayrak, ''ekonomik suç ve kayıtdışı ekonomi'' konulu gündemdışı konuşmasında, ekonomik suçun kamusal alanın talan edilmesiyle elde edildiğini belirtti. Ekonomik suç işleyenlerin kayıtdışıyla beslenip güç elde ettiklerini ve zaman zaman bunu mitralyöz gibi kullanabildiklerini söyleyen Albayrak, ''Kayıtdışı ekonomi vardiyasız çalışır. Buna karşı mücadelenin de vardiyasız yapılması gerekir'' diye konuştu. 
     Ekonomik suçun henüz ceza sistemi içinde tanımlanmadığına işaret eden Albayrak, Yolsuzlukla Mücadele Yasa Tasarısı içinde yer alacağını hatırlattı. Albayrak, ''Hangi ülkede yabancı sermaye girişi azaldıysa kayıtdışı ekonomi yükselmiştir'' dedi. 
     Kayıtdışına karşı mücadelede herkese görev düştüğüne dikkati çeken Albayrak, denetimin önemini vurguladı. 
     
</TEXT>
</DOC>
