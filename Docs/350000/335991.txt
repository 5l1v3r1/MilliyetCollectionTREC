<DOC>
<DOCNO> 335991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur25.html </URL>
<DATE> 2005/04/22/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Sahaya atılan bozuk paraları kimsesiz çocuklar topluyor 
</HEADLINE>
<TEXT>

     Futbol maçlarında sahaya atılan ve daha sonra toplanarak yetiştirme yurtlarına verilen demir paraların, YTL ile birlikte değer olarak yaklaşık yüzde 200 oranında arttığı bildirildi. 
     Konya Erkek Yetiştirme Yurdu Müdürü Mehmet Sütçü, AA muhabirine yaptığı açıklamada, yurtta kalan kimsesiz, yoksul ve yardıma muhtaç ilköğretim, lise ve üniversite öğrencisinden oluşan kayıtlı 147 çocuğun tüm ihtiyaçlarının yurt tarafından giderildiğini belirtti. 
     Buradaki çocukların masraflarının karşılanmasında Başbakanlık'tan gönderilen ödenek ve bağışın yanı sıra bazı ek gelirlerinin de bulunduğunu ifade eden Sütçü, ''Eğitimden, gıda, giyim ve sosyal faaliyete kadar çocuklar için yapılan tüm harcamaların yaklaşık yüzde 60'ını Ankara'dan gelen ödenek ile karşılıyoruz. Kalan yüzde 40'lık kısmını ise vatandaşlardan gelen bağış ve futbol maçlarında sahaya atılan paralardan elde ediyoruz'' dedi. 
     Yurtta kalan çocuklardan 10'unu Konya Atatürk Stadı'nda oynanan maçlarda görevlendirdiklerini vurgulayarak, şunları kaydetti 
     ''Çocuklar, maçta sahaya atılan demir para, kalem ve çakmakları toplayarak, kapı önlerindeki para sandıklarında biriktiriyor. Bu sandıklar daha sonra tutanak karşılığı yurt görevlisi bir arkadaşımız tarafından getirilerek, 13-25 yaş arası Korumaya Muhtaç Çocuk ve Gençleri Koruma Derneği Komisyonu üyeleri huzurunda açılarak sayılıyor. Toplanan tüm paralar daha sonra yurt giderleri için, yani çocuklara harcanıyor. Diğer çakmak ve kalemler gibi malzemeler de sahibinin gelmemesi halinde satılarak paraya çevriliyor.'' 
     
     YTL, BOZUK PARA GELİRİNİ ARTIRDI 
     Maçlarda toplanan paraların değerinde, bu yıl YTL ile birlikte büyük artış olduğunu anlatan Sütçü, geçtiğimiz yılın şubat ayında Konya'da yapılan bir maçta sahadan ortalama 50 milyon liralık bozuk para toplandığını, bu yılın şubat ayında ise ortalama 1 maçtan 100 YTL'ye yakın para toplandığını kaydetti. 
     Aynı şekilde, 2004 yılının mart ayında Konya'da yapılan bir maçta 20 milyon lira toplandığını vurgulayan Sütçü, şöyle devam etti 
     ''Bu yılın mart ayında oynanan bir maçta ise 38 YTL toplanmış. Toplanan paralardaki bu artış paradan sıfır atılmasından kaynaklanıyor. YTL ile birlikte maçlarda topladığımız paranın değerindeki artış yaklaşık yüzde 200 arttı. Seyirci, genelde cebinde düşük değerde YKr'si olmadığından 1 YTL veya 50 YKr atıyor. Bu da bizim sahadan topladığımız para değerinin artmasına neden oldu. Buradan gelen parayı da yine çocuklar için harcıyoruz.'' Sütçü, en fazla parayı büyük takımların yaptığı maçlarda topladıklarını sözlerine ekledi. 
     
</TEXT>
</DOC>
