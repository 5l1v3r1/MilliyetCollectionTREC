<DOC>
<DOCNO> 339320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sontur23.html </URL>
<DATE> 2005/05/03/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Öğrenci yurdunda müdür dayağı ameliyat masasında bitti 
</HEADLINE>
<TEXT>

     Konya’nın Beyşehir İlçesi’nde, 15 yaşındaki öğrenciyi döverek dalağını kaybetmesine neden olduğu öne sürülen yurt müdürü hakkında, savcılığa suç duyurusunda bulunuldu. 
     Edinilen bilgiye göre, Beyşehir’de bir ilköğretim okulunun 8.sınıfında öğrenim gören M.C, geçtiğimiz hafta karın ağrısı şikayetiyle Beyşehir Devlet Hastanesi Acil Servisi’ne kaldırıldı. 
     Kaburga kemiğinin kırılması sonucu dalağı zedelendiği anlaşılan M.C’nin, yapılan operasyonla iç kanamaya müdahale edilerek, ezilen dalağı alındı. Antalya’nın Manavgat İlçesi’ne bağlı Kırkkavak Köyü’nde yaşayan M.C’nin ailesi, olayı duyar duymaz Beyşehir Devlet Hastanesi’ne geldi. 
     Oğlu M.C’nin dalağının ameliyatla alındığını ve bu nedenle askere gidemeyeceğini öğrenen öğrenen baba Durmuş C, oğluyla yaptığı görüşmenin ardından basın mensuplarına şu iddialarda bulundu 
     "Ben Manavgat’ta çiftçilik yapıyorum. Maddi olanaklarım yetersiz olduğu için, Beyşehir’de öğrenim gören 2 oğlumu, diğerlerine göre daha az ücret talep eden özel bir öğrenci yurduna verdim. Oğullarımdan M.C, bir arkadaşıyla akşam kavga etmiş. Çocukların kavga ettiğini duyan yurt müdürü R.E, niye kavga ediyorsunuz diye sinirlenerek tekme tokat dövmüş. Oğlum, Müdür bana vurduktan sonra karnımda sıcaklık hissettim. Daha sonra hastaneye kaldırdılar diyor. Bu nedenle, Beyşehir Cumhuriyet Savcılığı’na yurt müdürü R.E hakkında suç duyurusunda bulundum." M.C’nin ise konuyla ilgili jandarma ekiplerine verdiği ifadesinde, "Kaldığımız yurtta bir arkadaş ile kavga ettik. Yurt Müdürü bizi yanına çağırdı. Niye kavga ettiniz diye bağırarak beni dövdü. Karnımda sancı hissettim. Yurt müdürüne, benim karnımda ağrı var, hastaneye götürün dedim. Beni 2,5 saat beklettikten sonra hastaneye getirdiler" dediği öğrenildi. 
     Baba Durmuş C’nin yaptığı suç duyurusu üzerine harekete geçen Beyşehir Cumhuriyet Savcılığı, yurt müdürü R.E hakkında başlattığı adli soruşturma kapsamında, hazırlık soruşturmasını tamamlayarak, gerekli evrakı Seydişehir Ağır Ceza Mahkemesi’nde dava açılmak üzere Seydişehir Cumhuriyet Başsavcılığı’na gönderdi. 
     Öğrenci yurdu müdürü R.E. ise hakkındaki suçlamaları reddederek, "Bu çocuk yurdumuzda resmi olarak kalmıyor. Yurdumuza kütüphaneden yararlanmak için geldiğini sanıyoruz. Dövme olayı gibi bir şey de yok. Ama çocuklar arasında yaşanan bir olay sonrası herhangi bir kaza olmuş olabilir" diye konuştu. M.C’nin tedavi gördüğü hastaneden bugün taburcu edileceği öğrenildi. 

     
</TEXT>
</DOC>
