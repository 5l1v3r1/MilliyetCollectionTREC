<DOC>
<DOCNO> 347408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun09.html </URL>
<DATE> 2005/05/31/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
UPI Fransa’daki referandum sonucu Türkiye’nin işini zorlaştırabilir 
</HEADLINE>
<TEXT>

     WASHINGTON, DHA 

      ABD’de yayımlanan The Washington Times gazetesi, United Press International UPI haber ajansının yaptığı bir değerlendirmeye yer vererek, Fransa’daki AB Anayasası referandumundan çıkan ’Hayır’ sonucunun, Türkiye’nin AB sürecini olumsuz etkileyebileceğini öne sürdü. 
     Roland Flamini imzalı analizde, Türkiye’nin 3 Ekim’de başlayacağı AB müzakereleri görüşmelerinin ’hiç şüphesiz’ gerçekleşeceği belirtilmekle birlikte, "Fransa’nın Anayasa’ya ’Hayır’ demesi nedeniyle Türkiye’nin, AB kapısını açmakta daha da zorlanacağı" yorumu yapıldı. 
     
     ’UCUZ İŞGÜCÜ VE DÜŞÜK VERGİLER ENDİŞE KONUSU’ 
     Ajans, Fransa’da siyasi yelpazenin sağındaki ’Hayır’ cephesinin, Türkiye’nin AB üyeliğini referandum malzemesi yaptığını ifade ederken, Türkiye’nin ’80 milyon nüfusuyla’ Avrupa’daki güç merkezini Batı’dan Doğu Avrupa’ya çevireceği konusunda endişeler bulunduğunu yazdı. Washington Times’ta yayımlanan UPI analizinde, Türkiye’deki işgücünün Fransa’ya oranla daha ucuz, vergilerin ise daha düşük olmasının da olumsuz etki yarattığı ifade edildi. 
     Flamini imzalı değerlendirmede, "Türkiye’nin AB süreci göz önüne alındığında, Fransa’daki referandumun ardından lambadaki cin dışarı çıktı" ifadesi kullanılırken, gelişecek tepkinin daha çok ’savunma’ şeklinde olacağı ifade edildi. UPI’ın analizinde, "Türkiye’nin AB’ye kabulü, büyük bir İslam ülkesiyle Batılı kurum ve değerleri birbirine bağlayacak olmasına rağmen, göç karşıtı olan Avrupa, Ankara’yı daha az ister hale gelecek. Bu da, Batı ile köktendinciler arasında gerginlik anlamına geliyor" yorumuna yer verildi. 
     
     ’BRÜKSEL’İN TÜRKİYE’DE AYAK SÜRÜMESİ ABD-AB İLİŞKİLERİNDE SORUN YARATIR’ 
     Türkiye karşıtlığının yeni Papa 16’ncı Benediktus tarafından da desteklendiğini hatırlatan UPI, yine de bunun laik Fransa’daki referandum üzerinde ne kadar etkili olduğunun kestirilemeyeceğini söyledi. Uluslararası ajans ayrıca, Fransa’daki referandum sonuçlarının yanı sıra, Almanya Başbakanı Gerhard Schröder’in eylülde erken seçim istemesinin de Recep Tayyip Erdoğan hükümeti için son dönemde gelen kötü haberlerden biri olduğunu yazdı. 
     UPI’ın analizinde, 20 Haziran’da Washington’da yapılacak yıllık ABD-AB zirvesinde Türkiye konusunun da gündemde geniş yer tutacağının tahmin edildiği belirtildi. Makalede, "Bush yönetimi güçlü bir şekilde Türkiye’nin AB’ye girişini destekliyor. Brüksel’in bu konuda ayak sürümesi Washington ve Avrupalı müttefikleri arasında yeni bir anlaşmazlık yaratabilir" denildi. 
     
</TEXT>
</DOC>
