<DOC>
<DOCNO> 301020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/spor/spo15.html </URL>
<DATE> 2004/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Sakarya gole doydu 

SÜPER Lig'in ilk yarısında maç başına en çok gol, Sakaryaspor'un maçlarını oynadığı Adapazarı Atatürk Stadı'nda atıldı. 20 ayrı statta yapılan 153 maçta filelere giden toplam 446 golden 38'i Adapazarı'nda kaydedildi. Atatürk Stadı, maç başına 4.22 ile gol ortalaması en yüksek stat oldu. 

Filede dev girişim 

VOLEYBOL Federasyonu, 2009 Avrupa ve 2010 Dünya Bayanlar Şampiyonalarını Türkiye'de düzenlemek için Uluslararası Voleybol Federasyonu'na FIVB başvurdu. Federasyon Başkanı Hüsnü Can, "İki organizasyondan birini mutlaka alacağız. Ama Dünya Şampiyonası'na ağırlık veriyoruz" dedi. 

Danone heyecan 

DANONE Uluslar Kupası'na katılacak Türk takımının seçileceği organizasyonun tanıtımı önceki gün Hyatt Otel'de yapıldı. Milli Eğitim Bakanı Hüseyin Çelik, spor liselerine kaynak sağlayabileceklerini belirtti. Kupa maçları, 2-4 Eylül'de Fransa'nın Parc des Princes Stadı'nda oynanacak. 

Satranç'ta seçim günü 

ÖZERK federasyon statüsüne geçen Satranç'ta 2008 Olimpiyatı'na kadar "patron" koltuğuna oturacak başkan bugün belirlenecek. Genel Kurul'da halen görevde olan Ali Nihat Yazıcı'nın yanısıra Cem Pekün ve Cengiz Özdemir Keleş başkanlık için yarışacak. 

Okan Koç ayrıldı 

KONYASPORLU Okan Koç, kulübüyle ilişkisini kestiğini açıkladı. Koç'un menajeri Alper Gökdemir, oyuncusunun 21 Aralık Salı günü takım arkadaşı, kaptan Zafer Biryol'un haksız saldırısına uğradığını belirterek, "Okan Koç bu olay nedeniyle rencide olmuştur" dedi. 


</TEXT>
</DOC>
