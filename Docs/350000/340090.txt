<DOC>
<DOCNO> 340090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/yazar/uras.html </URL>
<DATE> 2005/05/06/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
'Orjin'den 250 milyon dolarlık yatırım 
</HEADLINE>
<TEXT>


Orjin Grup küçük bir konfeksiyon atölyesiydi. 1988 yılından sonra iki arkadaş, Zafer Kurşun ve Zafer Yıldırım, kaliteli üretimle Orjin Grup'u öne çıkardı. Grup tüm ürünlerini dış pazara satar hale geldi. Grup deri konfeksiyon yanında tekstil işine girdi. İhracata dayalı olarak devamlı büyüdü. 
Karadeniz kökenli Zafer Kurşun ve Zafer Yıldırım, deri ve tekstil ihracatından oluşan fonları turizm ve gayrimenkul sektöründe değerlendirme kararını vererek, ZKZY İnşaat grubunu kurdu. 
ZKZY İnşaat grubu şimdilerde İstinye'de Doğuş Grubu ile Garanti Bankası'nın sahip olduğu 130 dönüm arazi üzerinde, 400 bin metrekare "İstinye Park" Alışveriş ve Yaşam Merkezi projesini gerçekleştiriyor. 
400 bin metrekare inşaatın 265 bin metrekarelik bölümü alışveriş merkezine, 135 bin metrekaresi konut ve yaşam merkezine ayrılmış. Konut ve yaşam merkezinde 400 dairelik konut yapılacak. 

Park içinde 'mall ve rezidans' 
İnşaat alanına gittim. Amerikalı Design Development Group'tan Roy Higgs'in projesinin maketini gördüm. İstinye'de 5 bin kişinin içinde çalışacağı, 2 bin kişinin konutlarında yaşayacağı, 300 mağazasında alışveriş etmek, spor ve sağlık tesislerinden yararlanmak için yılda 20 milyon ziyaretçinin beklendiği projenin iki yılda tamamlanmasına çalışılıyor. 
Orjin Grup'a ve Zafer Kurşun ile Zafer Yıldırım'a olan güven ve de projenin ortağı Doğuş Grubu Garanti Bankası ismi nedeniyle mağazalara ve konutlara büyük talep olduğu söyleniyor. 
İstanbul'da son yıllarda alışveriş merkezlerine ve alışveriş merkeziyle birlikte yapılan konutlara büyük bir talep var. Alışveriş merkezlerinin adı "mall", konutların adı "rezidans" oldu. 

Modayı Akmerkez başlattı 
İlk alışveriş merkezleri Ataköy'deki Galeria 1987 ile Atrium 1989 sadece "mall" idi. İlk olarak Akmerkez 1993 ile rezidansı alışveriş merkeziyle konutu tek bir proje içinde birleştirdi. Daha sonra tek alışveriş merkezi projeleriyle alışveriş merkezi ve konut birlikteliği içindeki projelerin sayısı arttı. Mayadrom, Metrocity yapıldı. Eczacıbaşı'nın Kanyon projesi tamamlanmak üzere. İstinye Park bu projelerin en yenisi. 
Alışveriş merkezi projelerinde, kapalı alanın bir bölümü kiralanabiliyor. Kiralanabilir alanda büyüklüğüne göre farklı mağaza yer alıyor. Önemli olan merkezlere ulaşım imk nı ve merkezlerin otopark imk nı. 
İstanbul'da bunlar yeni gelişmeler. Ve bugüne kadar mall-rezidans projeleri şehir içinde yapıldı. Ama artık şehir içinde bu tür projelere yer kalmadı. Bu nedenle şehir içinde yapılanlar ve yapımı sürenler büyük ilgi görüyor. 




</TEXT>
</DOC>
