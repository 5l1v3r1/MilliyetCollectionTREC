<DOC>
<DOCNO> 309967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonspo30.html </URL>
<DATE> 2005/01/27/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Gürsoy Ze Roberto ve Locatelli'yi 48 saat içinde getirebiliriz... 
</HEADLINE>
<TEXT>

     Galatasaray, Birinci Süper Futbol Ligi'nde yarın Konyaspor ile yapacağı karşılaşma için bu şehre gitti. 
     Sarı-kırmızılıların dün sözleşme imzaladıkları Hakan Yakın da teknik direktör Gheorghe Hagi tarafından son anda kadroya dahil edilerek takımla birlikte Konya'ya götürüldü. 
     Konyaspor kafilesinde, sakatlıkları bulunan Hasan, Orhan, cezalı Sabri ve Bursaspor maçında taraftarın tepkisini alan Petre bulunmuyor. 
     Galatasaray'ın Konyaspor karşısına, Mondragon, Cihan, Song, Tomas, Hakan Ünsal, Ayhan Uğur , Volkan, Conçeicao, Ergün, Necati ve Hakan Şükür muhtemel 11'i ile çıkması bekleniyor. 
     Konya Atatürk Stadı'nda saat 20.00'de oynanacak olan ve Cem Deda'nın yöneteceği karşılaşma, Digitürk LİG TV'den de naklen yayınlanacak. 
     
     GÜRSOY ''ZE ROBERTO VE LOCATELLİ GÜNDEMİMİZDE'' 

     Galatasaray Kulübü İkinci Başkanı Ergun Gürsoy, Konya yolculuğu öncesi Atatürk Havalimanı'nda yaptığı açıklamada, yabancı transferinde Ze Roberto ve Locatelli ile ilgili çalışmalarının son hızıyla sürdüğünü söyledi. 
     Transfer döneminin sona ereceği pazartesi gününe kadar her şeyin kesinleşmiş olacağını söyleyen Gürsoy, ''Transfer çalışmalarımız son hızıyla devam ediyor. Ze Roberto ve Locatelli ile görüşmeler devam ediyor. Her ikisi de 48 saat içinde Türkiye'de olabilirler. Getirmek için elimizden geleni yapıyoruz'' dedi. 
     Ayrıca, daha önce gündemlerine aldıkları Ali Tandoğan ile yine görüşme halinde olduklarını yineleyen Gürsoy, iki yabancı transferi yapmaları halinde hangi oyuncunun gönderileceğinin sorulması üzerine de, esprili bir şekilde, ''Petre gidecektir herhalde'' cevabını verdi. 

     
</TEXT>
</DOC>
