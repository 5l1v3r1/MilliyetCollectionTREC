<DOC>
<DOCNO> 306745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/soneko04.html </URL>
<DATE> 2005/01/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Gümrüklerde yarım katrilyonluk kaçakçılık önlendi... 
</HEADLINE>
<TEXT>

     Gümrük Müsteşarlığı Gümrükler Muhafaza Genel Müdürlüğü, geçen yıl değeri yarım katrilyon lirayı aşan malın Türkiye'ye kaçak sokulmasını önledi. 
     Gümrükler Muhafaza Genel Müdürlüğü'nden yapılan açıklamaya göre, gümrük muhafaza elemanları, geçen yıl, 1295 olayda, toplam 6.8 trilyon liralık kaçakçılık tespit etti. Yasadışı yollardan yurtdışına çıkmak isteyen 575 kişiyi de yapılan 184 operasyonda yakalandı. 
     Açıklamaya göre, geçen yıl yapılan 47 operasyonda, aralarında 2.5 ton eroin, 484 kg esrar, 80 kg kokain, 1 milyon 692 bin 500 adet Captogon hapının da bulunduğu, piyasa değeri toplam 304 trilyon 144.3 milyar lira olan uyuşturucu ele geçirildi. 
     Geçen yıl ayrıca, 102 trilyon 310.7 milyar liralık akaryakıt kaçakçılığı ortaya çıkarılırken, bunun 86.3 trilyon liralık bölümünü motorin, 12.1 trilyon liralık bölümünü de kimyevi maddeler oluşturdu. 
     Gümrüklerde, büyük bölümünü cep telefonlarının oluşturduğu, toplam 37.7 trilyon liralık elektronik eşyanın, aralarında gözlük, çakmak, starter, ayakkabı, parke gibi ürünlerin de bulunduğu toplam 25.2 trilyon lira değerindeki çeşitli eşyanın yurda kaçak sokulması da önlendi. 
     Gümrük muhafaza elemanlarınca geçen yıl yapılan operasyonlarda, 42.2 trilyon liralık araç, 1.5 trilyon liralık silah ve mühimmat, 9.8 trilyon liralık TEKEL ürünü, 2.1 trilyon liralık gıda, 66 milyar liralık tarihi eser, 924.2 milyar liralık değerli maden, 198 milyar liralık tohum-fidan, 1.2 trilyon liralık tekstil, 2.5 trilyon liralık tıbbi eşya, 2.4 trilyon liralık makina ve aksamı kaçakçılığı tespit edildi. 
     Dahilde işleme rejimi ihlali yoluyla 1.8 trilyon liralık, 2.3 trilyon liralık döviz kaçakçılığı önlendi. 
     Açıklamaya göre, gümrük muhafaza elemanları, 2003 yılında 837 olayda toplam 329.4 trilyon liralık, 2002 yılında da 582 olayda toplam 146.8 trilyon liralık kaçakçılık tespit etmişlerdi. 
     Buna göre, tespit edilen kaçakçılık tutarında, 2003 yılına oranla yüzde 63 düzeyinde artış kaydedildi. 
     
</TEXT>
</DOC>
