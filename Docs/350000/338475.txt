<DOC>
<DOCNO> 338475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonspo31.html </URL>
<DATE> 2005/04/30/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Fenerbahçe-Trabzonspor karşılaşması öncesi olaylar çıktı... 
</HEADLINE>
<TEXT>

     Maç öncesinde iki takım taraftarları arasında kavga çıktı. 
     Taraftarlar arasında sözlü atışmaların ardından yaşanan kavgada, hafif biçimde yaralananlar olduğu gözlenirken, polis bazı Trabzonsporlu taraftarları gözaltına alındı. 
     Konuk takım seyircisinin stada giriş kapısına yakın bölümde yaşanan tartışmanın büyümesini güvenlik güçleri araya girerek önledi. 
     Alkollü olan ve bileti bulunmayan bazı Trabzonsporlu taraftarlar da tribün girişinden geri çevrilerek gözaltına alındı. 
     Bu arada maç öncesinde stat çevresinde zaman zaman gerginlikler yaşandı. Karaborsa bilet satan çok sayıda kişinin gözaltına alındığı öğrenildi. 
     
     GÜVENLİK ÖNLEMLERİ 

     Fenerbahçe-Trabzonspor maçında 2 bin 700 polis ve 350 özel güvenlik elemanı görev yaptı. 
     Stat giriş kapıları 14.30'dan itibaren açılırken, taraftarlar erken saatlerden itibaren tribünlerdeki yerlerini almaya başladı. 
     Trabzonsporlu taraftarlar, numaralı tribünün sağ tarafında yer alan konuk takım seyirci tribününden karşılaşmayı izledi. Numaralı tribün ve kale arkası tribününde iki takım taraftarları arasında bırakılan boşluğa polis yerleştirildi. 
     
     VOLKAN BALLI'NIN AÇIKLAMASI 

     Fenerbahçe Futbol Takımı İdari Menajeri Volkan Ballı maç öncesi kulübün resmi internet sitesinden yaptığı açıklamada, futbolcuların taraftarlardan isteğini dile getirdi. 
     Ballı, taraftardan rakip takım oyuncuları topa hakim olduğunda veya sarı-lacivertli futbolculara yapılan faullerde stadı ıslıkla gürültüye boğmalarını isteyerek, ''Bu, rakip takım futbolcularının oyununu bozduğu gibi bizim oyuncularımızı pozitif yönde motive etmekte. Tüm tribün ve taraftar gruplarının bugün desteğin yanısıra rakibin motivasyonunu bozacak legal her türlü çabayı sarfetmesini özellikle tekrar rica ediyor ve verdiğiniz koşulsuz destekten ötürü sizlerle gurur duyuyoruz'' diye konuştu. 
     Fenerbahçeli taraftarlar, önemli lig mücadelesine büyük ilgi gösterirken, güvenlik nedeniyle bırakılan boşlukların dışında tribünler tamamıyla doldu. 
     PAF Ligi'nde iki takım arasında Dereağzı Tesisleri'nin sahasında yapılan maç 1-1 sona erdi. 
     
     TRİBÜNLER YILMAZ ŞENÇELİKER'İ UNUTMADI 

     Geçen günlerde kalp krizi geçirerek vefat eden İzmir Güzelyalı Mehmet Akif Ersoy İlköğretim Okulu öğrencisi 12 yaşındaki Fenerbahçe taraftarı Yılmaz Şençeliker'i tribünler unutmadı. 
     Maraton tribününde maç öncesinde ''Yılmaz gitmedi 2 kupayı bekliyor'', ''Yılmaz ölmedi, kalbimizde yaşıyor'' biçiminde yazıların yer aldığı pankartlar açıldı. 
     Bu arada Fenerbahçe taraftarı görme engelli baba oğulun fotoğrafı dev bir pankart olarak, ''Haykıracak nefesim kalmasa bile, ellerim uzanır olduğun yere, gözlerim görmese ben bulurum yine, kalbim durmuşsa inan çarpar seninle'' dörtlüğüyle tribüne asıldı. 
     
</TEXT>
</DOC>
