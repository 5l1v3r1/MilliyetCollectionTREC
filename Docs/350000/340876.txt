<DOC>
<DOCNO> 340876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sondun37.html </URL>
<DATE> 2005/05/09/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Konsere gitti öldürüldü... 
</HEADLINE>
<TEXT>

     Afgan pop şarkıcısı Nusret Parsa, Kanada’nın Vancouver kentinde verdiği konserden sonra uğradığı saldırıda öldü. 
     Polis, ünlü Afgan şarkıcının otelinin önünde üç kişinin saldırısına uğradığını belirterek, zanlıların yakalandığını ve yakında mahkemeye çıkarılacağını kaydetti. 
     Şarkıcının kardeşleri Necib ve Ahsan Parsa, müziğinden şikayet eden üç kişinin Nusret Parsa’yı merdivenlerden ittiklerini, ağır yaralanan ağabeylerinin daha sonra girdiği komadan çıkamayarak öldüğünü belirttiler. 
     Konser sırasında üç zanlının Amerikan country müziği dinlemek istediklerini anlatan Parsa kardeşler, sarhoş olan zanlıların, Nusret daha yavaş parçalar çalmaya başlayınca çılgına döndüklerini söylediler. 
     36 yaşındaki Parsa Kabil’de doğmuş, müzisyen bir ailenin yanında 
     yetiştikten sonra 12 yaşında Pakistan’a ordan da Almanya’ya gitmişti. 
     Çıkardığı 10 albüm özellikle Avustralya, Almanya, Hollanda ve İngiltere’deki Afgan gençleri arasında çok popüler olmuştu. 
     Parsa’nın son albümü "Dil" Eylül’de çıkacak. 
     
</TEXT>
</DOC>
