<DOC>
<DOCNO> 312236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/spor/spo06.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya'nın umudu bitmedi 
</HEADLINE>
<TEXT>


Milli atlet, kendisine verilen iki yıllık cezayı üst mahkemenin kaldıracağına inandığını ifade etti 


TMOK'un çabası 
TÜRKİYE Milli Olimpiyat Komitesi TMOK Başkanı Togay Bayatlı, milli atlet Süreyya Ayhan'a verilen iki yıllık ceza ile ilgili, Uluslararası Atletizm Federasyonu IAAF Genel Sekreteri Istvan Gyulai ile görüştü. TMOK'tan yapılan yazılı açıklamada, "Atletizm Federasyonu, IAAF'e yazılı müracaatta bulunur ve cezanın Süreyya Ayhan ile ilgili ithamın yapıldığı tarihten itibaren başlamasını isterse, IAAF bunu göz önüne alacak" denildi. 

Tepki gösterdi 
SÜREYYA Ayhan ise "Hakkımdaki hiçbir suçlamayı kabul etmiyorum" diye konuştu. Gençlik ve Spor Genel Müdürlüğü Ceza Kurulu'nun "2 yıl müsabakalardan men" kararının ardından özellikle yabancı basın organlarında çıkan "Süreyya'nın cezası kesinleşti. Ayhan, suçlamaları kabul etti" biçimindeki haberlerin gerçeği yansıtmadığını ifade eden milli atlet, "Yargı süreci devam ediyor. Bir üst mahkeme cezayı kaldıracaktır" diye konuştu. 

'Ben görevimi yaptım' 

AYŞE YEŞİN 

GENÇLİK ve Spor Genel Müdür Vekili Mehmet Atalay, Süreyya Ayhan olayına daima hoşgörüyle yaklaştığını söyledi. Atalay, "Spor teşkilatının başı olarak görevimin yüzde 99'unu yerine getirdim. Kişisel olarak bana yapılan yanlışlıkları dikkate almadım. Yücel Kop hakkında teftiş kurulunda iki dosya var. Benle ilgili olan dosyanın incelemesini bekletiyorum. Sırf Süreyya Ayhan'a zarar gelmesin diye" dedi. 
AYHAN'IN Türkiye'nin gurur duyduğu önemli bir sporcu olduğunu her zaman dikkat çektiğinin altını çizen Atalay, "Onun zarar görmesini istemeyiz. Yeniden pistlere dönmesi için her türlü yolu deneyeceğiz" diye konuştu. Atalay, "Artık yeni yanlışlar yapılmasın. Aradaki gerginliğin düzelmesi için formüller üreteceğiz. Taraflar arasında köprü kurmak için gerekeni yapacağız" ifadesini kullandı. 


</TEXT>
</DOC>
