<DOC>
<DOCNO> 340069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/yasam/yas07.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Caz rüzg rı bu kez Ortaköy Meydanı'nda 
</HEADLINE>
<TEXT>


Beşiktaş Belediyesi, Ortaköy'de uluslararası caz festivali düzenliyor. Festivalde, Avrupa cazının önde gelen isimleri yer alacak 


Beşiktaş Belediyesi, 6-8 Mayıs tarihleri arasında Ortaköy Meydanı'nda uluslararası caz festivali düzenliyor. Belediye'nin oluşturduğu Kültür Sanat Platformu'nun ilk adımı "Caz Hafta Sonu" konserleri öncesinde, 6 Mayıs'ta Avrupa cazıyla ilgili bir de konferans var. Saat 14.00'de Afife Jale Kültür Merkezi'nde gerçekleştirilecek konferansın konuşmacısı, Bilgi Üniversitesi Caz Tarihi Öğretim Görevlisi ve İtalya'nın caz eleştirmenlerinden Francesco Martinelli. 

'Küçük ama yoğun' 
"Avrupa Cazı Hafta Sonu Ortaköy" festivali kapsamında Lennie's Pennies İtalya , String Swing Danimarka , Stephane Belmondo Fransa , Janos Hamori Macaristan , Sylvain Luc Fransa ve Ricky Ford Orkestrası Türkiye sahne alacak. 
Festivali organize eden müzisyen Emin Fındıkoğlu, ilk kez gerçekleştirilen festivali, 'küçük ama yoğun' olarak tanımlıyor. Fındıkoğlu, caz Amerika'da ticarileştiği için festivalde Avrupalı müzisyenleri tercih ettiklerini belirtti 

'Tam AB'ye göre' 
"Avrupa cazında yeni bir soluk var. Biz, sanatsal yönü ağır basan grupları seçtik. Festivalin hemen öncesinde bir söyleşi gerçekleştirecek eleştirmen Martinelli, festivalin AB'nin görmeyi isteyeceği bir caz olayı olduğunu söyledi. Ülkemizde ne kadar ses getirecekse getirecek, fakat Avrupa'da dergilerde yayımlanacak bir etkinlik olacağı için gelenekselleşecek diye umuyoruz." 
Beşiktaş Belediyesi Belediye Başkanı İsmail Ünal ise festivalle ilgili olarak şunları söyledi "Baskılara karşı baş kaldırmanın müziği olan caz, günümüzde kültürler arasında bir köprü oluşturuyor. Evrensel değerlerin yayılmasına ve barışa hizmet ediyor. Bu kadar geniş boyutları olan caz müziğinin, en çok Beşiktaş gibi İstanbul'un aydınlık yüzünü oluşturan bir ilçeye yakışacağına inanıyorum." 


</TEXT>
</DOC>
