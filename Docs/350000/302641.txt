<DOC>
<DOCNO> 302641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sontur13.html </URL>
<DATE> 2005/12/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ankara-İstanbul Hızlı Tren Projesi'nde son ihale... 
</HEADLINE>
<TEXT>

     Ankara-İstanbul arası demiryolu ulaşımını 3 saat 10 dakikaya indirecek hızlı tren projesinde son ihale de gerçekleştiriliyor. Projenin sonradan eklenen 54 kilometrelik bölümünün altyapı ihalesi, bu hafta gerçekleştirilecek. 
     AA muhabirinin TCDD Genel Müdürlüğü yetkililerinden aldığı bilgiye göre, Ankara-İstanbul Hızlı Tren Projesi kapsamında inşaatına başlanan demiryolu hattına, Bakanlar Kurulu Kararı ile yeni işler ilave edildi. 
     Proje kapsamında yer almayan ancak daha sonra ilave edilen Ankara-Sincan ve Eskişehir-İnönü bölümlerinin altyapısı için açılan ihalede teklifler bu hafta alınacak. 
     Ankara-Sincan arasındaki 24 kilometrelik bölüm ile Eskişehir-İnönü arasındaki 30 kilometrelik bölümü kapsayan toplam 54 kilometrelik hattın yapımına ilişkin ihale yarın ve 20 Aralık Salı günü gerçekleştirilecek. 
     Yarın 24 kilometrelik bölümün, Salı günü ise 30 kilometrelik etabın ihaleleri sonuçlandırılacak. Bu ihalelerle Ankara-İstanbul hızlı tren hattındaki altyapı işlerinin ihaleleri tamamlanmış olacak. Son ihalelerle birlikte Ankara-İstanbul Hızlı Tren Projesi hattı, toplam 3 kilometre olarak gerçekleştirilecek. 
     TCDD Genel Müdürlüğü, Ankara-İstanbul Hızlı Tren Projesi'nin daha önce Esenkent-İnönü ve İnönü-Köseköy etaplarının yapım ihalelerini gerçekleştirmişti. Projenin ilk etabına ilişkin altyapı çalışmalarının tamamlanma aşamasına geldiği belirtildi. 
     
     GELECEK YIL ANKARA-ESKİŞEHİR BÖLÜMÜ İŞLETMEYE AÇILACAK 
     TCDD Genel Müdürlüğü, hızlı tren hattında çalışacak 10 adet hızlı tren seti temini ihalesini de düzenlemişti. Genel Müdürlük, ihaleyi kazanan İspanyol CAF firması ile sözleşme imzaladı. 
     Ankara-İstanbul Hızlı Tren Projesi'nde Ankara-Eskişehir bölümünün 2006 yılı sonunda, tamamının ise 2008 yılında bitirilerek işletmeye açılması planlanıyor. Proje tamamlandığında, bu hatta saatte 250 kilometre hıza uygun trenlerle yolcu taşımacılığı yapılacak. 
     
</TEXT>
</DOC>
