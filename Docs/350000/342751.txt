<DOC>
<DOCNO> 342751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/soneko05.html </URL>
<DATE> 2005/05/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Tekel'den iki yeni ürün Kariyer ve Fors... 
</HEADLINE>
<TEXT>

     Sigarada büyüyen rekabet ortamı nedeniyle firmalar bir bir yeni ürünlerini piyasaya sürerken, TEKEL de iki yeni ürünle bu kervana katılıyor. 
     TEKEL, "Kariyer" ve "Fors" adlı iki yeni ürünü piyasaya sürmeye hazırlanıyor. 
     A.A muhabirinin edindiği bilgiye göre, Fors TEKEL’in en üst fiyat grubunda yer alan ürünü olacak. Marlboro ve Camel gibi üst fiyat kategorisinde yer alan sigaralarla rekabet edecek Fors’da Amerikan tütün oranı Kariyer’e göre daha yüksek olacak. 
     Kariyer ise orta fiyat grubunda yer alan Winston ve LM gibi sigaralarla aynı kategoride yer alacak. 
     Hem Fors, hem de Kariyer’de öncelikle uzun soft yumuşak paket piyasaya sürülecek, TEKEL’in hard box sert kutu paket kapasitesini artıracak yatırımları tamamlamasının ardından hard box paketler de piyasaya verilecek. 
     
     UZUN ZAMANDIR BEKLİYOR 
     Öte yandan, TEKEL’in yeni sigaraları için deneme üretimleri sürerken, bunların aylar öncesinde sert kutulu paket olarak piyasaya sürülmesi planlanıyordu. 
     Ancak, TEKEL’in İspanyol MTS firmasından aldığı 7 adet hard box makinası için Tütün Kurumu’ndan üretim izni alamaması ve sonuçta bunların iade kararı, Fors ve Kariyer’in tüketicinin önüne çıkmasını geciktirdi. 
     Bunun için daha fazla beklemek istemeyen TEKEL de öncelikle bunların soft paketlerinin piyasaya sürülmesini, ardından da gerekli yatırımın tamamlanmasının ardından sert kutu paketlerin piyasaya verilmesi kararına vardı. 
     Söz konusu sigaraların kısa sürede piyasaya verilmesi öngörülüyor. 
     
</TEXT>
</DOC>
