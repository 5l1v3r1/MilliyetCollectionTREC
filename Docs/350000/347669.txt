<DOC>
<DOCNO> 347669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/guncel/gun05.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Christides gidiyor 
</HEADLINE>
<TEXT>


Yunanistan'ın Ankara Büyükelçiliği'ne Yunanistan Dışişleri Bakanlığı'nın en önemli pozisyonu olan genel sekreterlik görevini yürüten Yeorgios Yenimatas atanacak... 

ANKARA Milliyet 

Yunanistan'ın Ankara Büyükelçiliği görevini yürüten Michael Christides, 19 yıl aradan sonra Atina'ya dönerken, yerine Yunanistan Dışişleri Bakanlığı'nın en önemli pozisyonu olan genel sekreterlik görevini yürüten Yeorgios Yenimatas atanacak. 
Türk ve Yunan kaynaklarınca Ankara'ya atandığı doğrulanan Yenimatas, ağustosta görevine başlayacak. Diplomatik kaynaklar Yenimatas'ın Washington, Paris, Moskova gibi önemli merkezlere gitme imk nına sahipken, kendi isteğiyle Türkiye'yi seçtiğine dikkat çekti. 
Yenimatas'ın Türkiye'nin Atina Büyükelçisi Tahsin Burcuoğlu ile iyi ilişki içinde olduğu ve birbirlerine ön isimleriyle hitap eden iki diplomatın acil durumlarda cep telefonlarını kullandıkları bildirildi. 
Ağustosta görevine başlaması beklenen Yenimatas'ın Ankara'daki ilk görevi, Yunanistan Başbakanı Kostas Karamanlis'in sonbaharda yapması planlanan Ankara ziyaretinin hazırlıkları olacak. 
Karamanlis'in temmuz başında Başbakan Erdoğan ile Türk - Yunan sınırında katılacağı doğalgaz boru hattı temel atma töreni de, Christides'in sorumluluk üstleneceği son organizasyon olacak. 
Christides'in, mayıstan temmuza ertelenen temel atma töreni ve Ankara'da gerçekleştireceği veda ziyaretleri nedeniyle dönüşünü geciktirdiği öğrenildi. 




</TEXT>
</DOC>
