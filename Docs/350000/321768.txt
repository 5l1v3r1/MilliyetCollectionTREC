<DOC>
<DOCNO> 321768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun23.html </URL>
<DATE> 2005/03/08/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Denktaş Kestane toplamak için çıkmıyorum... 
</HEADLINE>
<TEXT>

     KKTC Cumhurbaşkanı Rauf Denktaş, ''cumhurbaşkanı olmasa da Kıbrıs meselesinin geri dönüşü olmayan ve Kıbrıs Türkünün teslim olacağı bir noktaya götürülmesi durumunda, halkın sesini etkin bir şekilde duyuracağını'' söyledi. ''Bu amaçla cumhurbaşkanlığına aday olmadığını ve serbest kaldığını'' vurgulayan Denktaş, ''Ben kestane toplamak için çıkmıyorum. Mücadeleye başka yönde devam etmek için buradan ayrılıyorum'' dedi. 
     Denktaş, 8 Mart Dünya Kadınlar Günü dolayısıyla Kadınlar Konseyi heyetini kabul etti. Kabulde yaptığı konuşmada ağırlıklı olarak Kıbrıs konusuna değinen Denktaş, heyetten bir kişinin, cumhurbaşkanlığına aday olmasını istemesi üzerine, benzeri taleplerle çok karşılaştığını ve bunlardan güç aldığını söyledi. 
     Denktaş, şöyle konuştu 
     ''Atılan bazı adımlar var benim dışımda. Hedef nedir bilinmeden atılan adımlar, bizi geri dönüşü olmayan ve teslim olacağımız bir noktaya götürebilir. Bu adımlar atıldıkça, benim bir şey söylemem lazım. Bu mevkide ben, ancak Türk hükümetine mektuplar yazarak bir şeyler yapabilirim. Bu da halkı pek bilgilendirmez. Serbest kalırsam, halkın arasında, halkla beraber sesimizi daha etkin bir şekilde duyururum diye düşünüyorum. Hiç olmazsa yanlış bir yere saparsa Kıbrıs meselesi, kimse bizim alnımıza yazamaz 'Biz istedik de böyle oldu' diye. Referandumda 'evet' denmesinin nedeni, Türk hükümetinin 'evet' dememizi istemesine bağlıdır. Bu Türk kökenlileri de etkiledi.'' 
     
     ''TÜRK KADININA NE VERİLSE HAKKIDIR'' 
     ''Türk kadınına ne verilse hakkı olduğuna'' işaret eden Denktaş, Atatürk'ün de bunu en erken bir zamanda keşfedip gerekeni yaptığını söyledi. Denktaş, ''Kıbrıs'ta da Anadolu'da olduğu gibi, kurtuluş mücadelesinde kadın, erkeğiyle birlikte aynı fedakarlık ve direnişi gösterdi. Evlatlarını toprağa verirken, vatan sağ olsun diyebilmiştir'' dedi. 
     Kıbrıs Türk kadınının, bu fedakarlıklarının karşılığında, bağımsızlığını ve Rumların bir daha aynı şeyleri yapamayacağı bir zemini beklediğini kaydeden Denktaş, bağımsızlıkla oluşturulan zeminin son iki yıldır ortadan kaldırılması için mücadele verildiğini söyledi. 
     Denktaş, Rumların referandumda ''hayır'' demesinin Kıbrıs Türküne tekrar bir değerlendirme yapması için fırsat verdiğini, ancak bu fırsatın da pek fazla değerlendirilmediğini kaydetti. 
     
     ''ANAYASAL SUÇ OLUR'' 
     Cumhurbaşkanlığı makamına seçilecek kişinin devleti ve bağımsızlığı koruma andı içerek görevine başlayacağına işaret eden Denktaş, bu ant içildikten sonra bağımsızlığı ortadan kaldıracak imzanın atılmasının anayasal bir suç olacağını söyledi. Denktaş, Türkiye'nin de Kıbrıs'ı feda edip etmeyeceğinin merak konusu olduğunu ifade ederek, şöyle devam etti 
     ''Bizim yapmamız gereken, bağımsızlığın ve devletin kıymetini bilen bir kitle oluşturmak. Bilmeyene söylemek. Bağımsızlığın aynı değerde bir karşılığı yoktur. Bağımsızlığını feda ettin mi, elinde olanlar da gidecek. Belki cebine biraz daha fazla para girecek geçici bir süre için, ama daha sonra başın hep eğik olacak. Rumun azınlığı olacaksın. Bunun ne anlama geldiğini anlamamış ve çocuklarımıza anlatmamışsak büyük bir suç işlemekteyiz demektir. Ama benim umudum var. Son ana kadar direnişe devam edeceğiz.'' 
     
     KADINLARDAN TEŞEKKÜR 
     Kadınlar Konseyi Başkanı Latife Birgen de konuşmasında, Denktaş'ı kadınlar ve toplum adına teşekkürlerini sunmak amacıyla ziyaret ettiklerini söyledi. 
     Kadın haklarından bahsetmek için gelmediklerini kaydeden Birgen, Denktaş'ın Kıbrıs Türk halkına devletini ve bağımsızlığını kazandırmak için verdiği büyük mücadelenin değerini bildiklerini belirtti. 
     
</TEXT>
</DOC>
