<DOC>
<DOCNO> 339975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sontur41.html </URL>
<DATE> 2005/05/05/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Ahırkapı'da Hıdrellez şenliği... 
</HEADLINE>
<TEXT>

     Eminönü Belediyesi ve ilçedeki bazı sivil toplum kuruluşları tarafından düzenlenen "Ahırkapı Hıdrellez Şenliği"nde vatandaşlar, hıdrellezi gönüllerince eğlenerek karşıladı. 
     Ahırkapı’daki şenlik, geleneksel sokak orkestralarının Roman şarkıları çalarak gezmesiyle başladı. Şenliğe, vatandaşların yanı sıra çok sayıda turist de ilgi gösterdi. 
     Yiyecek ve içecek standlarının kurulduğu sokaktaki "Dilek Ağacı"na vatandaşlar, "evlilik, ev, araba, bilgisayar oyunu, aşk" gibi çeşitli dileklerini küçük kağıtlara yazarak astı. 
     Şenlikte ayrıca, Ahırkapı Büyük Roman Orkestrası, Lüleburgazlı Küçük Hasan ve davul üstadı Tamer Kum ve ekibi, Buzuki Orhan, Makedon Kocanı Orkestrası konserler verdi. 
     Bu arada, şenlik alanına giden yollar trafiğe kapatılırken, vatandaşların araçlarını park etmeleri için otoparklar hazırlandı. 
     
</TEXT>
</DOC>
