<DOC>
<DOCNO> 343696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy32.html </URL>
<DATE> 2005/05/18/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Gül Leyla Şahin duruşmasında yapılan savunma hükümetin görüşü 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Avrupa İnsan Hakları Mahkemesi’ndeki AİHM 
     Leyla Şahin duruşmasında Türkiye adına yapılan savunmanın kendi şahsi görüşü değil, Türkiye Cumhuriyeti hükümetinin görüşü olduğunu söyledi. 
     Kongo Demokratik Cumhuriyeti KDC Dışişleri ve Uluslararası İşbirliği Bakanı Raymond Ramazani Baya ile Dışişleri Bakanlığı Konutu’nda bir araya gelen Gül, görüşmenin ardından düzenlenen ortak basın toplantısında soruları yanıtladı. 
     Leyla Şahin duruşmasına ilişkin basında çıkan haberlerin doğru olup olmadığının sorulması üzerine Gül, birbirine zıt olan iki manşetten hangisinin işaret edildiğini sordu. Gül, duruşmanın halen devam ettiğini, hükümetin görüşünün duruşmada zaten ifade edilmekte olduğunu kaydetti. 
     Bir gazetecinin, Gül’ün talebiyle duruşmada etkin savunma yapılmayacağı yönünde bazı haberler olduğunu hatırlatması üzerine Gül, bunun doğru olmadığını, duruşmada hükümetin görüşü istikametinde savunma yapıldığını kaydetti. 
     Gül, hükümetin görüşüyle ne kastettiğinin sorulması üzerine de, şahsi görüşünü değil, Türkiye Cumhuriyeti hükümetinin görüşünü kastettiğini belirtti. 
     Bir başka gazetecinin, daha önceki açıklamalarında özgürlüklerin geliştirilmesi gereğine işaret ettiğini hatırlatarak, bu çerçevede söz konusu davada neden uzlaşma yoluna gidilmediği yönündeki sorusunu ise Gül, "Dava halen devam ediyor. Yalnız siz özgürlüklerin geliştirilmesine karşı mısınız Neden böyle bir sorgulama içine giriyorsunuz anlayamadım" diye yanıtladı. 
     
</TEXT>
</DOC>
