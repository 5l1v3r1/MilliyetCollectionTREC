<DOC>
<DOCNO> 318864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonspo14.html </URL>
<DATE> 2005/02/26/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İbrahim Kutluay yunan basınında... 
</HEADLINE>
<TEXT>

     Yunanistan'ın Panathinaikos Takımı'nda forma giyen milli basketbolcu İbrahim Kutluay, Atina'da kendini evinde gibi hissettiğini, Yunanistan'ı 2. vatanı olarak kabul ettiğini belirtti. 
     Kutluay, Atina'da yayınlanan ve kendisini ''Yunanistan'da en çok sevilen Türk'' olarak niteleyen Ta Nea gazetesine verdiği demeçte, spor kariyeri ve Türkiye ile Yunanistan arasındaki diyaloğa değindi. 
     Atina'ya geri dönüşünü değerlendiren Kutluay, şöyle dedi 
     ''Buradan hiç ayrılmamış, sadece birtakım sorumluluklar nedeniyle bir yerlere gitmiş ve geri dönüp kaldığım yerden başlamış gibiyim. Ayrılmadan önceki tek sorun olimpiyatlar nedeniyle her yerin inşaat halinde olmasıydı. Ama Atina 'güzel bir kızdı'. Şimdi ise makyajını tamamlayıp, süslenmiş dünya güzeli bir kız oldu. Eksikliğini hissettim. Atina'yı İstanbul kadar seviyorum.'' 
     
     ''TEK KELİMEYLE BÜYÜLEYİCİ'' 
     Atina'dan ayrı kaldığı süre içinde arkadaşları, yaşam tarzını, sükuneti, ama en çok basketbolu özlediğini belirten Kutluay, ''Yunan basketbolunun bulunduğu statüde, bu taraftar ile karşılaşmalara çıkmayı özlemiştim. Tek kelimeyle büyüleyici'' yorumunu yaptı. 
     Atina'dan ayrıldığına ''pişman'' olduğunu söyleyemeyeceğini, gitmek zorunda kaldığını belirten Kutluay, şöyle devam etti 
     ''Ülker o kadar büyük bir rakam önerdi ki, geri çeviremezdim. Yerimde kim olsaydı aynı şeyi yapardı. Aklım ise sürekli buradaydı. Atina'da kaldığım 3 yıl süresince sadece iyi anılarım oldu. Yunan halkı insanın kendisini mükemmel hissetmesini sağlıyor. Yolda görseler söyleyecek iyi bir çift lafları var, hiç olmazsa bir tebessüm armağan ederler. İnsanların sevgisi bir sporcu için en büyük ödül. Ne Ülker'de ne de NBA'de bunu yaşayamadım.'' 
     
     NBA HAYALİ 
     İbrahim Kutluay, NBA'in ''gerçekleştirilememiş bir hayal olup olmadığı'' şeklindeki soruyu da ''Ne hayalimdi ne de gerçek olmaz bir tarafı vardı. Belki bencilce duyuluyor ama durum bu. NBA'e 2 nedenle gittim. İlki, özgeçmişime bunu da eklemekti. İkincisi ise Ülker'in 4 yıllık sözleşmesinden kurtulmam içindi. Sözleşmeye göre NBA için yolum açıktı, Avrupa için değil'' yanıtını verdi. Kutluay, NBA'de organizasyon ile pazarlama konusunda çok ileride olunduğunu kaydederek, ''Parkede ise durum o kadar farklı değil. Avrupalılar basketbolu daha iyi biliyorlar. Daha iyi oynuyorlar. Orada oynayabileceğimi biliyorum, şansım olsaydı rahat oynardım'' dedi. 
     
     ''PAZILIN PARÇALARI'' 
     İki ülke halkının birbirine çok benzediğini söyleyen ve onları ''pazılın parçaları olarak'' niteleyen Kutluay, ''halkların din hariç her konuda aynı olduklarını sandığını, Atina'da bir Müslüman olarak kendisini kimsenin rahatsız etmediğini, herhangi bir sorun yaşamadığını'' dile getirdi. 
     ''İstanbul'da Patrikane'nin bulunmasına karşın Atina'da cami olmadığı, bunun sorun olup olmadığı'' şeklindeki soruya da Kutluay, şu yanıtı verdi 
     ''Bu beni rahatsız eden bir konu değil. İbadetlerimizi bu şekilde de yerine getirebiliriz. Örneğin, babam beni ziyarete geldiğinde evde namaz kılıyor. Cami olsaydı gidebilirdi, ama bunu problem haline getirmiyor. Tabii bir caminin olması iyi olurdu. Din konusu hakkında söyleyebileceğim son şey şu Tüm dinler, insanın saf, temiz ve iyi olması gerektiğinden yana. Bizim yapmamız gereken de bu.'' 
     
     TÜRK-YUNAN İLİŞKİLERİ 
     Türk-Yunan ilişkilerine de değinen Kutluay, şu değerlendirmeyi yaptı 
     ''İki ülke ilişkilerinin önceki yıllara oranla çok iyi bir düzeyde olduğu su götürmez bir gerçek. Yunanistan'a ilk geldiğim zaman yoğun stres altındaydım. Kendimi ülkemin temsilcisi gibi hissediyordum ve ilişkilerin iyileşmesi için sorumluluk aldığımı düşünüyordum. Buradaki 3 yılım süresince en ufak bir sorunum olmadı. Yunanlıları hiçbir şeyle suçlayamam. Bana sonsuz sevgi gösterdiler. Türkiye'de bunu her seferinde dile getiriyorum.'' 
     
</TEXT>
</DOC>
