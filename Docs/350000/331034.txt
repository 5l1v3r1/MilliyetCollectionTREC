<DOC>
<DOCNO> 331034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun22.html </URL>
<DATE> 2005/04/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Yeni Papa'yı seçecek kardinaller 18 Nisan'da toplanacak 
</HEADLINE>
<TEXT>

     ROMA, DHA 

      VATİKAN cumartesi gecesi ölen Papa 2'nci Jean Paul'ün halefini belirleyecek kardinallerin 18 Nisan'da toplanacağını duyurdu. Vatikan Sözcüsü Joaquin Navarro-Valls, 26 yıl boyunca görevde kalan Papa 2'nci Jean Paul'ün vasiyetinin de yarın açıklanacağını belirtti. 
     
     KARDİNALLERİN 3'TE 2'SİNİN OYU GEREKİYOR 
     Halen yeni Papa'yı belirleyecek heyette yer alabilecek kriterlere sahip 117 kardinal bulunuyor. Kardinaller heyeti, Vatikan'daki Sistine Şapeli'nde toplanarak yeni Papa'nın kim olacağına karar verene kadar günde 2 kez oylama yapacak. Yeni Papa'nın, kardinaller heyetinin 3'te 2'sinin oyunu alması gerekecek. 
     Vatikan geleneklerine göre, yeni Papa'yı seçmekle görevli kardinaller, sonuca ulaşana kadar şapelden dışarı çıkamıyordu, ancak Papa 2'nci Jean Paul tarafından 1996'da alınan bir kararla, seçici heyetin Vatikan topraklarında açılan bir otelde kalmalarına izin verilmişti. 
     
     GÖREVE GELDİĞİ 1979'DAN BU YANA VASİYETİNİ HAZIRLIYORDU 
     Bu arada Vatikan Sözcüsü Navarro-Valls, Papa'nın 15 sayfalık vasiyeti ile Kilise'nin ruhani geleceğine ilişkin düşüncelerinin bugün kardinallere okunduğunu yarın da bunların kamuoyuna açıklanacağını söyledi. Sözcü, Papa 2'nci Jean Paul 1979'da göreve geldiği günden bu yana, Lehçe olan vasiyetini hazırlamakta olduğunu ifade etti. Ölen Papaların eşyalarının geleneksel olarak Vatikan'a kaldığı belirtiliyor. 
     
</TEXT>
</DOC>
