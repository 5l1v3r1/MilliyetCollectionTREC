<DOC>
<DOCNO> 311848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/ekonomi/eko02.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye'nin sigortası AKP milletvekilinin 
</HEADLINE>
<TEXT>


İstanbul Büyükşehir Belediyesi'nin araç sigortası ihalesini AKP Milletvekili Alaattin Büyükkaya'nın şirketi aldı 

EKONOMİ SERVİSİ 

İstanbul Büyükşehir Belediyesi'nin ağır taşıtlar için açtığı sigorta ihalesini Adalet ve Kalkınma Partisi AKP İstanbul Milletvekili Alaattin Büyükkaya'nın ortağı olduğu Büyükkaya Sigortacılık kazandı. İhale şartlarının oluşmaması nedeniyle ikinci kez yapılan ve ilkine yedi, son yapılana ise üç sigorta şirketi acentasının katıldığı ihaleyi, 190 milyar lira ile en düşük teklifi veren Büyükkaya Sigorta Aracılık aldı. 
Alaattin Büyükkaya'nın kardeşi Necati Büyükkaya, "Toplam yedi şirketin katıldığı ihalede en düşük teklifi biz verdik. Ve ihaleyi aldık. Yapacağımız iş İstanbul Büyükşehir Belediyesi'nin iş makinaları, kamyon ve kamyonetleri zorunlu trafik sigortalarını yapmaktır. Sigortası yapılacak araç sayısı bin 243 adet ve tutarı da 190 milyar liradır. Bizimle birlikte Finans Sigorta acentası ve Şeker Sigorta acentası ihaleye katıldı. Biz Güneş Sigorta'nın acentası olarak ihaleyi aldık. İş bir yıl içinde yapılacak sigortaları kapsamaktadır ve alacağımız komisyon ise 19 milyar lira dolayındadır. Ayrıca geçen yıl da en iyi teklifi vererek ayın ihaleyi biz kazanmıştık" dedi. 

'Ben ilgilenmiyorum' 
Milletvekili Alaattin Büyükkaya ise şirketin işleri ile hiç bir ilgisi olmadığını söyledi. 28 Aralık 2004 tarihli Ticaret Sicil gazetesindeki bilgilere göre, Alaattin ve Necati Büyükkaya, sigorta şirketinin hisselerini 20 Aralık 2004 tarihinde devraldılar. Büyükkaya kardeşlerin Muzaffer Gürsoy ile Hilal Büyükkaya'nın hisselerini devraldığı belirtiliyor. 


</TEXT>
</DOC>
