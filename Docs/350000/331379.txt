<DOC>
<DOCNO> 331379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun27.html </URL>
<DATE> 2005/04/08/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Rumlar'dan tarihi itiraf Türkleri katletmek için silah eğitimi verildi 
</HEADLINE>
<TEXT>

     Güney Kıbrıs'taki Birleşik Demokratlar Hareketi EDİ Asbaşkanı ve eski Rum lideri Glafkos Klerides döneminde Rum yönetimi sözcülüğü yapan Mihalis Papapetru, ''1963'ten önce devlet ve devlet dışı unsurlar, Akritas planını hayata geçirmek ve Kıbrıslı Türkleri katletmek için, ben de dahil olmak üzere, öğrencilere silah eğitimi verdi'' dedi. Politis gazetesine göre Papapetru, Güney Kıbrıs'taki MEGA TV'ye yaptığı açıklamada, konunun araştırılmasının sorumluluğunun Rum yönetiminde olduğunu söyledi. 
     Aynı programda konuşan Rum Ekologlar ve Çevreciler Partisi milletvekili Yorgos Perdikis de, Rum yönetiminin hem EOKA döneminde katledilen solcu Rumların hangi şartlar altında öldürüldüğünü, hem de daha sonraki aşamada Kıbrıslı Türklere uygulanan şiddeti araştırma sorumluluğu bulunduğunu kaydetti. 
     Güney Kıbrıs'ta 2005 yılı, ''EOKA yılı'' ilan edilmişti. 
     
     HERKESE MADALYA VERİLECEK 

     Bu arada Rum yönetimi Savunma Başkanı Kiriakos Mavronikolas, Rum Meclisi Savunma Komitesi'nin dünkü toplantısında yaptığı konuşmada, 1974 yılında ölen, yaralanan ve esir düşen Rumların onurlandırılacağını söyledi. 
     Mavronikolas, Tasos Papadopulos hükümetinin iktidara geldiği günden itibaren, iki yıldan beridir bu konuyla sistemli şekilde ilgilendiğini ifade ederek, Rum Milli Muhafız Ordusu'nda da bu konuyla ilgili ''tarih müdürlüğü'' oluşturulduğunu anlattı. 
     Mavronikolas, 1974'te ölenlerin kaydedilmesi işleminin tamamlandığını ve ailelerine verilecek plaket, madalya ve diplomaların hazır olduğunu belirterek, madalyaların verilmesi için yapılacak töreni 20 Temmuz 2005 tarihine denk getirmeye çalıştıklarını açıkladı. 
     20 Temmuz, 1974'te yapılan Kıbrıs Barış Harekatı'nın yıldönümü. 
     
</TEXT>
</DOC>
