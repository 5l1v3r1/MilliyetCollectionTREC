<DOC>
<DOCNO> 335820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sondun09.html </URL>
<DATE> 2005/04/22/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Japonya Çin'den özür diledi, liderler yarın görüşecek 
</HEADLINE>
<TEXT>

     Japonya Başbakanı Juniçiro Koizumi, ülkesinin savaş döneminde verdiği büyük zarar ve ıstıraptan dolayı özür diledi. 
     Koizumi, Endonezya'nın başkenti Cakarta'da düzenlenen Asya-Afrika zirvesi sırasında, Çin ile aralarındaki gerginliği hafifletici bir açıklama yaparak, "Geçmişte Japonya, sömürgecilik ilkesiyle ve saldırganlıkla, birçok ülkeye, özellikle Asya ülkelerine büyük zarar verdi ve ıstırap çektirdi" dedi. 
     Japonya Başbakanı, dolaylı olarak Çin ve Güney Kore'den özür dilediği açıklamasında, ülkesinin, tarihin gerçekleriyle kibirli olmadan, açık bir şekilde yüzleştiğini, pişmanlık duygusunu derinden hisseden Japon halkının yürekten özür dilediğini söyledi. 
     Koizumi, Japonya'nın barış yoluyla çözüm ilkesine bağlı kalacağını belirtti ve Asya ile Afrika ülkelerinin kalkınması için yapılan yardımı artıracakları sözünü verdi. 
     Japonya'daki ders kitaplarında, bu ülkenin İkinci Dünya Savaşı sırasındaki eylemlerine ve savaş taktiği olarak kabul ettiği zulme yer verilmemesi üzerine Çin ile Güney Kore'de protesto gösterileri düzenlenmişti. Çin'deki gösterilerde, Japonya'nın Pekin Büyükelçiliği ile bazı Japon işyerlerine taşlı sopalı saldırılar olmuştu. 
     Koizumi ile Çin Devlet Başkanı Hu Cintao'nun, 100 kadar Asya ve Afrika ülkesinin liderinin katıldığı zirvede bir araya gelerek gündemdeki konuları görüşmeleri bekleniyor. 
     
     ÇİN'E, KOİZUMİ'NİN ÖZRÜ YETMEDİ 

     Çin, Japonya Başbakanı Juniçiro Koizumi'nin, İkinci Dünya Savaşı sırasındaki eylemlerden ötürü özür dilemesini yeterli bulmadı. 
     Çin'in Seul Büyükelçisi Li Bin, gazetecilere yaptığı açıklamada, "Tabii ki sözlerin önemi var. Ancak ben, icraatın daha büyük bir önemi olduğu düşüncesindeyim" dedi. 
     Li, Çin ile Güney Kore'nin, ortak çaba harcamasının, bölgenin kalkınmasına, barış ve refah sağlanmasına büyük katkı sağlayacağını belirtti. 
     Çin Dışişleri Bakanlığı, Koizumi'nin özür açıklaması üzerine henüz bir yorum yapmadı. 
     Japonya'daki ders kitaplarında, bu ülkenin İkinci Dünya Savaşı sırasındaki eylemlerinin ve savaş taktiği olarak kabul ettiği zulme yer verilmemesi üzerine Çin ile Güney Kore'de protesto gösterileri düzenlenmişti. Çin'deki gösterilerde, Japonya'nın Pekin Büyükelçiliği ile bazı Japon işyerlerine taşlı sopalı saldırılar olmuştu. 
     
     KOİZUMİ ÇİN LİDERİYLE YARIN GÖRÜŞECEĞİM 

     Japon Başbakanı Juniçiro Koizumi, ülkesiyle Çin arasındaki gerginliği gidermek amacıyla yarın Çin lideri Hu Cintao'yla görüşeceğini açıkladı. 
     Cakarta'daki Afrika-Asya doruğu sırasında gazetecilerle konuşan Koizumi, "Hu'yla ne zaman görüşeceksiniz " sorusuna, "Yarın" diye cevap verdi. Koizumi, "Görüşmenin konusu ne olacak " sorusuna da, "Dostluk" dedi. 
     Koizumi, Cakarta doruğundaki konuşmasında da, Japon imparatorluğunun yüzyılın başlarında yol açtığı "ızdıraplardan" ötürü "özür" diledi, en samimi duygularını dile getirdi, ancak Tokyo ile Pekin arasındaki krizden açıkça bahsetmedi. 
     Japonya'da liselerde gelecek yıl okutulmaya başlayacak tarih kitabındaki bazı bölümler, Çin ve Güney Kore'nin tepkisini çekmişti. 
     Çin ile Japonya arasındaki "nahoş" ilişkiler, bu yüzden iyice gerilmiş bulunuyor. 
     
</TEXT>
</DOC>
