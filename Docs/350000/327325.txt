<DOC>
<DOCNO> 327325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/soneko05.html </URL>
<DATE> 2005/03/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Akaryakıt haricinde kalan petrol ürünlerinin ithalatı... 
</HEADLINE>
<TEXT>

     Enerji Piyasası Düzenleme Kurumu EPDK , akaryakıt harici petrol ürünlerinin ithalatıyla ithalat sonrası yükümlülüklere ilişkin usul ve esasları belirledi. 
     EPDK, bugünkü Resmi Gazete'de yayımlanarak yürürlüğe giren tebliğiyle benzol, toluol, solvent nafta ve diğer solventler, white spirit, benzinli ve deniz diesel motor yağları, kompresör ve türbin yağlama yağları, hidrolik amaçlı sıvı yağlar, otomatik şanzuman ve diferansiyel yağları, hekzan, heptan, pentan ve benzeri petrol ürünlerinin ithalatında yetkili kılınıyor. 
     İlgili dökme ve ambalajlı ürünlerin ithalatında EPDK'dan uygunluk yazısının alınmasını kayda bağlayan tebliğ, kapsamdaki dökme maddelerin, sanayide kullanım amacıyla bizzat sanayici, sanayici ile fason üretim anlaşması yapmış üretici veya ithalatçı tarafından, ambalajlı maddelerin ise taahhüt edilen çerçeve dahilinde kullanılmak şartıyla gerçek ve tüzel kişiler tarafından ithal edilebileceğini öngörüyor. 
     Tebliğle geçerlilik süresi 31 Aralık olan uygunluk yazılarında miktarlar yıllık olarak belirlenecek. Yıllık ithal miktarlarında ortaya çıkabilecek madde cinsi ve miktarlarındaki değişiklik ile ilgili talepler, zorunlu görülmesi ve tüketim değişikliklerinde aşırı farklılıkların olduğunun tespit edilmesi halinde sanayi odasından belgelendirilmesi şartıyla EPDK tarafından değerlendirilecek. 
     Tebliğe göre sanayiciler en fazla üç ithalatçıya yetki vermek suretiyle, uygunluk yazısı talebinde bulunabilirken ithalatçılar, sanayiciler adına ithal ettikleri maddeleri başka kişilere veremeyecekler. 
     Bu hükmün ihlali halinde, ithalatçıya bir yıl süre ile uygunluk yazısı verilmemesi öngörülen tebliğde mağdur olan sanayicinin ise başka bir ithalatçıya yetki vermek veya bizzat başvurmak suretiyle kendi adına uygunluk yazısı talebinde bulunabileceği ifade ediliyor. 
     Tebliğe konulan geçici maddeyle de, daha önce Petrol İşleri Genel Müdürlüğü'nden alınan uygunluk yazılarının 1 Haziran 2005 tarihine kadar geçerli olması öngörülüyor. 
     Tebliğle ayrıca kamu kurum ve kuruluşları, 1 Temmuz 2005 tarihine kadar yeni uygulamadan muaf tutuluyor. 
     
</TEXT>
</DOC>
