<DOC>
<DOCNO> 312106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur01.html </URL>
<DATE> 2005/02/03/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Kaymakama soruşturma... Sevgilisi için adam dövdürdüğü iddia ediliyor 
</HEADLINE>
<TEXT>

     OSMANİYE'nin Bahçe İlçesi Kaymakamı 39 yaşındaki 2 çocuk babası Gülihsan Yiğit'in Kahramanmaraş Sütçü İmam Üniversitesi KSÜ Bahçe Meslek Yüksek Okulu'ndan geçen yıl mezun olan 26 yaşındaki M.G. ile aşk ilişkisi bulunduğu iddia edildi. 
     Geçen yıl sevgilisinin notunu yükselttirmek için Yüksek Okulu Müdür Yardımcısı 30 yaşındaki Muzaffer Şükrü Fettahlıoğlu'nu ve olayla ilgili dedikodu yaptığı iddia edilen ilköğretim okulu müdür yardımcısı 34 yaşındaki Erdoğan Asarkaya'yı dövdürdüğü iddia edilen Kaymakam hakkında İçişleri Bakanlığı müfettişleri soruşturma başlattı. 
     Kaymakam Gülihsan Kılıç'la ilgili iddiaların gazetelerde yayınlanması üzerine İçişleri Bakanlığı'ndan gönderilen bir müfettiş, Bahçe'ye gelerek inceleme başlattı. Müfettiş, iddialarla ilgili tarafları tek tek dinleyip, konuyla ilgili bilgisi olduğu ileri sürülen kişilerle de görüştü. Bu arada olayla ilgisi olduğu ileri sürülen, ancak adı açıklanmayan bir kişinin, M.G.'nin Akbank'ın Malatya Şubesi'nden Kaymakam Gülihsan Yiğit'e 300 YTL havale ettiğini gösteren bir dekontu müfettişe vererek ilişkilerini kanıtlamaya çalıştı. 
     26 Şubat 2004'de yapılan havale ilgili konunun tarafları olan M.G. ve Kaymakam Gülihsan Yiğit'e ulaşılamadı. Bu nedenle M.G.'nin Yiğit'e 300 YTL'yi neden gönderdiği açıklık kazanmadı. 
     Bahçe Kaymakamı Yiğit'in evli olmasına rağmen M.G. ile aşk ilişkisinde bulunduğu, M.G.'nin notlarının yükseltmeleri için öğretim görevlilerine baskı yaptırdığı, bu yüzden Müdür Yardımcısı Muzaffer Şükrü Fettahlıoğlu'nu ayrıca bu olayla ilgili dedikodu yaptığı ileri sürülen Bahçe Aslanlı İlköğretim Okulu eski Müdür Yardımcısı Erdoğan Asarkaya'yı, dönemin Bahçe Emniyet Müdür Vekili Başkomiser Hakkı Kaya'ya adam tutturarak dövdürdüğü iddia edildi. 
     Geçen Eylül ayında meydana gelen dayak olaylarından sonra Bahçe Cumhuriyet Başsavcılığı tarafından yürütülen soruşturma kapsamında Fettahlıoğlu ve Asarkaya'yı dövdüğü ileri sürülen 20 yaşındaki Halil İbrahim Ak ve 25 yaşındaki Cemil Araç tutuklanmış, halen askerde olan 21 yaşındaki Orhan Seven hakkında ise yasal işlem yapılması talep edilmişti. Ak ve Araç, yaklaşık 1 ay sonra tutuklu kaldıktan sonra serbest bırakılmıştı. 
     Kaymakam Gülihsan Yiğit, Sumbas İlçe Emniyet Müdür Vekilliği'ne atanan Başkomiser Hakkı Kaya, Kaya'ya yardım ettiği ileri sürülen polis memurları Düziçi İlçe Emniyet Müdürlüğü'nde atanan Hakan Toprak ve Bartın Emniyet Müdürlüğü Kemer Polis Merkezi'ne atanan Ali Duru hakkında soruşturma yapılabilmesi için dosya Osmaniye Cumhuriyet Başsavcılığı'na gönderilmişti. 
     
</TEXT>
</DOC>
