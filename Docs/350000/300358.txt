<DOC>
<DOCNO> 300358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonyas03.html </URL>
<DATE> 2004/12/23/ </DATE>
<TIME> 02.04 </TIME>
<AUTHOR>  </AUTHOR>
<HEADLINE>
Clinton'ların evlendiği tek odalı eve 250 bin dolar 
</HEADLINE>
<TEXT>

     Arkansas Üniversitesi, eski ABD Başkanı Bill Clinton'ın halen senatör olan eşi Hillary Rodham Clinton ile evlendiği ve 1970'li yıllarda yaşadığı Fayetteville'deki tek odalı evi satın alma kararı aldı. 
     Evi 249 bin 950 dolara satın alacak üniversitenin, kar amacı gütmeyen bir sivil toplum örgütü ya da Fayatteville Belediyesi satın alıncaya kadar evi elinde tutacağı ifade edildi. 
     Evde 1983'ten bu yana yaşayan James ve Janet Greeson çiftinin geçen ay evi satışa çıkardıkları belirtilirken, evin müzeye dönüştürülmesi halinde Fayetteville'in, Bill Clinton'un doğduğu evin bulunduğu Hope, büyüdüğü evin bulunduğu Hot Springs ve başkanlık kütüphanesinin bulunduğu Little Rock gibi eski başkanla özdeşleşen şehirler arasına girebileceği kaydedildi. 
     Amacına uygun bir alıcı bulunamaması durumunda Arkansas Üniversitesi'nin evi akademik amaçlarla kullanacağı, ancak müze haline getirme gibi bir planının bulunmadığı belirtildi. 
     Clinton'ların Arkansas Üniversitesi Hukuk Bölümü'nde ders verdikleri Ağustos 1973 ile Aralık 1976 arasında yaşadıkları evin bir odası ve bir banyosu bulunuyor. 1931'de inşa edilen evin, 75 bin dolar dolayında bir masrafa ihtiyaç duyduğu ifade ediliyor. 
     
</TEXT>
</DOC>
