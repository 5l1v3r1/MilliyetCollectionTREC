<DOC>
<DOCNO> 344280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonsiy04.html </URL>
<DATE> 2005/05/20/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Öğretmen için Nisan celbi kalkıyor 
</HEADLINE>
<TEXT>

     Milli Eğitim Bakanlığı, nisan celp döneminde öğretmenlerin askere alınmaması talebiyle Milli Savunma Bakanlığı’na bir yazı yazarak, anılan dönemde alınması gerekenlerin temmuza kaydırılmasını istedi. 
     Meslek lisesi ve meslek yüksekokulu mezunları için 15 aylık askerlik süresinin 10-11 ya da 12 aya çekilmesi için girişimde bulunan Milli Eğitim Bakanlığı, öğretmenlerin askerliğine ilişkin olarak da Milli Savunma Bakanlığı’na bir yazı yazdı. Edinilen bilgilere göre, Milli Savunma Bakanlığı’na yazılan yazıda, nisan celp ödeminde öğretmenlere yönelik ayrıcalık getirilmesi istendi. MEB, nisan celbinde askere alınacak öğretmenlerin bir sonraki celp dönemi olan temmuzda alınmasını talep etti. 
     
     EĞİTİM-ÖĞRETİM AKSIYOR 
     Bakanlığın söz konusu talebinde, nisan ayında askere alınan öğretmenlerin okullarından ayrılması nedeniyle eğitim öğretim faaliyetlerinde ortaya çıkan aksamanın etkili olduğu kaydedildi. Nisan celp döneminde askere giden öğretmenlerin eğitim yılının bitimine 40 gün kalmasına karşın okullarını bırakmak zorunda kaldığı, bunun da öğrencilerin öğretmensiz kalmasına yol açtığı belirtildi. 
     Milli Savunma Bakanlığı’nın da bu teklife sıcak baktığı, önümüzdeki günlerde "olumlu" bir yanıt vermesinin beklendiği ifade edildi. 
     
</TEXT>
</DOC>
