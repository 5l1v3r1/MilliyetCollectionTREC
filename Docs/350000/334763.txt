<DOC>
<DOCNO> 334763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun56.html </URL>
<DATE> 2005/04/19/ </DATE>
<TIME> 22.21 </TIME>
<AUTHOR>  </AUTHOR>
<HEADLINE>
Hizbullah'tan silah bırakmama yemini... 
</HEADLINE>
<TEXT>

     Lübnan'daki Hizbullah örgütünün lideri Şeyh Hasan Nasrallah, BM Güvenlik Konseyi'nin silah bırakmaları yönündeki talebinin ''anlamsız'' olduğunu belirterek, İsrail, Lübnan'ı tehdit ettiği sürece silah bırakmayacaklarını söyledi. 
     Nasrallah, uluslararası basın örgütüyle yaptığı söyleşide, Suriye destekli hareketin, Lübnanlılar tarafından meşru bir direniş örgütü olarak kabul edildiğini kaydetti. Nasrallah, ''Direnişin iki nedeni olduğunu söyleyebilirim işgal altındaki topraklar ve saldırı tehdidi. Saldırı tehdidi yok olduğunda ve işgal altında toprak kalmadığında, direniş için de sebep kalmaz'' dedi. İsrail hava kuvvetlerine ait uçakların, düzenli olarak Lübnan hava sahasını ihlal ettiğini ifade eden Nasrallah, İsrail'in Lübnan'a saldırması durumunda dünyanın bunu durdurmak için bir şey yapıp yapmayacağını merak ettiğini kaydetti. 
     Nasrallah, BM Güvenlik Konseyi'nin Lübnan'daki tüm yabancı askerlerin geri çekilmesi, iç ve dış destekli örgütlerin silahsızlanması yönündeki kararına ilişkin olarak da ''BM'nin rolünü takdir ediyoruz, ancak BM kararlarının hepsi adil değil. Tüm dünya, BM Güvenlik Konseyi'nin çifte standart uyguladığını biliyor'' diye konuştu. 
     
</TEXT>
</DOC>
