<DOC>
<DOCNO> 339509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/soneko02.html </URL>
<DATE> 2005/05/04/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Türk-Alman Ekonomi Kongresi başlıyor 
</HEADLINE>
<TEXT>

     Türk-Alman Ticaret ve Sanayi Odası tarafından düzenlenen '1. Türk-Alman Ekonomi Kongresi', bugün İstanbul'da başlayacak. 
     Türkiye'den ve Almanya'dan toplam cirosu 800 milyar euroya ulaşan bin 200 işadamının yer alacağı kongreye, Başbakan Recep Tayyip Erdoğan ile Almanya Başbakanı Gerhard Schröder de katılacak. 
     Kongrede, işadamları yeni işbirliği imkanlarını, iki ülkenin yatırım fırsatlarını ve pazardaki son gelişmeleri ele alacaklar. 
     
     Üst düzey yöneticiler katılacak 
     6 mayısa kadar sürecek olan kongreye, Mercedes Benz, Metro AG, Deutsche Bank, Siemens gibi Almanya'nın en büyük firmalarının üst düzey temsilcileri katılacak. 
     Kongrenin bugünkü ilk gününde, Türkiye ve Almanya'nın üretim ve pazar olanakları tanıtılacak. Devlet Bakanı Ali Babacan, kongrenin sabahki oturumunda bir konuşma yapacak. 
     "Yatırım, Üretim Ülkesi ve Pazar Olarak Türkiye" konulu öğleden sonraki oturumda, Mercedes-Benz Türk Direktörler Kurulu Başkanı Dr. Till Becker, Metro Grubu Yönetim Kurulu Başkanı Dr. Hans Joachim Körber ve Özelleştirme İdaresi Başkanı Metin Kilci yer alacak. 
     
     Erdoğan ve Schröder konuşacak 
     "Yatırım, Üretim Ülkesi ve Pazar Olanakları Olarak Almanya" konulu ikinci oturuma Siemens AG Yönetim Kurulu Başkanı Dr. Klaus Kleinfeld, Ford Werke AG Yönetim Kurulu Başkanı Bernhard Mattes de konuşmacı olarak katılacak. İlk günün sonunda, Başbakan Recep Tayyip Erdoğan ile Almanya Başbakanı Gerhard Schröder birer konuşma yapacaklar. 
     Kongrenin ikinci günü olan 5 mayıs perşembe ise otomotiv ve yan sanayi, yatırım ve finansman, gıda ürünleri, makine elektronik ve telekomünikasyon, tekstil ve giyim olarak 5 sektör toplantısı gerçekleştirilecek. 
     6 mayıs cuma günü ise Almanya'dan gelen yatırımcılar için bölgesel inceleme gezileri düzenlenecek. Otomotiv üretimi ve yan sanayi için Bursa, teşvikli illerdeki yatırım imkanı için Düzce ve serbest bölgede yatırım olanaklarını incelemek için Çorlu'daki Avrupa Serbest Bölgesi'ne geziler yapılacak. 
     
     Ürün tanıtımı da yapılacak 
     Kongre sırasında oluşturulacak sergi alanında, 39 firma katılımcılara ürünlerini tanıtacak. 
     Almanya Başbakanı Schröder ve Türkiye Başbakanı Erdoğan'ın onur üyesi oldukları Türk-Alman Ticaret ve Sanayi Odası'nın Başkanlığı'nı, Şahinler Holding Yönetim Kurulu Başkanı Kemal Şahin yapıyor. Kurucu üyeleri arasında Metro, Mercedes, Commerz Bank, Eczacıbaşı Holding gibi kuruluşların bulunduğu Oda'ya üye şirketlerin toplam cirosu 500 milyar euronun üzerinde bulunuyor. 
     
</TEXT>
</DOC>
