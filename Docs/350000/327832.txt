<DOC>
<DOCNO> 327832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonsiy09.html </URL>
<DATE> 2005/03/28/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Başbakanlık Müsteşarı'nın kitabı intihal çıktı, zamanaşım ile kurtuldu 
</HEADLINE>
<TEXT>

     ANKARA Milliyet 

Başbakanlık Müsteşarı Prof. Dr. Ömer Dinçer ile Yard. Doç. Yahya Fidan'ın 1996'da yazdığı "İşletme Yönetimi" kitabının intihal aşırma olduğu karara bağlandı. 
     Prof. Dr. Tamer Koçel'in "İşletme Yöneticiliği" kitabıyla büyük benzerlikler gösteren kitaptaki ara başlıklar bile aynı çıktı. Dinçer ve Fidan, Koçel'in kitabındaki "sistem ve alt sistemler" ara başlığını aynen kullanırken, kitapların bu bölümündeki cümlenin "örneğin"le başlaması dikkati çekti. 
     Dinçer'in müsteşarlıktan önce görev yaptığı Marmara Üniversitesi, 23 Kasım 2004'te başlattığı incelemeyi sona erdirdi. İnceleme sonucu Dinçer'in intihal yaptığı kesinleşti ve "suçunun sabit bulunduğuna" karar verildi. Sivas Cumhuriyet Üniversitesi Yayın Etiği İnceleme Komisyonu da, Fidan'ın 1996'da yazdığı kitapta intihal yaptığını tespit etti. Komisyon raporunda "Suç sübuta ermiştir, ama zamanaşımına uğradığı için disiplin soruşturmasına gerek görülmemiştir" denildi. 
     Profesör ünvanı alınacaktı Raporda, kitap 1996'da yayımlandığı için Yükseköğretim Kurumları Yönetici, Öğretim Elemanı ve Memurları Disiplin Yönetmeliği'nin 19. maddesi uyarınca, suçun zamanaşımına uğradığı belirtilerek "Disiplin yönünden işlem tesisi mümkün olamadı" denildi. 
     Dinçer'e, disiplin cezası uygulansaydı öğretim üyeliğinden çıkarılarak, unvanı elinden alınacaktı. Dinçer, hiçbir üniversitede görev yapamayacak, kamu kurum ve kuruluşlarında çalışamayacaktı. 
     
     "Küçük" değişiklikler 
     Beta Basım Yayım Dinçer ve Fidan'ın kitabını 1996'da, Koçel'in kitabını 1995'te piyasaya sürdü. Koçel'in kitabının 174. sayfasındaki "Sistem Yaklaşımının Temel Kavramları" ile ilgili paragraflar, Dinçer ile Fidan'ın kitabının 160. sayfasında şu şekilde tekrarlandı 
     - Koçel - Sistem ve Alt Sistemler "Örneğin bir işletmenin organizasyon yapısı sistem olarak ele alınırsa, personel seçme, yetiştirme, terfi, maaş ve ücret yönetimi, eğitim ve geliştirme, şikayetler vb. konularla personel yönetimi faaliyetleri birer alt sistem oluşturacaklardır. Yine aynı endrüstri dalındaki diğer rakip işletmelerle birlikte, o endrüstri dalının alt sistemini oluşturacaktır. Endrüstri dalları ise, daha büyük bir sistem olan ülke ekonomisinin, alt sistemleridir. Bu durumu şekildeki gibi göstermek mümkündür." - Dinçer ve Fidan - Sistem ve Alt Sistemler "Örneğin organizasyon bir sistem olarak ele alınırsa, eleman seçme, yetiştirme, terfi, maaş ve ücret yönetimi, eğitim ve geliştirme, şikayetler vs. ile ilgili personel yönetimi faaliyetleri birer alt sistem olacaklardır. O endrüstri dalındaki diğer rakip firmalarla birlikte, o endüstri dalının alt sistemini oluşturacaktır. Endüstri dalları ise, daha büyük sistemin, ülke ekonomisinin, alt sistemleridir. Bu durumu aşağıdaki şekil 11'deki gibi göstermek mümkündür." 
     
     Dinçer Ahlaksızlık yapıyorlar 
     İntihal iddiaları ortaya atıldığında Dinçer, olayın Fidan'ın acemiliğinden kaynaklandığını savunmuş ve 12 Şubat 2004'de bir güazeteye şunları söylemişti 
     "Kitabı Fidan ile birlikte kaleme alırken değişik bölümlerini paylaştık. Şimdi yardımcımı suçlamak gibi bir niyetim de yok. Çünkü o da büyük iyi niyetle çalışmayı yapmıştı. Alıntı tekniğiyle ilgili bir sorunun olduğunu hocam Koçel beni aradığında fark ettim. Kendisinden özür dileyip, gereğini yapacağımı söyledim. Gereği de kitabın yayından kaldırılmasıydı. Bunu da yaptım. Beni intihalcılıkla suçlayanlar ahlakçılık yapayım derken ahlaksızlık yapıyor. Bu iddiayla ilgili maddi, manevi tazminat davaları açılması için talimat verdim." 
     
</TEXT>
</DOC>
