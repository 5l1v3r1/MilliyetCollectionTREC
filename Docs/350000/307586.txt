<DOC>
<DOCNO> 307586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur23.html </URL>
<DATE> 2005/01/18/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Yolu kapalı köyde ölümden döndü 
</HEADLINE>
<TEXT>

     Bitlis'in Hizan İlçesi'ne bağlı kar nedeniyle yolu ulaşıma kapalı olan Sağırkaya Köyü'nde doğum yapan ve kanaması durmayan kadın, olaydan 3 gün sonra haberdar edilen ekipler tarafından kurtarılarak hastaneye kaldırıldı. 
     Alınan bilgiye göre, Hizan'ın Sağırkaya Köyü'nde yaşayan Ferfure Gülmak 48 , köy yolunun karla kaplı olması nedeniyle evde doğum yapmak zorunda kaldı. Ölü bir bebek dünyaya getiren Gülmak'ın doğum esnasında başlayan kanaması, durmadı. 
     Köylüler, ilçe merkezine 3 saat uzaklıkta bulunan köyün yolunun ulaşıma kapalı olması nedeniyle Gülmak'ı hastaneye kaldıramadı. Gülmak'ın durumunun doğumdan 3 gün sonra daha da kötüye gitmesi üzerine, köy muhtarı, durumu Hizan Sağlık Ocağı'na iletti. 
     Bunun üzerine Köy Hizmetleri'ne bağlı ekiplerle köye ulaşan Hizan Sağlık Grup Başkanlığı'na ait ambulans, aşırı kan kaybeden Ferfure Gülmak'ı ilçeye getirerek ilk müdahaleyi yaptı. 
     Gülmak, Hizan'daki ilk tedavisinin ardından Tatvan Devlet Hastanesi'ne sevk edildi. 
     
</TEXT>
</DOC>
