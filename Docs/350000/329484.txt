<DOC>
<DOCNO> 329484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonyas17.html </URL>
<DATE> 2005/04/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Türkiye'de her 5 kişiden biri hipertansiyonlu... 
</HEADLINE>
<TEXT>

     İstanbul Üniversitesi İÜ Cerrahpaşa Tıp Fakültesi Kardiyoloji Anabilim Dalı Öğretim Üyesi Prof. Dr. Serap Erdine, Türkiye'de her 5 kişiden birinin hipertansiyonlu olduğunu söyledi. 
     2. Akdeniz Hipertansiyon ve Ateroskleroz Kongresi dolayısıyla Antalya'da bulunan Prof. Dr. Erdine, AA muhabirine yaptığı açıklamada, Türkiye'de hipertansiyon görülme oranının yüksek olduğunu bildirdi. Hipertansiyonun, 45 yaş üzerindekilerde görülme sıklığının yüzde 40'lara çıktığını ifade eden Erdine, hipertansiyon görülenlerden ancak yüzde 14'ünün tansiyonunun kontrol altında tutulabildiğini kaydetti. Erdine, bu oranın, ABD'de yüzde 27, Avrupa ülkelerinde ise yüzde 15-20 arasında değiştiğini belirtti. 
     ''Büyük şehirlerde ve Karadeniz bölgesinde yaşayanlarda hipertansiyon daha sıklıkla görülüyor'' diyen Erdine, bunun nedenlerinin, akraba evlilikleri ve beslenme tarzı olduğunu söyledi. Erdine, ailesinde hipertansiyon olanların yüzde 50'sinde de hipertansiyon görülebildiğini ifade etti. 
     Şişmanlık, şeker hastalığı, kan yağlarının yüksekliği, gerginlik, hareketsizlik, sigara, aşırı alkol tüketimi, ailede kalp hastası bulunması gibi nedenlerin hipertansiyon görülme riskini artırdığını vurgulayan Erdine, hipertansiyonun en istenmeyen sonucunun ise felç, kalp krizleri, kalp ve böbrek yetersizliği olduğunu belirtti. 
     
     STRESLİ MESLEK SAHİPLERİNDE RİSK FAZLA 
     Serap Erdine, basın mesleği gibi işleri stresli ve gergin olan kişilerle, yöneticilerde hipertansiyon oranının çok yüksek olduğuna da dikkati çekti. Ekonomik gelişimi iyi olan ülkelerde, kırsal kesimde yaşayanlarda hastalığın görülme sıklığının az olduğunu anlatan Erdine, ''Hipertansiyon, kırsal kesimlerden büyük şehirlere göç edenlerde daha sık görülüyor. Bunun nedeni, bu kişilerin sakin bir yaşamdan gergin bir yaşamın içine girmesi'' diye konuştu. 
     Hipertansiyonun zaman içinde kalp büyümesine yol açtığını da ifade eden Erdine, şunları kaydetti 
     ''Kalp büyümesi olan hastalarda kalbin beslenmesi zorlaşır. Ritm bozuklukları ortaya çıkar. Tedavi edilmezse kalp yetersizliğine dönüşür. Aynı zamanda, büyümüş olan kalbin oksijen gereksinimi daha fazla olduğu için kalp krizi olasılığı artar. Ancak kalp büyümesi, kan basıncını düşürücü ilaçlarla önlenebilir veya geriletilebilir. 
     Hipertansiyonun önüne geçmek için beslenme şekli değişmeli, kilo verilmeli, aşırı tuz tüketimi önlenmeli, düzenli egzersiz yapılmalı, sigara içilmemeli, aşırı alkol kullanımından kaçınılmalıdır.'' 
     
</TEXT>
</DOC>
