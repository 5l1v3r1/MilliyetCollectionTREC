<DOC>
<DOCNO> 317297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonspo27.html </URL>
<DATE> 2005/02/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Fenerbahçe Zaragoza maçının hazırlıklarına başladı... 
</HEADLINE>
<TEXT>

     Kayserispor'u farklı yenerek Birinci Süper Futbol Ligi'nde liderliğini sürdüren Fenerbahçe'de gözler, 24 Şubat Perşembe günü İspanya'nın Real Zaragoza takımıyla oynanacak UEFA Kupası 3. tur rövanş maçına çevrildi. 
     Sarı-lacivertliler, Real Zaragoza maçının hazırlıklarına bugün Samandıra Tesisleri'nde yaptıkları antrenmanla başladı. Teknik direktör Christoph Daum yönetiminde gerçekleştirilen idmanda, Kayserispor maçında 90 dakika forma giyen oyuncular koşu yapmakla yetinirken, diğerleri küçük sahada çift kale maç oynadı. 
     Antrenmana sakatlığı süren Luciano ile hafif sakatlıkları bulunan Alex ve Rüştü katılmadı. Bu futbolcuların tesislerde tedavi gördükleri bildirildi. Kasığında ağrıları olan Semih de çalışmayı yarıda bıraktı. 
     Futbolcuların antrenman maçında son derece hırslı ve istekli oldukları gözlendi. Pierre Van Hooijdonk, antrenman bitiminde bir süre daha sahada kalarak şut çalışması yaptı. 
     Bu arada antrenman sonunda Tuncay'ın köpeği Max, futbolcuların neşe kaynağı oldu. Futbolcular yavru köpekle bir süre oynayarak, stres attılar. 
     Sarı-lacivertliler, yarın öğleden sonra basına kapalı olarak Samandıra Tesisleri'nde yapacakları antrenmanla, Real Zaragoza maçı hazırlıklarının İstanbul etabını tamamlayacak. Fenerbahçe, Real Zaragoza maçı için 23 Şubat Çarşamba sabahı özel bir uçakla İspanya'ya gidecek. 
     
</TEXT>
</DOC>
