<DOC>
<DOCNO> 328918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko34.html </URL>
<DATE> 2005/03/31/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Almanya'da işsizlik Mart ayında azaldı... 
</HEADLINE>
<TEXT>

     Almanya'da işsizlerin sayısının Mart ayında Şubat ayına göre 41 bin azalarak 5 milyon 176 bine gerilediği bildirildi. 
     Nürnberg kentindeki Federal Çalışma Ajansı tarafından yapılan açıklamada, işsizlerin oranının aynı dönem içinde yüzde 0.1 oranında azaldığı, ancak işsizlerin sayısının 2004 yılının Mart ayına göre 628 bin 100 arttığı belirtildi. 
     Federal Çalışma Ajansı Yönetim Kurulu Başkanı Frank-Jürgen Weise, şirketlerin yeteri kadar istihdam imkanı sunmamaları durumunda federal hükümetin reformlarının da etkili olmayacağını savundu. 
     Federal Ekonomi ve Çalışma Bakanı Wolfgang Clement ise, Berlin'de yaptığı açıklamada, yaptıkları reformlarla birlikte istihdam piyasasında olumlu gelişmeler yaşanacağını belirterek, bu yıl içinde işsizlerin sayısını 5 milyonun altına düşürebileceklerine emin olduğunu söyledi. 
     
</TEXT>
</DOC>
