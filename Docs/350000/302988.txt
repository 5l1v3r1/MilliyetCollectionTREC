<DOC>
<DOCNO> 302988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun32.html </URL>
<DATE> 2005/01/03/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Tsunamiden 9 gün sonra 4 kişi bir teknede sağ bulundu 
</HEADLINE>
<TEXT>

     Güney Asya'yı vuran tsunamiden 9 gün sonra, 4 Endonezyalı okyanustaki ücra bir adada bir teknede sağ bulundu. 
     Hindistan'a ait Andaman ve Nikobar adalarının başkenti Port Blair'in ordu komutanı Salil Mehta, gazetecilere yaptığı açıklamada, teknede bulunan Endonezyalıların kente getirildiğini söyledi. 
     Bağımsız Aaj Tak televizyonu da bu 4 kişinin güç bela konuşabildiğini ve isimleri sorulduğunda yalnızca ''Endonezya'' yanıtını verdiklerini duyurdu. 
     Haberde, Sumatra adası açıklarında 9 şiddetindeki deprem olduğunda, bu kişilerin motorlu bir teknede bulundukları belirtildi. 
     
     GÖLDE MAHSUR KALAN 2 YUNUS KURTARILIYOR 

     Öte yandan, depremin ardından oluşan dev dalgaların Tayland'ın güneyinde bir göle attığı iki yunusun, ekipler tarafından kurtarılmaya çalışıldığı bildirildi. 
     Olay yerinde bulunan AFP muhabiri, 9 kişiden oluşan kurtarma ekibinin, denize 500 metre uzaklıkta bulunan gölde 8 gündür mahsur olan yunusları kurtarma çalışmalarında henüz başarılı olmadığını, kurtarma çabalarının ağ atılarak devam ettiğini belirtti. 
     Richter ölçeğine göre 9.0 büyüklüğündeki Endonezya depremi ve dev dalgalardan etkilenen ülkelerden Tayland'da, yarısı yabancı turist olmak üzere yaklaşık 5 bin kişi hayatını kaybetmişti. 
     
</TEXT>
</DOC>
