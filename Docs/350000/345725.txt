<DOC>
<DOCNO> 345725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo28.html </URL>
<DATE> 2005/05/25/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Galatasaray'da idmanda Hasan Kabze ile Bülent yine tartıştı... 
</HEADLINE>
<TEXT>

     Birinci Süper Futbol Ligi’nde sezonu Denizlispor maçıyla kapatacak olan Galatasaray, bu karşılaşmanın hazırlıklarını sürdürdü. 
     Florya Metin Oktay Tesisleri’nde teknik direktör Gheorghe Hagi yönetiminde gerçekleştirilen çalışmada futbolcular, kondisyon ve pas çalışmasının ardından çift kale maç oynadılar. 
     Futbolcuların çift kale maçta oldukça neşeli oldukları gözlenirken, son bölümde ise Hasan Kabze ile Bülent arasında yine bir tartışma yaşandı. Bülent’in sözlerine genç oyuncu Hasan Kabze karşılık vermeyince ortam yatıştı. 
     Sarı-kırmızılıların çalışmasına sakatlıkları bulunan Hakan Şükür, Ayhan ve izinli olan Cihan ile Aykut katılmadı. Kulüp doktoru Murat Çevik, sol arka adalesinde darbeye bağlı ödem bulunan Hakan Şükür ile ayak bileğinde ödem tespit edilen Ayhan’ın tedavisinin sürdüğünü belirtirken, Ayhan’ın durumunun daha kritik olduğunu kaydetti. 
     Ayrıca, Cihan’ın izin alarak tesislerde masaj yaptırdığı, kaleci Aykut’un ise teknik direktör Hagi’den izin alıp İsviçre’ye gittiği öğrenildi. 
     Sarı-kırmızılılar, yarın basına kapalı olarak yapacağı antrenmanla Denizlispor maçı hazırlıklarını sürdürecek. 

     
</TEXT>
</DOC>
