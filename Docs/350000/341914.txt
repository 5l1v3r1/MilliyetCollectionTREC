<DOC>
<DOCNO> 341914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy45.html </URL>
<DATE> 2005/05/12/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
DEHAP Öcalan'ın yargılanması Kürt sorununun çözümü için fırsat 
</HEADLINE>
<TEXT>

     DEHAP Genel Başkanı Tuncer Bakırhan, Türkiye’nin, Avrupa İnsan Hakları Mahkemesi’nin AİHM terör örgütü elebaşı Abdullah Öcalan ile ilgili kararını "olgunlukla karşılaması" gerektiğini ifade ederek, "Öcalan’ın evrensel hukuk normlarıyla yeniden yargılanmasının, Kürt sorunun tartışılması ve çözümü için yeni bir fırsat yaratacağını düşünüyoruz" dedi. 
     Bakırhan, parti genel merkezinde düzenlediği basın toplantısında, AİHM’in terör örgütü elebaşıyla ile ilgili kararını değerlendirdi. 
     Terör örgütü elebaşından "sayın" diye söz eden Bakırhan, AİHM’in "yeniden yargılama" kararını, Türkiye’nin "demokrasinin meşruiyeti ve hukukun evrensel normları çerçevesinde olgunlukla karşılaması gerektiğini" savundu. 
     Bakırhan, hükümetin "kararsız, ikircikli ve yetersiz tutumundan da cesaret alan çevrelerin, yeni bir milliyetçi-şöven dalga yaratma arayışında olduğunun basına da yansıdığını" ileri sürdü. AB sürecini desteklediğini ifade eden CHP’nin, AİHM kararlarına uyulmaması talebini anlamanın mümkün olmadığını belirten Bakırhan, bu partinin, "Türk milliyetçiliğini malzeme olarak kullanma amacındaki diğer parti ve kuruluşlarla birlikte hareket etme konumunda olmaması gerektiğini" ifade etti. Bakırhan, şöyle devam etti 
     "MHP’nin, Sayın Bahçeli’nin ’bayrak provokasyonu’ sırasında açıkladığı tavrın devam etmesini arzu ediyoruz. Çünkü bu tavır, aynı zamanda ülkede, huzur ve barış ortamının sürmesinden yana olan halkın, beklediği bir tavırdır. 
     Bu partinin, daha karar açıklanmadan kamuoyuna deklare ettiği, kararı protesto etmek için yaptığı planlamayı yeniden gözden geçireceğini umuyoruz. Artık, gerginlikte ve çatışma zemini üzerinden siyasi rant elde etme dönemi kapanmıştır." Tuncer Bakırhan, terör örgütü elebaşının "evrensel hukuk normlarıyla yeniden yargılanmasının, Kürt sorununun tartışılması ve çözümü için yeni bir fırsat yaratacağını düşündüklerini" bildirerek, "Nasılki 1999’daki İmralı yargılamaları, çatışmasız bir sürecin önünü açtıysa, yeniden yargılamanın da kalıcı barış yönünde yeni bir süreç başlatabileceğine inanıyoruz" dedi. 
     Bakırhan, bu hassas süreçte her kesimi provokasyonlara karşı duyarlı olmaya çağırdı. 
     
     "YENİ PERSPEKTİF" 
     Bundan sonra hükümetten beklentilerinin ne olduğunun sorulması üzerine Bakırhan, "Bu karara uyarak, yeniden yargılamanın yapılması için gerekli olan zemini oluşturabileceğini düşünüyoruz" dedi. 
     Bakırhan, bir gazetecinin kararın usulden bozulduğunu anımsatarak, yeniden yargılama sürecinde neyin değişeceğini sorması üzerine, bunun, yeni bir sürecin başlangıcı olabileceğini söyledi. Bakırhan, "Öcalan’ın düşüncelerinin kamuoyuyla paylaşılması, sonra da kamuoyunda bir tartışma sürecini başlatılması gerektiğini düşünüyoruz. 
     Beklentimiz, Öcalan’ın Türkiye’nin birliği, demokratikleşmesi, gerginliğin ve çatışmaların son bulması için, Türkiye’nin önünü açacak, yeni bir perspektifle yaklaşmasıdır." diye konuştu. 
     Bakırhan, bu sözlerin "Silahların bırakılması gibi bir şey mi" anlamına geldiğini sorulması üzerine de "Bu güne kadar silahlı güçlerin de Öcalan’ın açıklamalarından, yeniden yargılanmanın, yeni bir sürecin başlangıcı olabileceğinin ipuçlarını görüyoruz. Biraz, yeniden yargılanma sürecine yaklaşımla ilgilidir" dedi. 
     Bakırhan, DEHAP olarak bir program dahilinde yeniden yargılamaya karşı çıkanlar da dahil bütün parti ve hükümet yetkilileri ile görüşeceklerini bildirdi. 
     
</TEXT>
</DOC>
