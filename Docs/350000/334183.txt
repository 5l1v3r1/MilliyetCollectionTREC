<DOC>
<DOCNO> 334183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sondun08.html </URL>
<DATE> 2005/04/17/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Endonezya'da İsrail karşıtı gösteriye onbinlerce kişi katıldı... 
</HEADLINE>
<TEXT>

     Endonezya'nın başkenti Cakarta'da, onbinlerce kişi İsrail karşıtı gösteri düzenledi. 
     Bunun, Cakarta'da son yıllarda düzenlenen en büyük gösterilerden biri olduğunu belirten polis yetkilileri, Cakarta dışında Surabaya, Makassar, Bandar Lampung ve Cepara kentlerinde de İsrail'e karşı protesto gösterileri düzenlendiğini söylediler. 
     Gösterilerde, ''Filistin halkına uygulanan baskı'' ve ''Haremmüşşerif'e yönelik tehdit'' protesto edildi. Göstericilerin taşıdığı pankartlarda, ''ABD ve İsrail gerçek teröristlerdir'' ve ''Mescid-i Aksa'yı Yahudi akınından kurtaralım'' ifadeleri yer aldı. 
     Kalabalık, dua edilmesinden sonra olaysız dağıldı. 
     İsrail'de geçen hafta bazı önde gelen hahamların, binlerce Yahudi'ye Batı Duvarı'nda toplanarak, Haremmüşşerif'e yürüme çağrısı yapması üzerine, Haremmüşerif'i ''korumak'' için buraya girmeye çalışan genç Filistinlilerle İsrail polisi arasında çatışma çıkmıştı. 
     
</TEXT>
</DOC>
