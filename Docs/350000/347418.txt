<DOC>
<DOCNO> 347418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun19.html </URL>
<DATE> 2005/05/31/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İsrail Genelkurmay Başkanı'ndan ilk kez bir Arap gazetesine demeç... 
</HEADLINE>
<TEXT>

     İsrail Genelkurmay Başkanı Moşe Ya'alon, İsrail'in, Golan Tepeleri'ni Suriye'ye geri verse bile, kuzey sınırlarını savunabileceğini söyledi. 
     İlk kez bir Arap gazetesine, Londra'da yayınlanan ''Eş Şark el Avsat''a demeç veren İsrail Genelkurmay Başkanı, İsrail'in Golan Tepeleri'nden çekilmesinin, Suriye yönetimiyle barış anlaşması yapılması halinde mümkün olabileceğini belirtti. 
     Ya'alon, yakın gelecekte, İsrail ve Arap ülkeleri arasında, barıştan başka bir şans göremediğini de belirterek, İsraillilerle Filistinliler arasında düşmanlık duygularının dağılmasının ve yaraların iyileşmesinin çok uzun zaman alacağını da ifade etti. 
     Demecinde, Filistin lideri Mahmud Abbas'ı da eleştiren İsrail Genelkurmay Başkanı, ''Tel Aviv'deki gece kulübü Stage'de meydana gelen intihar eyleminin sorumluluğunu üstlenen İslami Cihad liderlerini tutuklanması gerekirdi'' dedi. 
     Ya'alon, Abbas'ın yeterince sert davranmadığını ve Hamas dahil olmak üzere bazı askeri güçlerin iktidarı elde etmesine izin verdiğini de kaydetti. 
     Ya'alon, Hamas'ın halen geçici ateşkes anlaşmasına uymasına rağmen, Kassam füzeleri yapımını ve Mısır'dan İsrail'e silah kaçakçılığını sürdürdüğünü de söyledi. 
     Filistin'in eski lideri Yaser Arafat'ın ateşkes istemediğini, eski Başbakan Ehud Barak döneminde, İntifada'dan sonra bir ateşkes ve barış anlaşması için sayısız fırsatı harcadığını ifade eden Ya'alon, Filistin ile şiddet olaylarının yeniden tırmanmasında Başbakan Ariel Şaron'un 2000 yılındaki Haremüşşerif'i ziyaretinin rolüyle ilgili iddiaları reddetti. 
     Ya'alon, ''Şaron, Haremüşşerif'e gitmeseydi bile Arafat, yaygın olarak bir halk savaşı değil ama terörist saldırıları başlatmak için neden bulacaktı'' diye konuştu. 
     
</TEXT>
</DOC>
