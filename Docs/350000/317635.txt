<DOC>
<DOCNO> 317635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sontur19.html </URL>
<DATE> 2005/02/22/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Ziraat Bankası Kıraathanesi .. Dışı banka içi kahvehane .. 
</HEADLINE>
<TEXT>

     Karaman'ın Sarıveliler İlçesi'ne bağlı Göktepe Beldesi'nde yaklaşık 12 yıl hizmet veren Ziraat Bankası şubesi, yaşanan krizler nedeniyle kapandıktan 1 yıl sonra binası levha indirilmeden kahvehane olarak kullanılmaya başlandı. 
     Göktepe Belediye Başkanı Bayram Şahin, AA muhabirine yaptığı açıklamada, sadece Göktepe'den 400'ün üzerinde Almanya'da yaşayan gurbetçi aile bulunduğunu, çevre köyler ve Sarıveliler İlçesi de katıldığında bu rakamın daha fazla olacağını söyledi. 
     Bu yüzden para döngüsünün fazla yaşandığı bölgede ihtiyaç duyulması nedeniyle 1990 yılında Ziraat Bankası Göktepe Şubesi'nin açıldığını ifade eden Şahin, bankanın yaklaşık 12 yıl hizmet verdiğini anlattı. 
     2000'li yılların başında yaşanan krizin etkisiyle Göktepe'deki şubenin kapatıldığını belirten Şahin, şunları kaydetti 
     ''Sarıveliler İlçesi'nde bir banka yok. Burada ve çevre köylerde yaşayan yaklaşık 40 bin kişi, banka işlemlerini Ziraat Bankası Göktepe Şubesi'nde yapıyordu. Banka kapandıktan sonra hiçbir bankanın şubesinin bulanmadığı Sarıveliler İlçesi de dahil binlerce kişi 45-60 kilometre uzaklıktaki Ermenek'teki Ziraat Bankası Şubesi'ne gidiyor.'' 
     
     BANKA LEVHALI KAHVEHANE 
     Şahin, Göktepe Şubesi'nin kapanmasının ardından mülkiyeti belediyeye ait yerin bir süre depo gibi çeşitli amaçlar için değerlendirildiğini ve son 1 yıldır ise bankanın kahvehane olarak kullanıldığını bildirdi. 
     Ziraat Bankası levhasının halen söz konusu yerin dışında duvara asılı olduğunu belirten Şahin, ''Bu yüzden buraya bölge halkı Ziraat Bankası kahvehanesi diyor. Dışı banka görünümünde, ancak içinden okey ve tavla sesleri geliyor'' dedi. 
     Şahin, bölgede yaşayan vatandaşların bu duruma alıştığını, artık bankanın eski yerinin kahvehane olarak benimsendiğini vurgulayarak, ''Turistler için aynı şeyi söyleyemiyoruz. Özellikle yaz aylarında doğa turizmi kapsamında beldeye gelen yerli turistler, banka işlemi yapmak için girdikleri Ziraat Bankası yazılı yerde okey ve iskambil oynandığını görünce şaşırıyor'' diye konuştu. 
     Bankanın tekrar açılacağı umuduyla Ziraat Bankası yazısını kaldırmadıklarını ifade eden Şahin, bir işlem için 55 kilometre uzaklıktaki Ermenek'e gitmekten yorulduklarını, bankalarını geri istediklerini söyledi. 
     
</TEXT>
</DOC>
