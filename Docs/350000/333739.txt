<DOC>
<DOCNO> 333739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonspo16.html </URL>
<DATE> 2005/04/15/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Hakan Şükür ile Necati'den ortak basın toplantısı Aramızda sorun yok 
</HEADLINE>
<TEXT>

     Galatasaray'ın golcü futbolcuları Hakan Şükür ile Necati Ateş, ortak basın toplantısı düzenleyerek, haklarında bir yayın organında çıkan ''araları bozuk'' biçimindeki iddiaları yalanladılar. 
     Florya Metin Oktay Tesisleri'nde gerçekleştirilen toplantıda Hakan Şükür, Galatasaray'da 13 yıl geçirdiğini ifade ederek, bir gazetede 2 gün arayla çelişkili haberler yer aldığını söyledi. 
     Daha önce aynı gazetenin, takım kadrosunu teknik direktör Gheorghe Hagi ile birlikte kendisinin yaptığını yazdığını kaydeden Hakan, ''Çok samimi olduğum ve ailece görüştüğüm 2 arkadaşımın benim vasıtamla, formsuz olmalarına rağmen oynadığını yazan bir gazete, 2 gün sonra Necati'nin, Ersun Yanal'a sarılmasından dolayı kavga ettiğimizi yazmış. Bunlar çok ağırıma giden şeyler, ama bunu Galatasaray'da oynamanın dezavantajları olarak görüyorum. Duyumlar veya kendi inisiyatiflerine göre haber yazmanın çok kolay olduğu bir ülkede, seyircilerimizin bunlara riayet etmemelerini istiyorum'' diye konuştu. 
     Hakan Şükür, şöyle devam etti 
     ''Bu olayı olmuş saysak bile, kötü giden bir maçtan sonra, milli takımdaki arkadaşlarını karşılaşmalardan sonra arayıp ilk tebrik eden bir oyuncu olarak, bunları yazanlara şerefli de demeyeceğim, vicdanlı da demeyeceğim. Hagi'ye ve bundan önceki hocalara saygısızlık olarak sayıyorum. Bu tip haberleri kötü giden dönemlerde çok sık göreceksiniz. Ben 34 yaşına basmak üzere olduğum şu günlerde, 24-25 yaşında, kardeşim gibi sevdiğim bir insanla kavga edecek kadar basit birisi değilim. Ama takımım için gerekirse herkesle kavga ederim, bunu da açık ve net olarak söylüyorum. İkili ilişkileri böyle basit bir şekilde yazanları da kınıyorum.'' 
     
     NECATİ ''OMUZ OMUZA MÜCADELE EDİYORUZ'' 

     Necati Ateş ise, bu tür haberler karşısında hep sustuklarını, ancak bu çıkan haberden dolayı çok huzursuz olduklarını söyledi. 
     Milli takımda ilk golünü attığında, kendisini arayan ilk kişinin Hakan Şükür olduğunu anlatan Necati, ''Bütün milli takımda oynayanları tebrik etti, ben de teşekkür ettim. Hakan ağabey ile bir kader birliğimiz ve işimiz var. Omuz omuza mücadele ediyoruz. Bu çıkan yalan haberler bizi çok etkilemiyor. Kolay kolay yıkılacak bir dostluğumuz yok. Ondan öğrenecek çok şeyim var. Biz şampiyonluk için herşeyimizi vereceğiz. Bu olaylar da bizi yıldıramayacak. Zamanla da herşeyi açığa kavuşturacğız'' diye konuştu. 

     
</TEXT>
</DOC>
