<DOC>
<DOCNO> 342425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/spor/spo07.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ordu ayağa kalktı 
</HEADLINE>
<TEXT>


Mor - Beyazlı 5 bin taraftar, 3 futbolcunun ceza kuruluna sevk edilmesine tepki olarak protesto yürüyüşü düzenledi 

EROL KÜÇÜKOĞLU DHA 


Ordu kenti dün olağanüstü bir gün yaşadı. Ordusporlu Muzaffer, Murat ve Hüseyin'in geçen hafta oynanan Çankırı Belediyespor maçından sonra tedbirli olarak Profesyonel Futbol Disiplin Kurulu'na sevk edilmesi Mor - Beyazlı 5 bin taraftar tarafından protesto edildi. Orduspor Yönetimi ile Ordu Belediyesi tarafından düzenlenen yürüyüş, saat 17.00 sıralarında başlarken, taraftarlar Futbol Federasyonu aleyhinde uzun süre tezahüratlar yaptı. 
Orduspor Başkanı Şükrü Bodur ve Ordu Belediye Başkanı Seyit Torun'un da katıldığı yürüyüşte taraftarlar, "Şampiyon Orduspor", "Şampiyon olmamız engellenemez" şeklinde sloganlar attı. Belediye meydanında toplanan Ordulu taraftarlar daha sonra Ordu - Samsun Karayolu'na çıkarak yolu 30 dakika boyunca trafiğe kapattı. Mor - Beyazlılar yaklaşık 1 saat süren eylemleri sonrası dağıldı. 


</TEXT>
</DOC>
