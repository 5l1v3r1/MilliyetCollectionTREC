<DOC>
<DOCNO> 320903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/ekonomi/eko06.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtiçi Kargo Rusya'da 
</HEADLINE>
<TEXT>


SİBEL ERAY Moskova 

Yurtiçi Kargo, Fransız La Poste'la birlikte faaliyet gösteren Avrupa'nın en büyük üçüncü taşımacılık şirketi Geopost ile birlikte Rusya'nın kargo, lojistik, taşıma ve dağıtım hizmeti sektörünün lideri konumundaki Armadillo'yu yüzde 50 ortaklık ile satın aldı. Yurtiçi Kargo Genel Müdürü Ziya Özden, Yurtiçi Kargo'nun doğu ve batı trafiğinin en önemli noktaları olan Moskova ve İstanbul arasında faaliyet göstererek Avrasya'da iki yönlü taşımacılığa olanak sağlayacağını belirtti. Rusya ile ortak ticaretin yüzde 50'lik bir artış gösterdiğini belirten Ziya Özden, "Türkiye ile Rusya arasındaki ticaret 2003 - 2004 yılları arasında 6.8 milyar dolardan 10.2 milyar dolara yükseldi. Türkiye'nin Rusya'ya yatırımı 2 milyar doların üzerinde" dedi. Özden, 2005 yılı operasyonları içinde Türkmenistan, Kazakistan, Azerbaycan ve Yunanistan'ın yer aldığını sözlerine ekledi. 


</TEXT>
</DOC>
