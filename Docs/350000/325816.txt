<DOC>
<DOCNO> 325816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun12.html </URL>
<DATE> 2005/03/22/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Kırgızistan kaynıyor... Muhalif Turgunaliyev bırakıldı... 
</HEADLINE>
<TEXT>

     Kırgızistan'da bu sabah gözaltına alınan muhalif liderlerden Topçubek Turgunaliyev'in serbest bırakıldığı bildirildi. 
     Azatlık Radyosu'nun internet sitesinde yer alan habere göre, Bişkek İçişleri Dairesi görevlileri tarafından bu sabah gözaltına alınan Turgunaliyev, öğleye doğru serbest bırakıldı. 
     Habere göre Turgunaliyev, sorgusu sırasında kendisine, ''Ülkenin geleceğinden endişeli vatandaşlar'' imzalı bir bildiri gösterildiğini ve bu konuda bilgi istendiğini söyledi. Bildiride ''Devlet Başkanı Askar Akayev'in istifasını isteyen siyasi eylemlere katılın'' çağrısı bulunduğu belirtildi. 
     ''Sorgu sırasında siyasetçilerin sürekli olarak Akayev'in istifasını istediğini ve bunda yasadışı herhangi bir durum olmadığını söyledim'' diyen Turgunaliyev, bu amaçla birlik kurulduğunu hatırlattığını ifade etti. 
     Haberde, Topçubek Turgunaliyev'in sorgusunun ardından serbest bırakıldığı kaydedildi. 
     Bu arada 6'ıncı seçim bölgesindeki ikinci tur seçim sonuçlarına itiraz eden gazeteci Melis Eşimkanov'un davası bugün Oktyabrskiy İlçe Mahkemesi'nde görülmeye başlandı. 
     Duruşma başlamadan önce mahkemeye gelen Eşimkanov'un taraftarları duruşma salonuna girmek istedi, ancak daha sonra bina ve çevresinde beklemeye başladı. 
     Kısa süren ilk duruşmada Eşimkanov, itiraz ile ilgili delilleri mahkemeye sundu. 
     Taraftarlarının, bugün iktidarın yapacağı mitinge katılmamasını isteyen Eşimkanov, Perşembe günü Bişkek'te çok sayıda muhalifin katılacağı bir miting düzenleyeceklerini açıkladı. 
     Öte yandan, Kırgızistan devlet televizyonu KTR üç haftadır süren olayları dün ilk kez yayımladı. 
     Devlet Başkanlığı Basın Sözcüsü Abdil Segizbayev ise Oş ve Calalabad'da göstericilerin görevlerini yapmak isteyen devlet televizyonu KTR ile Kırgız Haber Ajansı KABAR muhabirlerini dövdüğünü, kameralar ile ellerindeki kasetleri kırdıklarını, bu yüzden olaylarla ilgili gelişmeleri daha önce halka aktarma imkanlarının olmadığını söyledi. 
     
     SON DURUM 

     Bu arada, milletvekili genel seçimlerinde yolsuzluk yapıldığını belirten ve Devlet Başkanı Akayev'in istifasını isteyen protestocuların gösterileri devam ediyor. 
     Muhalefet, Calalabad ve Oş'ta hükümet binaları ile iki kentteki havaalanının kontrolünü ele geçirdi, kentlere karayoluyla giriş çıkışları da kontrol altında tutuyor. 
     Oş ve Calalabad'da esnaf kepenk kapattı, üniversitelerde öğretime geçici olarak ara verildi. 
     Öte yandan, Oş'taki göstericilerin başkent Bişkek'e gelmek üzere hazırlandıkları belirtiliyor. 
     Talas eyaletinde, Calalabad'a bağlı Bazarkorgon ve Suzak ilçelerinde, Oş'a bağlı Özgön ilçesinde, hükümet binaları muhalif göstericiler tarafından işgal edildi. 
     İktidar, bugün öğleden sonra başkent Bişkek'te geniş katılımlı bir miting düzenlemeyi planlıyor. 
     Devlet Başkanı Akayev'in mitingde konuşma yapacağı belirtildi. 
     
     RUSYA, UKRAYNA VE TACİKİSTAN'DAN TEPKİLER 

     Kırgızistan'da yaşanan gelişmeler konusunda Birleşmiş Milletler BM ile Avrupa Güvenlik ve İşbirliği Teşkilatı AGİT , sorunun barışçıl yollarla çözümü için görüş bildirirken, Rusya Duması dünkü oturumunda Kırgızistan'ı ele aldı. 
     BM, Kırgızistan'da yaşanan olaylardan endişe duyduğunu, sorunun karşılıklı görüşme yoluyla çözümü için gereken şartları oluşturmaya hazır olduğunu duyurdu. BM'nin açıklamasında, taraflara, insan haklarına uyulması, güç kullanılmaması, halkın hayatının tehlikeye düşürülmemesi çağrısı yapıldı. 
     BM, ülkedeki anlaşmazlığın çözümünün sadece siyasi diyalog olduğuna dikkat çekerek, bu amaçla görüşmeler için şartları oluşturmaya hazır olduğunu açıklayan AGİT'e destek verdiğini bildirdi. 
     Rusya Dumasında dün yapılan oturumda söz alan bazı milletvekilleri, ''Olaylar, Rusya'nın Kırgızistan'ın içişlerine karışması gerektiğini gösterdi. Çünkü Gürcistan'da, Ukrayna'da ve Moldova'da yaşananlar şimdi de Kırgızistan'da yaşanıyor'' dediler. 
     Konuşmacılar, muhalefetin bu tür yasadışı eylemlerinin engellenmesi için Rusya'nın Kırgızistan'a müdahale etmesini istediler. 
     Rusya Dışişleri Bakanlığı'ndan yapılan açıklamada ise Kırgızistan'ın güneyinde yaşanan olaylardan endişe duyulduğu ve sorunların anayasal çerçeve içinde çözülmesi gerektiği ifade edildi. 
     Açıklamada, bu tür olayların, ülkenin ekonomik ve siyasi istikrarını çıkmaza soktuğuna dikkat çekilerek, olayların büyümeden ve ülkenin demokratik temel normları tehlikeye atılmadan halledilmesi gerektiği kaydedildi. 
     Tacikistan ise Kırgızistan ile olan sınırlarında güvenlik önlemlerini arttırdı. Ukrayna'nın da bu ülkedeki büyükelçisini geri çektiği öğrenildi. 
     
</TEXT>
</DOC>
