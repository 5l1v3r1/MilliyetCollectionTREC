<DOC>
<DOCNO> 333433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sontur26.html </URL>
<DATE> 2005/04/14/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bakan Çelik açıkladı Liselere giriş kriterleri değişiyor 
</HEADLINE>
<TEXT>

     Milli Eğitim Bakanı Hüseyin Çelik, süper liselere de, Anadolu liselerine öğrenci seçme kriterini getireceklerini, artık not ortalamasına göre değil, ortaöğretim kurumları sınavında aldıkları puana göre süper liselere öğrenci alınacağını bildirdi. 
     Çelik, Zübeyde Hanım Kız Meslek Lisesi'ndeki Okul Meclisleri Konferansı'ndan ayrılırken, gazetecilerin, 4'ü süper lise olmak üzere 81 lisenin üniversiteye öğrenci yerleştiremeyişi konusundaki görüşünü sormaları üzerine, şunları kaydetti 
     ''Süper liseler, Anadolu liselerinde olduğu gibi öğrencileri sınava tabi tutarak değil, ilköğretimdeki not ortalamasına göre öğrenci aldığımız liselerdir. Belli bölgelerde not ortalaması yüksek olsa bile öğrencilerimizin düzeyinin maalesef düşük olduğunu biliyoruz. Bunu bildiğimiz için bu sene artık süper liselere de Anadolu liselerine öğrenci seçme kıstası neyse onu getiriyoruz. Not ortalamasına göre değil, ortaöğretim kurumları sınavında aldıkları puana göre bundan sonra süper liselere öğrenci alacağız. Dolayısıyla bundan sonra süper liseler, Anadolu liseleriyle aynı kalitede öğrenciye sahip olacak. Başarı oranları da o düzeyde olacak.'' Çelik, üniversiteye öğrenci yerleştiremeyen liselerin 77'sinin genel lise olduğunun anımsatılması üzerine, ''Genel liselerin durumu malum zaten. Öğrenci mevcudunun en fazla olduğu lise türü, genel liselerdir. Türkiye'de binlerce genel lise var. Bu liseler içerisinde bu tür liseler de çıkmış. Bu tabii hoş bir şey değil. Neticede ÖSS bir eleme sınavıdır zaten... Birileri altta kalacak, bu 77 altta kalmış, olay budur'' diye konuştu. 
     Bakan Çelik, müdür yardımcılarıyla ilgili bir sınav yapıldığı, başarı düzeyi düşük olunca ikinci bir sınav daha yapıldığı belirtilerek, üçüncü bir sınavın yapılıp yapılmayacağı sorusuna ise ''Başarı yükselinceye kadar sınava devam'' karşılığını verdi. 
     
</TEXT>
</DOC>
