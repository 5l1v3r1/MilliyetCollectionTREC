<DOC>
<DOCNO> 303195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonyas14.html </URL>
<DATE> 2005/01/03/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Mideye yerleşen bir virüs, hastanelerde bölüm kapattırdı 
</HEADLINE>
<TEXT>

     İngiltere'de mideye yerleşen, kusma, ishal ve yüksek ateşe yol açan bir virüs türünün, bazı hastanelerde bazı bölümlerin kapatılmasına yol açtığı bildirildi. 
     İngiltere çapında etkili olan virüsün, bazı ameliyatların da ertelenmesine yol açtığı ve hastanelerin yardım hatlarına binlerce telefon geldiği kaydedildi. 
     Bazı işyerlerinin de çalışanların hasta olması yüzünden kapatıldığına dikkat çeken Sağlık Bakanlığı yetkilileri, halka belirtilerin tümünün kaybolmasından önce okul ve işyerlerine gitmeme çağrısında bulundu. 
     Salford'daki Hope hastanesinde 5 bölümün kapatılıp karantinaya alınmasına, 45 hasta ve 38 kişilik personelin tedavi altına alınmasına yol açan virüsün, Devon'daki Torbay bölge hastanesinde de iki bölümün kapatılmasına neden olduğu bildirildi. Hastanede bazı ameliyatların da virüs yüzünden ertelendiği açıklandı. 
     Wrexham Maelor hastanesinde de iki bölüm kapatılırken, ortopedi bölümündeki ameliyatların da ertelendiği ifade edildi. 
     İngiltere ve Galler'de her kış yaklaşık 1 milyon kişiyi etkisi altına aldığı belirtilen virüsün bulaşıcı olduğunu belirten Sağlık Bakanlığı yetkilileri, hastalığın kişiden kişiye bulaştığı gibi, yiyecek ve içeceklerden ya da mutfak gereçlerinden geçebileceğini belirtti. 
     Virüsü taşıyan kişilere bol sıvı tüketmeleri tavsiyesinde de bulunan Sağlık Bakanlığı uzmanları, hastalığın bir ya da iki gün içinde etkisini yitirdiğini bildirdi. 
     
</TEXT>
</DOC>
