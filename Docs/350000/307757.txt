<DOC>
<DOCNO> 307757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sondun18.html </URL>
<DATE> 2005/01/19/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Terminatör affetmedi, Kaliforniya'da 3 yıldan sonra idam 
</HEADLINE>
<TEXT>

     ABD'de Kaliforniya Valisi Arnold Schwarzenegger'in idamını onayladığı Donald Beardslee'nin cezasının infaz edildiği bildirildi. 
     İki genç kadını 1981 yılında öldürmekten suçlu bulunarak idama mahkum edilen 61 yaşındaki Donald Beardslee'nin cezasının Schwarzenegger'in idamı onaylamasından birkaç saat sonra, içinde potasyumklorür'ün de bulunduğu üç farklı kimyasal içeren zehirli iğneyle infaz edildiği belirtildi. 
     Beardslee'nin, Kaliforniya'da 3 yıl aradan sonra idam edilen ilk mahkum olduğunu ifade eden cezaevi yetkilileri, Beardslee'nin infaz öncesinde tepkisiz kaldığını ve hiçbir şey söylemediğini, ailesinden hiç kimsenin infazda bulunmadığını kaydetti. 
     Kaliforniya Valisi ve ''Terminatör'' filmlerinin başrol oyuncusu eski film yıldızı Schwarzenegger, yayınladığı bildiride, ''Donald Beardslee'nin affedilmesi yolundaki çağrılar üzerinde ciddiyetle düşündüm. Devlet ve federal mahkemeler onun suçunu sabit buldu. Affedilmesi için öne sürülen gerekçelerin yeterli olduğunu düşünmüyorum'' ifadesini kullanmıştı. 
     Beardslee'nin avukatları, cinayet sırasında müvekkillerinin beyninde ciddi hasar bulunduğu, bu nedenle cezai ehliyetinin olmadığı gerekçesiyle af talebinde bulunmuşlardı. 
     Uluslararası Af Örgütü temsilcileri, cezanın ömür boyu hapse çevrilmesini istemiş, insan hakları savunucuları da yoğun olarak, Kaliforniya valisine idama onay vermemesi çağrısında bulunmuşlardı. 
     Beardslee, Patty Geddling ve Stacey Benjamin isimli genç kadınları silahla vurarak öldürmekten suçlu bulunmuştu. Beardslee'nin, daha önce cinayetten sabıkası bulunuyordu. 
     
</TEXT>
</DOC>
