<DOC>
<DOCNO> 318847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonsiy09.html </URL>
<DATE> 2005/02/26/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Arınç En temel ihtiyaç yeni gelişen gençlerin nitelik kazanmasıdır 
</HEADLINE>
<TEXT>

     TBMM Başkanı Bülent Arınç, eğitim yatırımlarına büyük önem verilmesi gerektiğini, insanlığın kalkınması için eğitimin büyük önem taşıdığını belirterek, ''Türkiye'nin en temel ihtiyacı, yeni yetişen gençlerin nitelik kazanmasıdır'' dedi. 
     Arınç, Manisa'nın Kırkağaç İlçesi'nde yaptırılan iki okulu ve Hükümet Konağı'nı hizmete açtı. 
     Kırkağaç Eczacı Engin Ümmetoğlu Lisesi'nin ek binasının açılışında, hayırsever Engin Ümmetoğlu ile 17 yıl önce beraber hacca gittiklerini belirten Arınç, Ümmetoğlu'nu siyasete kazandırmak istediğini, ancak Ümmetoğlu'nun buna soğuk baktığını söyledi. 
     Okuldan yetişecek çok sayıda gencin Türkiye'ye hizmet edeceğini belirten Arınç, şöyle dedi 
     ''Gençlerin sevincine ortak olmak görevimizdir. Bu görevle bugünkü eğitim açılışlarına katılıyoruz. Nitelikli eğitime ihtiyacımız var. Çocuklarımız zeki ve kıymetli. Onlara mükemmel bir gelecek hazırlamak, maddi ve manevi bilgiler vermek görevimizdir. İnsanların kalkınması, güzel buluşlar yapılması için eğitim en temel ihtiyaçtır. Türkiye'nin en temel ihtiyacı, yeni yetişen gençlerin nitelik kazanmasıdır. TBMM, Milli Eğitim Bakanlığı, her kişi ve kuruluş bu amaç için çalışıyor. Hedefimiz büyük ve güçlü Türkiye'nin bir an önce kurulmasıdır. Kırkağaç'ın sorunları, ülkenin sorunları buralardan yetişen gençler tarafından, devlet imkanları da kullanılarak çözülecek. Devletin imkanları en geniş şekilde halk için kullanılacak.'' 
     
     YAĞMURLU KÖYÜ İLKÖĞRETİM OKULU 
     Yağmurlu Köyü İlköğretim Okulu'nun, Erdemir Yönetim Kurulu Başkanı Recai Berber'in büyük katkılarıyla 6 ay gibi kısa sürede yapıldığını belirten Arınç, okulun 300 milyar liraya mal olduğunu ve bölge okulu olarak hizmet vereceğini bildirdi. 
     Türk milletinin hamiyetli, yardımsever ve vefakar olduğunu dile getiren Arınç, ''Eczacı Engin Ümmetoğlu ve Recai Berber, yaşadıkları, büyüdükleri yerlere vefa duygusuyla şimdi hizmet ediyorlar. Şimdi onların yaptırdıkları bu okullardan yetişenler daha sonra Türkiye'ye hizmet edecekler'' dedi. 
     Yağmurlu Köyü İlköğretim Okulu'nu ilk 3 dereceyle bitirenlere Recai Berber'in burs vereceğini belirten Arınç, kendisinin de Recai Berber'in velisi olduğunu bildirdi. 
     
     BAKAN BABACAN 
     Devlet Bakanı Ali Babacan da konuşmasında, hayırlı yatırımlar için Kırkağaç'ta bulunmaktan mutluluk duyduğunu belirterek, hayırsever işadamlarına katkılarından dolayı teşekkür etti. 
     Türkiye'nin kısa zamanda farklı mesafeler kaydettiğini ifade eden Babacan, şöyle konuştu 
     ''İlk defa bizim iktidarımızda eğitimi birinci sıraya yükselttik. Eğitime yüzde 100 destek sağladık. Hayırseverlere eğitim yatırımları yapmaları için fırsat verdik. Okullara başlayanlar sıralarında kitaplar buldu, ücretsiz kitaplar dağıtıyoruz. Niye daha önce olmuyordu bunu değerlendirmek lazım. Devlet kaynakları kıt, ama nereye nasıl harcadığımız önemlidir. İsraf olmazsa her şeye yeter. Türkiye'nin önü açık.'' Manisa Valisi Orhan Işın ise Kırkağaç'ta bugüne kadar imzaladıkları 31 protokol ile eğitime 21 trilyon liralık katkı sağlandığını bildirdi. 
     Kırkağaç Kaymakamı Şevket Cinbir de konuşmasında, yeni açılan hükümet konağının da hizmetlerin tek bir elde toplanması açısından önem taşıdığını söyledi. 
     Türkiye'nin geleceğine katkı sağlamaktan mutlu olduğunu belirten Erdemir Yönetim Kurulu Başkanı Recai Berber ise 200 milyar lira destek sağladığı okulu ilk 3 dereceyle bitirenlere üniversite hayatlarının sonuna kadar burs vereceğini söyledi. 
     
</TEXT>
</DOC>
