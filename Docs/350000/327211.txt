<DOC>
<DOCNO> 327211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/siyaset/siy01.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanımadan uzlaştık 
</HEADLINE>
<TEXT>


Rum Kesimi'nin gümrük birliği kapsamına alınmasına dair uyum protokolü üzerinde Türkiye ve AB uzlaştı. Ankara, mutabakatını bir mektupla Brüksel'e bildirecek 

UTKU ÇAKIRÖZER Ankara GÜVEN ÖZALP Brüksel 


Güney Kıbrıs Rum Kesimi'nin "Kıbrıs Cumhuriyeti" adıyla girdiği AB'nin yeni üyelerinin, gümrük birliği kapsamına alınmasına dair uyum protokolü üzerinde Türkiye ile AB Komisyonu arasında uzlaşma sağlandı. 
Protokolün son metninin AB Komisyonu'nca Ankara'ya ulaştırılmasından sonra Türkiye, protokolü imzalama yönündeki mutabakatını bir mektupla AB'ye bildirecek. Başbakan Recep Tayyip Erdoğan, AB'nin mektubunu beklediklerini açıklarken, Brüksel kaynakları, "Mektup Ankara'ya iletildi" dediler. 
Brüksel'de 17 Aralık 2004'te yapılan AB Konseyi Zirvesi'nde, Türkiye'nin 3 Ekim 2005'e kadar imzalama sözü verdiği uyum protokolü metni üzerinde Ankara ile Brüksel arasındaki görüşmeler sonuçlandı. Dışişleri kaynakları, üzerinde anlaşmaya varılan metnin komisyon tarafından Ankara'ya resmen iletilmesinin beklendiğini kaydettiler. Erdoğan da protokol için yapılacak mektup teatisi için AB'nin mektubunun beklendiğini açıkladı. 

Gül imzalayacak 
Türkiye ve AB Komisyonu'nun imzalama yönündeki niyet mektuplarından sonra protokol, AB Konseyi ve Avrupa Parlamentosu'nun onayına sunulacak. Onay işlemlerinin AB tarafında tamamlanmasının ardından, Türkiye ile AB Dönem Başkanı ülkenin dışişleri bakanları, Brüksel'de düzenlenecek bir törenle protokolü imzalayacaklar. Kaynaklar, işlemlerinin erken tamamlanması durumunda mayıs-haziranda Lüksemburg'la, temmuza kalması durumunda ise İngiltere ile imzalanacağına işaret ettiler. 
Brüksel kaynakları ise, Ankara'nın 'bekliyoruz' dediği mektubun önceki gün Türkiye'ye iletildiğini kaydettiler. Alınan bilgiye göre, AB zirvesi için Brüksel'e gelen Dışişleri Bakanı Abdullah Gül, dönüşte AB nezdindeki Daimi Temsilcisi Büyükelçi Oğuz Demiralp'i de yanında götürdü. Konu bir kez daha masaya yatırıldı. Bu çerçevede Brüksel'le de temas halinde kalındı. 
Önceki gün de komisyonun oluşturduğu belgenin iletildiği, Ankara'nın 'işaretini' beklediği kaydedildi. Ankara'nın onayının ardından Türkiye 'imzaya hazır hale gelecek' ve AB'nin onay sürecini tamamlamasını bekleyecek. 

Protokolde 'Kıbrıs Cumhuriyeti' yazacak 

İmzalanacak protokole, diğer yeni üyeler gibi taraf olacak Rum Yönetimi için, belgede, AB içinde kullandıkları ve Türkiye'nin 40 yıldır tanımadığı "Kıbrıs Cumhuriyeti" ifadesi kullanılıyor. Rum Yönetimi'ni tanımadığı yönünde metne çekince koymak isteyen Türkiye'nin bu talebi, "Bu anlaşma ikili anlaşma olduğu için şerh düşülemez" gerekçesiyle kabul edilmedi. Bu çerçevede Türkiye, protokolün imzalanacağı gün yapacağı ayrı bir deklarasyonla, imzalanan belgede ismi geçen "Kıbrıs Cumhuriyeti"ni tanımadığı ve Güney Kıbrıs Rum Yönetimi'nin adanın kuzeyi üzerinde söz hakkı bulunmadığı yönündeki resmi görüşünü açıklayacak. 


</TEXT>
</DOC>
