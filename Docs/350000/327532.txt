<DOC>
<DOCNO> 327532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/yazar/uras.html </URL>
<DATE> 2005/03/27/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Turkcell'i "yabancılar aldı" diye sevinmeyelim, üzülelim 
</HEADLINE>
<TEXT>


Türk GSM cep telefonu devinin çoğunluk hissesini İsveçli, Fin sermaye grubu TeliaSonera satın alıyor diyerek, nerede ise "düğün bayram" ilan edenler var. TMSF sevinmiş... Borsa rahatlamış... 
Neye seviniyoruz Bir genç Türk işadamının batışına, elindeki malların haraç mezat satışına mı Türkiye'nin büyük zorluklarla kurulan dev işletmelerinin yabancıların eline geçmesine mi 
Olan biteni serinkanlılıkla değerlendirelim. Turkcell, çok önemli ve büyük bir teknoloji şirketi. 4.3 milyar dolar yatırımla ve de 10 yılda dökülen alın teriyle büyüdü. 11.7 milyar dolarlık bir değere ulaştı. 
Türkiye'nin gene büyük ve önemli bankalarından Pamukbank'ın eteğine yapışmasıyla dengesini kaybeden Yapı Kredi'de ortaya çıkan zararı ödemek için genç müteşebbis Mehmet Emin Karamehmet aranıyor. 
Mehmet Emin Karamehmet'in yanlışı, suçu yok mu Var. Borcunu ödemeli mi Ödemeli... Ama... Oh oh... Nasıl da batıyor... Oh... Oh... Yapı Kredi'yi nasıl da satıyor... Oh... Oh... Turkcell'i yabancılara nasıl da kaptırdı... diyerek sevinilebilir mi 
Bu tür büyük şirketlerden ülkemizde kaç tane var Kaç müteşebbisimiz bu tür büyük şirketleri kurabildi, kurabiliyor Yaşattı, yaşatabiliyor 

Zorlukla kuruyoruz 
Tamam... Anlaşıldı... Mehmet Emin Karamehmet hata yaptı. Pamukbank'ı batırdı. Yapı Kredi Bankası'nı güç duruma düşürdü... Sahip olduğu şirketleri satarak borcunu ödeyecek... Ama bu şirketlerin yabancılara satılmasına nasıl sevinebiliriz 
Yabancı sermayeye karşı değiliz. Yıllardır yabancı sermaye gelsin diye bekliyoruz. Bekleyişimiz, "Gelsinler, bizim yapamadığımız büyüklükte yatırım yapsınlar. Teknolojiyi getirsinler... İstihdam yaratsınlar..." 
Ama Karamehmet örneğinde böyle bir şey yok... Yabancılar, Türklerin kurduğu, büyüttüğü Yapı Kredi'yi almaya geldi. Derken birdenbire Turkcell'i aldı. 
Karamehmet'in şirketlerinin ardından Uzanlar'ın şirketleri Telsim ile Star Medya Grubu'nu da yabancılar alsın... Onun ardından devletin Telekom'unu da yabancılar alsın... Yabancılar alsın da, sevinelim Rahatlayalım 

Yabancılar kapışıyor 
Sayın okuyucularım, ne olur "eğri oturarak doğru konuşalım"... Bazı değer yargılarını kaybettik. Belli çizgiye ulaşmış büyük sermaye gruplarının başarısızlığı, batışı üzüntüyle karşılanacak yerde sevinç yaratıyor. Her batışın milli kaynak kaybına, istihdamda daralmaya, ekonomide sarsıntıya yol açtığı unutuluyor. 
Yabancıların büyük emekli, uzun yılların birikimiyle ortaya çıkan devlet ve özel sektör şirketlerini ele geçirmeleri sevinç yaratıyor. "Oh oh... Dolarlar geliyor... Borsa coştu .." Tek değer ölçüsü dolar mı Borsanın coşması mı Ben Turkcell'in yabancıların eline geçmesine üzüldüm. 



</TEXT>
</DOC>
