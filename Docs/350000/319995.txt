<DOC>
<DOCNO> 319995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy10.html </URL>
<DATE> 2005/03/02/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yaşar Topçu'nun Yüce Divan'da yargılanmasına başlandı 
</HEADLINE>
<TEXT>

     Eski Bayındırlık ve İskan Bakanı Yaşar Topçu'nun Yüce Divan'da yargılanmasına başlandı. 
     Topçu, saat 10.00'da başlayan duruşma için Anayasa Mahkemesi'ne saat 09.50'de geldi. Topçu, duruşmaya avukatsız katıldı. 
     Duruşmada, iddia makamında Cumhuriyet Başsavcısı Nuri Ok, Yargıtay Cumhuriyet Başsavcı Vekili Abdurahman Yalçınkaya ve Yargıtay Cumhuriyet Savcısı Abdullah Aydın Kuyucu yer alıyor. 
     Duruşmada Topçu'nun kimlik tespiti yapıldı. Sabıkasının olmadığını ifade eden Topçu, ''Ankara Barosu'na kayıtlı avukatım'' dedi. 
     Usule ilişkin itirazların karara bağlanmasının beklendiği duruşmayı, eski ANAP'lı bakan Eyüp Aşık ile bazı eski milletvekilleri de izliyor. 
     
     SEVK KARARI 
     Yaşar Topçu'nun Yüce Divan'a sevk kararında, ihale usul ve esaslarının 7 aşamada 7 ayrı düzenlemeyle belirlenmesiyle ihale usul ve esaslarında belirtilen kriterlere uygun çok sayıda otuzu aşkın firma varken 15 firmanın belirlenerek davet edilmesi suretiyle ihalelerde rekabeti engellediği savunuluyor. 
     Üç proje halindeki işleri altı parçaya bölerek ve birbirleri ile ilişkilendirerek, ihaleye katılımı sınırlandırdığı, ekonomik açıdan en avantajlı teklifin verilmesini engellediği ileri sürülen kararda, şu iddialara yer veriliyor 
     ''Davet edilen firmaların gizli tutulması gerekirken gizli tutulmak bir yana ihalelerde bu firmaların birbirleriyle ortak girişimler oluşturmasını teşvik edecek mahiyette usul ve esaslar belirlediği, müteahhitlerin ihale öncesinde anlaştıklarını gösteren birçok bulgu olmasına rağmen bu bulguların dikkate alınmadan ihalelerin sonuçlandırılmasına göz yumduğu, yine şartnameler gereği ihalelerde kabul edilmemesi gereken teklif mektuplarının ihale komisyonu tarafından geçerli sayılmasına göz yumduğu, bu hususların 'ihaleye fesat karıştırma' suçunun hile unsurunu teşkil ettiği, ihale şartnamesinin, müteahhitlerin ihaleye davetinden sonra hazırlanması, zeyilname ile fiyatlarda değişiklikler yapılması, projelerin tamam olmadan işlerin ihaleye çıkarılması, sağlıksız keşifler hazırlanması suretiyle yüzde 142'lere varan keşif artışlarına sebep olması, yüksek taşıma katsayıları ve köprü inşaat zamları uygulanmak suretiyle daha sonra yapılan benzer ihalelerde olduğu gibi taşıma katsayısı A 1 ve köprü zamsız olması durumunda nakliye fiyatı olarak ödenecek miktarın toplam 147.1 milyon dolardan daha az olacağı ve bu tutarda fazla ödeme yapılmasına neden olduğu, soruşturma konusu ihalelerin yüzde 30 üzeri keşif artışı ihale indirim oranlarının yüzde 32 olarak belirlendiği gözönüne alındığında soruşturma konusu ihalelerde gerçekleştirilen yüzde 16.80 ile yüzde 20.30 arasında değişen ihale indirim oranları ile yukarıda belirtilen indirim oranları arasındaki fark kadar fazla ödemelere sebep olduğu, bu fazla ödemelerin haksız menfaat unsurunu teşkil ettiği.'' Kararda, Topçu'nun bu eylemleri nedeniyle Türk Ceza Kanunu'nun ''devlet alım-satımına fesat karıştırmak'' suçunu düzenleyen 205. maddesine 10 yıldan aşağı olmamak üzere hapis göre yargılanması isteniyor. 
     
</TEXT>
</DOC>
