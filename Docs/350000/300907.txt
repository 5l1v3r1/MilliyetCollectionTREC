<DOC>
<DOCNO> 300907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sonspo09.html </URL>
<DATE> 2004/12/25/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Yanal Dünya Kupası, ülke futbolu adına çok önemli bir hedef... 
</HEADLINE>
<TEXT>

     Milli Takımlar Teknik Direktörü Ersun Yanal, ''2006 Dünya Kupası finalleri, ülke futbolunun varolması adına çok önemli bir hedef'' dedi. 
     TSYD tarafından düzenlenen ''42. Yıl Sporun Zirvesi'' seminerine, Milli Takım Menajeri Can Çobanoğlu, yardımcı antrenörleri Mesut Bakkal, Özcan Bizati ve Metin Bayındır ile birlikte konuşmacı olarak katılan Ersun Yanal, ''Avrupa'nın en dinamik ve potansiyeli en yüksek ülkesi olan Türkiye'de, futbolun en büyük sıkıntısı, yetenekli genç oyuncu yetiştirememek. Sebep ise elit sporcu yetiştirmeye uygun olmayan eğitim sistemi ve kulüp yapıları. Bunun bir ülke politikası halinde düşünülmesi gerekli. 1996 yılından bu yana, üretme sorumluluğumuzu yerine getiremedik. 19, 20, 21 yaş futbolcularımız, liglerimizde yeterince oynayamamakta. Maç deneyimleri yok. Bu yaşlara yönelik alternatif bir lig kurulmalı'' diye konuştu. 
     
     MİLLİ TAKIM'DAKİ DEĞİŞİM 
     Teknik direktör Yanal, ''Futbol hızlı bir akım içinde. Bir değişim içindeyiz ve bu sistemde sadece Hakan Şükür değil birçok ismi de düşünmedik'' dedi. 
     Dünya futboluna bakıldığında, hızlı oyunculardan kurulu ekipleri gördüklerini vurgulayan Yanal, ''Biz de böyle bir takım yaratmayı düşündük. Bu bir dönem ve bir değişim'' diye konuştu. 
     
     SPOR YAPMAYAN NESİLLER 
     Yanal, Türkiye'nin spor yapmayan bir kültüre ve nesillere sahip olduğunu belirterek, ''Yaşam programlarımız içinde spor yok'' dedi. Türkiye'de bir erozyon yaşandığına dikkati çeken Yanal, ''Sokaklardan gelen, mahalle maçlarından yetişen, iyi bir kuşak vardı, ama şehirleşmeyle bu bitti. Elde edilen başarılarla yukarılara çıktık, ancak bir noktada sıkıştık. Bizim bu noktaya uygun bir organizasyonla yarışmamız lazım. Bu yapılmazsa altımız bir anda çökecek. Eğitilebilecek 13-14 milyon genç var. Bunun 2 milyonu futbol eğitimi alsa başarı da gelir. Futbolu oynanır hale getirecek organizasyonlara ihtiyacımız var'' diye konuştu. 
     Ülke futbolunun dünyayla yarışması için sağlam temellere ihtiyacı olduğunu ifade eden Yanal, şöyle devam etti 
     ''Dinamik nüfusu harekete geçirip, devamlı kılacak bir kulüp yapısı ve eğitim sisteminden oluşan bir bütünden söz ediyorum. Türkiye liglerinin statüsü tartışılmalı. Elde edilen uluslararası başarılardan sonra beklentiler de arttı. Futbolu yeterince oynatamıyoruz. UEFA kriterlerine uygun kulüp yapısını hala oturtmuş değiliz. Ülke futbolunun en büyük sorunu, rekabet ortamının eşit şartlarda olmaması.'' 
     
     SPORDA ŞİDDET 
     Yanal, sporda şiddetle mücadelede, ''Bence'' sözcüğünün atılması, standart bir statünün herkese eşit bir şekilde uygulanması gerektiğini söyledi. 
     Futbol sahalarının eğlence ve keyif alanları haline gelmesini dilediğini belirten Yanal, ''Futbol, toplumları bir araya getiren büyük bir iletişim aracı. Hesaplaşmaların, kavgaların yeri değil. Sporun her alanı böyledir'' dedi. 
     
     MENAJER ÇOBANOĞLU 
     Milli Takım Menajeri Can Çobanoğlu, Türkiye'de futbola profesyonelce bakılıp bakılmadığının sorgulanması gerektiğini ifade ederek, ''Herhangi bir şampiyonayı kaçırmış bir Avrupa ülkesinin, bir sonraki turnuvaya nasıl gittiğini araştıralım'' dedi. 
     Hataların üzerine gidilirken yıkıcı olunmaması gerektiğini vurgulayan Çobanoğlu, ''Hoşgörü ve sevgiye ihtiyacımız var. Hoşgörüsüz olduğumuzu düşünüyorum. Sadakati değil, liyakati olan adam bulalım. 2006 Dünya Kupası hedefi, federasyonun, teknik adamların, futbolcuların işi değil. Türkiye'nin genelinin işi. Vizyonumuzu geniş tutarsak, daha doğru bakarız'' diye konuştu. 
     
</TEXT>
</DOC>
