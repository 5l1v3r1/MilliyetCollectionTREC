<DOC>
<DOCNO> 348708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sontur21.html </URL>
<DATE> 2005/06/03/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Kızılay Altın madalyaları darphane ve Damga Genel Müdürlüğü yapıyor 
</HEADLINE>
<TEXT>

     Türkiye Kızılay Derneği’nce 35 kez kan bağışı yapanlara verilen altın madalyaların herhangi bir firmaya değil, on yıllardır doğrudan Darphane ve Damga Genel Müdürlüğü’ne yaptırıldığı bildirildi. 
     Türkiye Kızılay Derneği’nden yapılan yazılı açıklamada, Düzce’de yaşayan Fahri Kılıç isimli kişinin 39 kez kan bağışlaması üzerine Kızılay tarafından kendisine verilen altın madalyayı bozdurmak istemesi üzerine yaşanan olayın, basın-yayın organlarında yanlış şekilde yer aldığı belirtildi. 
     Kılıç’a verilen manevi bir hediye olan bu altın madalyanın 14 ayar değerinde olduğu kaydedilerek, şöyle denildi 
     "Kızılay’ın altın madalyaları herhangi bir firmaya değil, on yıllardır doğrudan Darphane ve Damga Genel Müdürlüğü’ne yaptırılmakta olup, söz konusu altın madalyanın teknik özelliklerinin yer aldığı sertifika ekte bilgilerinize sunulmuştur. Kızılay’ın 35 kez kan bağışında bulunan kişilere verdiği altın madalya 14 ayar değerinde, 11 gram ağırlığında olup normal mineli ve düz kenarlıdır." Türkiye Kızılay Derneği’nce kan bağışı bilincinin oluşması için donörlere altın, gümüş ve bronz madalyalar verildiği anımsatılarak, bu madalyaların paraya çevrilmek maksadıyla verilmediğine dikkat çekildi. 
     Türk Kızılayı’nın, kan hizmetlerinin büyük bir atılım içinde olduğu bir dönemde bu tür haberlerden zarar gördüğü belirtilerek, haksız, yanlış ve araştırma yapılmadan yayımlanan bu haberlerin kan bağışçılarını olumsuz etkilediği ve hastanelerde kan bekleyenlerin hayatını tehlikeye attığına işaret edildi. 
     Kızılay’ın yazılı açıklamasında, Darphane ve Damga Genel Müdürlüğü’ne yaptırılan "Kan Bağışçısı Madalyası" sertifikasının bir örneği de yer aldı. 
     
</TEXT>
</DOC>
