<DOC>
<DOCNO> 327455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/siyaset/asiy.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa hukuku dikkate alınacak 
</HEADLINE>
<TEXT>


Avrupa'dan gelen TCK uyarısı yerini buldu. Adalet Bakanı Cemil Çiçek, tartışılan maddelerin meslek örgütleriyle birlikte AİHM kararları dikkate alınarak, çözüleceğini söyledi 

Nedim Şener - İstanbul 


AİHM Yargıcı Rıza Türmen'in, 1 Nisan'da yürürlüğe girecek düzenlemeler için "AİHM kararlarını dikkate almadan yasalarda değişiklik yapmak problem çıkarabilir" sözlerinin Milliyet'te yayımlanmasının ardından, hükümetten ilk somut değişiklik açıklaması geldi. 
Yeni Türk Ceza Kanunu'nda TCK hapis cezaları ile basına sınırlama öngören maddeler nedeniyle eleştirilen Adalet Bakanı Cemil Çicek, "Önümüzdeki hafta 2 önemli yasadan sonra bu konuya ağırlık vereceğiz. Biz de yanlışlık yapabiliriz. Doğruyu kabullenmek için hiçbir zaman geç olmaz" dedi. 
Çiçek, sorularımıza şu yanıtları verdi 

Yeni TCK, basın kuruluşlarını cezalandırmak için gizli kapaklı mı yapıldı 
12 Mayıs 2003'te biz TCK'yi Meclis'e göndermişiz. Adalet Komisyonu 28 Temmuz 2003 tarihinde alt komisyona havale etti. O süre zarfında değişik zamanlar, kadın derneklerinin bu konuyla ilgili itirazları oldu. Tasarı 12 Mayıs 2004'e kadar alt komisyonda görüşüldü ve 400 yere gönderildi. Arkasından komisyon raporu çıktıktan sonra Adalet Komisyonu Başkanı, bunu bin nüsha bastırıp gönderdi. O süre zarfında gazetecilerden bana gelen bir şey olmadı. 30 Haziran'dan 14 Temmuz'a kadar Adalet Komisyonu'nda tartışmalar devam etti. 14 Temmuz'dan eylülün ikinci yarısına kadar en az 60 - 70 gün kamuoyu gündeminde. Ama o dönemde de kamuoyunda bugünküne benzer bir reaksiyon görülmedi. 300 küsur maddesi olan bir kanun yerine bir zina tartışmasına geldik kafayı taktık. 

TGC Başkanı da "Zina tartışmasına kurban gittik" dedi. 
Anladım, ama gizli kapaklı bunları yapmadık, herkesin gözü önünde yaptık. Ama gelip bir maddeye takıldık. Bu süre zarfında hukuk fakültelerinde 2 toplantı oldu. Bunlardan Gazi Üniversitesi'ndekine benimle beraber 12 kişi katıldı. Yasa 12 Ekim'de çıktı. Ekimde kurumsal bir tepki yok. Kasımda yok, aralıkta yok, ocakta yok, şubatta yok. Marta geldik. "Hükümet basını susturmak istiyor" deniyor. Doğrudur, hükümetler basından hoşlanmaz, diye bir kabul olabilir. Benim böyle bir kabulüm, iddiam yok. Basının ne kadar önemli olduğunu bilen bir insanım. Ha, düzenlemelerde yanlışlık olabilir mi Zaten herkesten katkı isteyişimizin sebebi, yanlışlık yapabiliriz... Mart ayında söylendiği gibi, hükümet basına karşı bir tutumla böyle bir düzenleme yapmadı. Zamanında bir katkı verilseydi bu tartışmalar olmazdı. 

Meslek örgütlerinin görüşleri komisyonlara gitmiş olabilir mi 
Gidebilir, ama oradaki kayıtları ben tutmuyorum. Gelen kayıtlar da tutanaklarda vardır. Gelmiş olsa komisyon başkanı bunları okurdu. Ayrıca basın özgürlüğü yürüyüşlerine katılan CHP'nin de esas itibariyle bu düzenlemelere bir itirazı olmadı. 

Değişiklik yapılması istenen maddeler 

84.madde İntihara özendirmek 
125.madde Hakaret 
132.madde Haberleşmenin gizliliğini ihlal 
133.madde Kişiler arasındaki konuşmaların dinlenmesi ve kayda alınması 
134.madde Özel hayatın gizliliğini ihlal 
213.madde Halk arasında korku ve panik yaratmak amacıyla tehdit 
214.madde Suç işlemeye tahrik 
215.madde Suçu ve suçluyu övme 
216.madde Halkı kin ve düşmanlığa tahrik veya aşağılama 
220.madde Suç işlemek amacıyla örgüt kurma 
226.madde Müstehcenlik 
267.madde İftira 
285.madde Soruşturma gizliliğinin ihlali 
286.madde Ses ve görüntülerin izinsiz kayda alınması 
288. madde Adil yargılamayı etkilemeye teşebbüs 

Basınla müzakere edeceğiz 

Bundan sonra hareket planınız nedir 
Bana bu görüşler geldi 10 gün kadar önce. Kanunlar Genel Müdürü'ne gönderdim. Evet olabilir, geç kalınmış da olunabilir. Bunu niye geç kaldılar ithamı için söylemiyorum. Doğruyu kabullenmek için hiçbir zaman geç olmaz. Onun idraki içinde olan bir insanım. Kanunlar Genel Müdürü'ne dedim ki bu talepleri alın, Avrupa hukukunda ne var karşılaştırın. Düzenlemeler bize mahsus mu, Almanya'da, Fransa'da, İspanya'da var mı diye bakılacak. Ayrıca AİHM kararlarını alalım. Çünkü itiraz edilen maddeler özgürlüklerle ilgili. AİHM kararlarını da koyalım yan yana. Ona göre karar verelim. 

Çözüm için takviminiz nedir 
Önümüzdeki hafta 2 önemli yasa var. Ondan sonra ağırlık veririz. Hazırlığı yaptıktan sonra zaten meslek kuruluşlarını davet edeceğim. Bakanlıkta yaptığımız hazırlığı göstereceğiz, itiraz varsa müzakere edeceğiz. Bu ülkenin sorunlarını bir araya gelip çözeriz. Doğru olan ne ise yapacağız. 2 Nisan sabahı tüm gazeteciler suç işleyecek diye bir görüşümüz de yok. Buradaki kural ne ise Avrupa hukuku ile birlikte çözeriz. 


</TEXT>
</DOC>
