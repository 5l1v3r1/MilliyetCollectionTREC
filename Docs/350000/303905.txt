<DOC>
<DOCNO> 303905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/spor/spo02.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğmeye basıldı 
</HEADLINE>
<TEXT>


Fenerbahçe, İstanbulspor'a teşvik primi verildiği yolundaki iddiaların artması üzerine hukuk kurulunu harekete geçirdi. Kurul şimdiden savunma hazırlıyor 


Yıldırım istedi 
İSTANBULSPOR'UN geçen sezon Beşiktaş'ı 2-1 yendiği maçın ardından Sarı-Siyahlı kulübün hesaplarında ortaya çıkan 600 bin dolarlık fazla paranın Fenerbahçe tarafından verildiği iddiaları üzerine yönetim kolları sıvadı. Başkan Aziz Yıldırım'ın ortaya çıkan evraklarda kulüp adına hiçbir belge olmamasına karşın hukuk kurulunundan gerekli hazırlıkların yapılmasını istediği bildirildi. 

Önceden hazırlık 
FUTBOL Federasyonu'nun savunma isteme ihtimalini gündemine alan Hukuk Kurulu'nun o dönemdeki tüm hesapları detaylı bir şekilde kağıtlara döktüğü öğrenildi. Geçtiğimiz sezon İstanbulspor'dan transfer edilen Petkov ve Mehmet Yozgatlı için bu kulübe ödenen paraların dökümlerinin de hazır tutulduğu açıklandı. Tüm evrakların rapor haline getirildiği vurgulandı. 

Koğuş kalk 

Başkomutan Daum 
YENİ sezon hazırlıklarını yarından itibaren Antalya'da sürdürecek olan Fenerbahçe'de askeri sistem hayata geçecek. Daum'un yardımcısı Koch'un, kamp sırasında futbolculara göz açtırmayacağı öğrenildi. Futbolcuların her sabah saat 07.00'de kalkacağı ve günün ilk çalışmasını kahvaltı yapmadan gerçekleştireceği bildirildi. 08.15, 11.00 ve 17.30'da yapılacak olan idmanların ardından 23.00'de yat emri verileceği belirtildi. Bu arada Mauritius'ta tatilini geçiren Daum hayat arkadaşı Anjelika ile birlikte dün Türkiye'ye döndü. Alman hoca, tsunamiden etkilenmediklerini ancak depremi hissettiklerini belirtti. 

Ümit Özat işbaşında 

KAPTAN Ümit Özat, devre arası nedeniyle verilen tatili iki gün önceden bitirip, hazırlıklara başladı. Samandıra Tesisleri'nde tek başına koşu yapan yıldız futbolcu, kendilerini zor maçların beklediğini söyledi. Ümit, "2004 bizim için güzel geçti. Ama önemli olan 2005'te de bunları sürdürebilmek. Hedeflerimize yürüyoruz" diye konuştu. 

Hazırlıklar başlıyor 

SARI - Lacivertli takımda 14 günlük tatil bugün Samandıra Tesisleri'nde yapılacak olan antrenmanla sona erecek. Brezilya'ya giden Alex, Nobre, Fabiano, Luciano ve Aurelio uçak saatlerinin uygun olmaması nedeniyle sabah yapılacak olan çalışmaya katılamayacak. Fenerbahçe ikinci yarı hazırlıkları için yarın Antalya'ya uçup, Belek'te kampa girecek. 

Yabancı müjdesi 

BAŞKANVEKİLİ Nihat Özdemir, ligde ve UEFA Kupası'nda ilk on birde forma şansı bulabilecek bir sol kanat oyuncusu alacaklarını açıkladı. Özdemir, Fenerbahçe'nin zengin bir kadroya sahip olduğunu hatırlatarak, "Sadece Türkiye'de değil dünyada sol kanat oyuncusu yok denecek kadar az. Bizim de bu bölgemiz de sorun var. Ancak direkt oyuncu bulmamız gerekiyor" dedi. 


</TEXT>
</DOC>
