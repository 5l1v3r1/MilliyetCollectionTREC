<DOC>
<DOCNO> 320060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonspo25.html </URL>
<DATE> 2005/03/02/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Kurtar Fener'in kadrosunu bana versinler, UEFA Kupası'nı kazanırdım 
</HEADLINE>
<TEXT>

     Akçaabat Sebatspor Teknik Direktörü Güvenç Kurtar, kırmızı-beyazlı takımın önünde bir fikstür avantajının bulunduğunu ve bunu iyi değerlendirmek istediklerini söyledi. 
     Güvenç Kurtar, Akçaabat Sebatspor Kulübü binasında düzenlediği basın toplantısında, ligde iyi futbol oynayan takımlardan biri olduklarını, ancak iyi sonuçlar alamadıklarını belirterek, ''Önümüzde oynayacağımız çok önemli 5 maç var. Bu maçlardan kesinlikle en iyi sonuçlarla ayrılıp fikstür avantajını iyi değerlendirmek istiyoruz'' dedi. 
     Ligde geçen hafta Fenerbahçe karşısında iyi mücadele ettiklerini ifade eden Kurtar, şöyle devam etti 
     ''Fenerbahçe'nin gücü ortada. Rakibimizi iyi etüt etmiştik ve ilk yarıda iyi mücadele ettik. Fakat ikinci yarının başında yediğimiz gol bizim oyun disiplinimizi biraz bozdu. Fakat Fenerbahçe'nin mevcut kadrosunu bana versinler, Avrupa Şampiyonlar Ligi'nde final oynar ya da UEFA Kupası'nı kazanırdım. Böyle bir takım karşısında iyi oynadık. Fenerbahçe, 1 hafta önce Kayserispor'u 7-0 yenmişti. Bize de aynı farkı atacağı söyleniyordu ama olmadı.'' Kurtar, bazı yazarların kendisini Fenerbahçe karşısında korkak futbol oynattığı gerecekçesiyle eleştirdiğini de hatırlatarak, ''Bu tür eleştirilerde bulunanlar maçı iyi seyretmemiş galiba. Herhalde bizim Fenerbahçe'yi yenmemizi bekliyorlardı, yenemeyince de üzüldüler'' diye konuştu. 
     Konyasporla hafta sonunda yapacakları karşılaşmanın hazırlıklarını iyi biçimde sürdürdüklerini de ifade eden Kurtar, bu karşılaşmadan galibiyetle ayrılmaktan başka çarelerinin olmadığını da sözlerine ekledi. 

     
</TEXT>
</DOC>
