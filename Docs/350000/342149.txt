<DOC>
<DOCNO> 342149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sondun18.html </URL>
<DATE> 2005/05/13/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Rum mahkemesi, Türk tarafının 'şartlı ispatı' vücut talebini kabul etti 
</HEADLINE>
<TEXT>

     Kıbrıslı Rumların mülkiyet talebiyle Kıbrıslı Türklere açtığı ilk dava niteliğini taşıyan Çağıner Davası Hurma Restaurant ile ilgili duruşma, bugün Güney Kıbrıs’taki Larnaka Kaza Mahkemesi’nde yapıldı. Duruşmada, Türk tarafının "şartlı ispatı vücut" talebi kabul edildi. 
     Çağıner’in avukatı Hakkı Önen, Larnaka Kaza Mahkemesi’nde hakimle görüşmesinden sonra, Türk tarafının "şartlı ispatı vücut" talebinin kabul edildiğini açıkladı. 
     Önen, başvurularının kabul edilmesiyle tebligatın iptali için başvuru haklarının doğduğunu belirtti ve 27 mayıstaki duruşmada iptal isteyeceklerini kaydetti. 
     Önen, bu taleplerinin de kabul edilmesi halinde davanın düşeceğini, aksi takdirde davanın esasıyla ilgili duruşmaya geçileceğini söyledi. 
     "Şartlı ispatı vücut" talebindeki temel dayanak, belli hatalarla anayasa ve yasalara aykırılıktan kaynaklanan itirazlara dayanıyor. Bu itirazların temel dayanak noktaları da, isim hataları yanında, her olayın kendi bölgesinde görüşülebileceğine ve Türklerin ancak Türk yargıçların da bulunacağı mahkemede yargılanabileceğine ilişkin "Kıbrıs Cumhuriyeti" anayasasındaki düzenlemeler. 
     Eski mülkünü kullandığı gerekçesiyle Mağusa’daki Hurma Restaurant sahibi 40 yaşındaki Hüseyin Çağıner’e "tahliye ve tazminat" davası açan Rum Panos Yoannidis, binanın tahliye edilmesini ve kullanım kaybından dolayı 100 bin ile 250 bin Kıbrıs Lirası arasında tazminat ödenmesini istiyor. 
     
</TEXT>
</DOC>
