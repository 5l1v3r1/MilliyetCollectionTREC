<DOC>
<DOCNO> 309130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun17.html </URL>
<DATE> 2005/01/25/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Almanya'da El Kaide üyeleri tutuklandı 
</HEADLINE>
<TEXT>

     Almanya'da hafta sonunda yakalanan El Kaide üyeleri İbrahim Muhammed K. ve Yaser Ebu S. hakkında Federal Yargıtay BGH tarafından tutuklama kararı alındı. 
     Karlsruhe kentindeki Federal Başsavcılık, terör zanlılarının ifadelerinin alınmasından sonra haklarında tutuklama kararı çıkarılmasını talep etmişti. 
     Federal Başsavcılık tarafından yapılan açıklamada, İbrahim Muhammed K.'nın Afganistan'da El Kaide örgütü elebaşısı Usame Bin Ladin ile konuştuğu, 1997 yılının Eylül ayında da Almanya'ya gelerek Irak'ta intihar eylemleri için gönüllü aradığı ve Yaser Ebu S'yi de Irak'ta bir intihar saldırısı yapmakla görevlendirdiği bildirildi. 
     Iraklı İbrahim Muhammed K'nın, Almanya'da yaptığı iltica başvurusunun reddedildiği, ancak Irak'taki gelişmelerden dolayı sınır dışı edilmediği, bu kişinin ABD'deki 11 Eylül saldırılarından önce de El Kaide eğitim kamplarında bulunduğu belirtildi. 
     Vatansız Filistinli Yaser Ebu S.'ninse kısa bir süre önce bir Alman kadınla evlenerek oturma izni elde ettiği ve 1996 yılının Kasım ayından bu yana Almanya'da bulunan bu kişinin tıp öğrencisi olduğu kaydedildi. 
     Başsavcılık tarafından daha önce yapılan bir açıklamada da, İbrahim Muhammed K.'nın, Lüksemburg'da atom bombası üretiminde kullanılan zenginleştirilmiş uranyum satın almaya çalıştığı, ancak bu konuda başarısız olduğu bildirilmişti. 
     
</TEXT>
</DOC>
