<DOC>
<DOCNO> 312204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/guncel/gun04.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullar reklam panosu olacak 
</HEADLINE>
<TEXT>


MEB'nın yeni projesi kapsamında, okulların dış cepheleri, çatıları ve duvarları okul aile birlikleri tarafından reklam vermek isteyen şirketlere kiralanacak 

BAHAR ATAKAN Ankara 

Milli Eğitim Bakanı Hüseyin Çelik, Erkan Mumcu'nun gerçekleştiremediği "karneye reklam" projesinin benzerini hayata geçirecek. Okul aile birlikleri, okulların çatı ve duvarlarını, reklam vermek isteyen şirketlere kiralayacak. 
Milli Eğitim Bakanlığı MEB Erkek Teknik Öğretim Genel Müdürü Hüseyin Acır, Susurluk Endüstri Meslek Lisesi Müdürlüğü'nün başvurusu üzerine, Maliye Bakanlığı Milli Emlak Genel Müdürlüğü'ne "okullara ait bina ve tesislerin dış cephelerine, çatılarına ve çevre duvarlarına reklam alınıp alınamayacağını" sordu. 
Milli Eğitim ve Maliye bakanlıkları arasında imzalanan protokolü anımsatan Milli Emlak da yanıtında şunları kaydetti 
"Bakanlığınıza tahsisli ya da bağlı okul ve kurumların bina ve tesislerinin dış cephelerinin, çatılarının, çevre duvarlarının ilgili okul müdürlüklerince kiraya verilmesine imk n bulunmamakla birlikte, 277 sayılı Milli Emlak Genel Tebliği ve protokolde öngörülen şartlara uyulması kaydıyla, okul aile birliklerince kiraya verilmesinde sakınca yoktur." 

Sakıncalı reklama geçit yok 
Bunun üzerine 19 Ocak'ta valiliklere birer yazı gönderen Acır, şirketlerden talep gelmesi halinde, Milli Eğitim Temel Kanunu'nda belirtilen amaçlara ters düşmeyecek nitelikte reklamlar alınabileceğini, okul aile birliklerinin de elde edilecek geliri, okulun ihtiyaçları için kullanacağını kaydetti. 
Hangi reklamın alınıp alınamayacağına, okulda kurulacak komisyonun karar vereceğini kaydeden Acır, "Eğitim-öğretim açısından sakıncalı olanlar alınmayacak. Uygulama henüz başlamadı" dedi. 

Dinçer Tüccar zihniyeti 
Eğitim-Sen Genel Başkanı Alaaddin Dinçer ise uygulamaya tepki göstererek "Çocuklar reklam aracı haline getirilecek, tüketime özendirilip obez olacak" diye konuştu. Dinçer, şöyle devam etti "Protokolün iptaliyle ilgili hukuki süreci araştırıyoruz. Başbakanlık, Milli Eğitim ve Maliye bakanlıkları da duvarlarına ilan alsın. İlanın okullara girmesi, tüccar zihniyetinin nereye geldiğini göstermek açısından anlamlı." diye konuştu. 

Laikliğe aykırı olmayacak 

Reklam uygulaması, meslek liseleri için geçerli olacak. Okul öncesi, ilköğretim ve ortaöğretim okullarında, uygulamaya genel müdürlüklerin onayından sonra başlanacak. 
Reklam ve ilanların içerikleri henüz belirlenmezken, eğitim-öğretim içerikli ilan ve reklamlar yer alabilecek. İlanların özellikleri şöyle sıralanıyor 
Laikliğe, Atatürk ilke ve inkılaplarına, Atatürk milliyetçiliğine aykırı olmayacak.Milli birlik ve bütünlüğü, Türk dilini bozmayacak.Siyasi ve ideolojik telkinler yapmayacak. 

</TEXT>
</DOC>
