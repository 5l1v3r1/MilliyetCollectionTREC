<DOC>
<DOCNO> 327309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sondun25.html </URL>
<DATE> 2005/03/26/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Almanya'daki Birlik partileri Fischer'i ifade vermeye zorluyor... 
</HEADLINE>
<TEXT>

     Almanya'da muhalefette bulunan Birlik partileri CDU CSU , bazı Doğu Avrupa ülkelerindeki Alman büyükelçiliklerinde ortaya çıkan vize usulsüzlükleriyle ilgili olarak Dışişleri Bakanı Joschka Fischer'i yakın zamanda Araştırma Komisyonu'nda ifade vermeye zorlamak amacıyla hukuki yollara başvuracağını bildirdi. 
     Araştırma Komisyonu'nun Hıristiyan Demokrat Birlik Partili CDU üyesi Eckart von Klaeden, ''Frankfurter Allgemeine Sonntagszeitung'' gazetesine yaptığı açıklamada, Fischer'in en erken 14 Nisan, en geç de 22 Mayıs'ta Kuzey Ren Vestfalya eyaletinde yapılacak seçimlerden önce 12 Mayıs'ta ifade vermesini istediklerini belirtti. 
     Klaeden, ''Araştırma Komisyonu'nda Sosyal Demokrat Parti SPD ve Birlik 90 Yeşiller Partisi'nden oluşan çoğunluk Fischer'in ifade vermesini haftalardan bu yana önlediği için araştırma komisyonlarıyla ilgili yasaların öngördüğü bir yönteme başvurmak istiyoruz'' dedi. 
     Eckart von Klaeden, bu yönteme göre, Araştırma Komisyonu'nun, tanıkların sıralanması konusunda anlaşmaya varamaması durumunda komisyon üyelerinin dörtte birinin kararıyla her bir fraksiyonun sırasıyla istediği tanığı komisyona ifade vermek üzere davet edebildiğini, kendilerinin de bunun için gerekli çoğunluğa sahip olduklarını kaydetti. Birlik partilerinin federal meclis grubu Genel Sekreteri Norbert Röttgen de NDR radyosuna yaptığı açıklamada, Alman hükümetini, vize skandaliyle ilgili olayları gizlemeye çalışmakla suçlayarak, hükümetin bu konularda vatandaşlara bilgi vermek istemediğini öne sürdü. 
     Fischer'in bugüne kadar sadece ortaya çıkan olaylarla ilgili olarak hatalarını kabul ettiğini belirten Röttgen, bunun Başbakan Gerhard Schröder ve Federal İçişleri Bakanı Otto Schily için de geçerli olduğunu söyledi. 
     SPD Genel Sekreteri Franz Müntefering ise Saechsische Zeitung adlı gazeteye yaptığı açıklamada, Fischer'in, mümkün olan en kısa zamanda ifade vermek istediğini, ancak bunun Kuzey Ren Vestfalya eyaletinde yapılacak seçimlerden sonra da olabileceğini belirtti. 
     Dışişleri Bakanı Fischer, bazı Doğu Avrupa ülkelerindeki Alman büyükelçiliklerinde ortaya çıkan vize usulsüzlüklerinin kendi hatalarından kaynaklanmış olabileceğini açıklamış ve bu gelişmelerden dolayı yoğun baskı altına girmişti. 
     
</TEXT>
</DOC>
