<DOC>
<DOCNO> 324979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/spor/spo02.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Horoz uyandırdı 
</HEADLINE>
<TEXT>


Teknik Direktör Daum, Denizli yenilgisi sonrası kötü oynadıklarını kabullendi, "Maç boyunca mücadele etmedik. Oyunu hızlandırmadık. Sanırım bu sonuç uyanmamızı sağlayacaktır" ifadelerini kullandı 


'18'de çoğalamadık' 
FENERBAHÇE Teknik Direktörü Christoph Daum, Denizlispor'un haklı bir galibiyet aldığını söyledi. Alman hoca, "Oyun içinde rakibe hiç basamadık. Fazlaca alan savunmasına gittik, maçı hızlandıramadık. On sekiz içinde çoğalamadık, mücadele edemedik. İki oyuncu değişikliği yaptığımız 60. dakikadan sonra Serhat'ın yakaladığı şans gol olsaydı, belki skoru lehimize çevirebilirdik. Zaman geçtikçe oyuncularımız ileriye doğru oynamayı tercih ediyorlar, bu da kontratak yememize neden oluyor" dedi. 

'Ders çıkarmalıyız' 
HATALARDAN ders çıkarıp, kalan maçlara farklı hazırlanmaları gerektiğini kaydeden Daum, "Şampiyonluk yarışının bu son döneminde bu yenilgi belki de uyanmamızı sağlayacaktır. Maalesef milli maç arası nedeniyle yine birlikte çalışamayacağız" diye konuştu. Alman hoca, futbolda böyle kötü günlerin her zaman yaşanabileceğini belirtti, "Önemli olan zor durumlardan güçlü çıkmaktır. Artık daha çok çalışmalıyız. Denizli de performansımız çok düşüktü ve rakip sınırlarını açmadan istediğini aldı" yorumunu yaptı. 

Prim 10 bin YTL 

YEŞİL - Siyahlı futbolcular, karşılaşma sonrası galibiyet sevincini doyasıya yaşadı. Başkan Zafer Katrancı, soyunma odasında 5'er bin YTL'lik prim miktarını 10 bin YTL'ye çıkardı. 

Anelka namazda 

FENERBAHÇE'NİN Fransız futbolcusu Nicolas Anelka, cuma namazı kılmak için Teknik Direktör Christoph Daum'dan izin aldı. Kemal, Önder, Servet, Mehmet Yozgatlı ve Mahmut ile birlikte kamp yaptıkları Pamukkale'de camiye giden Anelka, basının aşırı ilgisinden rahatsız oldu. Fransız oyuncu, "Şov amacıyla burada değilim" diyerek gazetecilerin görüntü almasını istemedi. 


</TEXT>
</DOC>
