<DOC>
<DOCNO> 345287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sondun12.html </URL>
<DATE> 2005/05/24/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Müslüman Kardeşler ’af’tan memnun 
</HEADLINE>
<TEXT>

     Can HASASU DHA 

      LİBYA’daki Müslüman Kardeşler örgütü kurmaylarından Süleyman Abdülkadir, tutuklu olan 152 üyelerinin serbest bırakılacağı yönündeki haberleri memnuniyetle karşıladıklarını belirtti. 
     El Arabiye Net adlı internet sitesine yaptığı açıklamada Abdülkadir, Libya Devlet Başkanı Muammer Kaddafi’nin oğlu Seyfullah Kaddafi’nin, Ürdün’de gerçekleşmekte olan Dünya Ekonomi Forumu sırasında 152 Müslüman Kardeşler üyesinin serbest bırakılacağı yönündeki açıklamasının örgüt mensuplarını rahatlattığını belirtti. Kaddafi, Müslüman Kardeşler’in şiddet yanlısı olmayan siyasi bir örgüt olduğunun belirlenmesi üzerine bu kararın alındığını belirtmişti. 
     
     KUTLAMAYLA SERBEST BIRAKILACAKLAR 
     Kaynaklar, Libya hükümeti ile örgüt temsilcileri arasındaki görüşmelerin sürdüğünü belirtirken genel havayı ’pozitif’ olarak tanımladı. Libya hükümetinin serbest bırakma işlemini halkın katılacağı bir kutlama ile bu ayın sonuna doğru gerçekleştirmeyi planladığı gelen haberler arasında. 
     Abdülkadir Libya hükümetinin bu olumlu adımını ülkedeki tüm düşünce suçlularını kapsayacak şekilde geliştirmesini beklediklerini söyledi. Abdulkadir, Libya Müslüman Kardeşler örgütünün dünyanın diğer ülkelerinde faaliyet gösteren Müslüman Kardeşler ile siyasi bir bağlantısının olmadığını belirterek aradaki bağı ancak ’düşünsel’ olarak tanımlayabileceklerini kaydetti. 
     
     MISIR’DA TUTUKLAMA 
     Öte yandan Mısır devlet başkanlığı seçimlerinin hazırlıkları sürerken Mısır, Müslüman Kardeşler örgütünün İrşat Ofisi Genel Başkanı Dr. Mahmut İzzet ve 20 Müslüman Kardeşler örgütü üyesini tutuklandı. Tutuklanan 20 kişi arasında örgütün yöneticilerinin de bulunduğu bildirilirken bu tutuklamaların son bir yıl içinde Mısır hükümetinin Müslüman Kardeşlere karşı düzenlediği en büyük operasyon olduğu ifade edildi. 
     
</TEXT>
</DOC>
