<DOC>
<DOCNO> 332232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonsiy09.html </URL>
<DATE> 2005/04/11/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
SSK'nın yeni ilaç talimatı... 
</HEADLINE>
<TEXT>

     SSK'nın, 2005 yılı için İlaç Listesi ve Uygulama Talimatı belli oldu. 
     SSK İlaç Komisyonu tarafından hazırlanan ve Resmi Gazete'nin bugünkü sayısında yayımlanan talimat, sağlık yardımından yararlanma hakkı bulunan sigortalılar ve işsizlik sigortası kapsamında olup, sağlık hizmetinden yararlanan kişilere uygulanacak. 
     Talimata göre, tüm reçetelere mutlaka tanı yazılacak. Tanısı yazılmayan reçeteler eczaneler tarafından kabul edilmeyecek. Reçetelerde, reçeteyi yazan hekimin imza ve kaşesi, kaşede kurumun adı, tabibin uzmanlık dalı ve diploma numarası mutlaka bulunacak. 
     Ayaktan yapılan tedavilerde, reçetelere en fazla 4 kalemi ve 5 günlük tedavi dozunu aşmayacak şekilde ilaç yazılacak. İlacın 5 günlük tedavi dozunu belirlemek üzere, reçetede günlük kullanım dozu da belirtilecek. 
     Tabip tarafından 5 günü aşan sürede devam edeceğine karar verilen hastalıklarda kullanılacak ilaçlar, reçetede belirtilmek koşuluyla en fazla 1 aylık doza kadar yazılabilecek. 
     İlacın piyasada bulunan en küçük ambalajı, 5 günlük tedavi dozundan fazla ise bu ilaç bir kutu olarak verilecek. 
     Sağlık tesislerinde yatarak tedavi edilen sigortalılar için gerekli olan ve bu hastane eczanelerinde bulunmayan ilaçlar en fazla 5 günlük tedavi dozunu geçmeyecek şekilde reçeteye yazılabilecek. 5 günlük tedavi dozunu aşan ilaç, eczaneler tarafından verilmeyecek. 
     Sağlık tesislerinde yatarak tedavi edilen sigortalılar için gerekli olan ve bu hastane eczanesinde bulunmayan ilaçlar, en fazla 5 günlük tedavi dozunu geçmeyecek şekilde reçeteye yazılabilecek. 
     Katkı payı alınmayacak hastalıklar listesinde bulunan hastalıklarda rapora göre yazılan bir reçetede 4 kalem sınırlaması olmayacak. 
     
     RADYOLOJİK TETKİKLER 
     Ayaktan yapılacak radyolojik tetkikler için kullanılacak tüm ''iyonik ve noniyonik radyoopak'' maddelerden katkı payı alınmayacak. Bunun için ayrıca rapor düzenlenmeyecek. 
     Talimata uymadan düzenlenmiş reçeteler, sözleşmeli eczanelere geldiğinde ilaçlar verilmeyecek. Şahsi tedavi için yurtdışından getirtilecek ilaçlar, reçeteye 3 aylık doza kadar yazılabilecek. 
     Kurum yalnızca enjektör yoluyla kullanılan alerji aşılarını verecek. Alerjik hastalıklarda aşı uygulanmasına başlanması için bazı esaslara uyulacak. Aşı uygulamasına başlanması için hastanın 3 yaşın üzerinde olması gerekecek. 
     Demans bunama hastalığında, ilaçlar, kısa muayene ile demans saptanan hastalarda 1 yıl süreli sağlık kurulu raporuna dayanılarak verilebilecek. 
     
     RESİMLİ KARNE 
     Böbrek yetmezliği tedavisinde kullanılan Eritropoietin ve türevi içeren ilaçlar için resmi sağlık kurulu raporu düzenlenecek. Eritropoietin reçetelerine hastaların kiloları yazılacak ve kilo başına uygulanacak Eritropoietin miktarı reçetede belirtilecek. 
     Eritropoietin kullanan hastalara, ilacın takibinin yapılabilmesi için resimli bir karne verilecek. Eritropoietin ve türevleri endikasyon muadili olarak birbirlerinin yerine kullanılabilecek. 
     Hepatit B, tetanoz, kuduz immun serumları, hayati önem taşıdığından enfeksiyon hastalıkları uzman tabibi veya bulunmadığı durumlarda tedaviyi yapan tabip tarafından birim amiri onayıyla verilebilecek. 
     
     KANSER İLAÇLARI 
     Resmi sağlık tesislerinde kemoterapi yapılacak kanserli hastalara Sağlık Bakanlığı'nın ilgili mevzuatı doğrultusunda, kür tedavisi uygulanıyorsa kür protokolünü gösterir sağlık kurulu raporuna dayanılarak bir kürlük, kür tedavisi uygulanmayanlarda ise en fazla 1 aylık dozda ilaç verilebilecek. 
     Gerekli halde kullanılan yardımcı ilaçlar, sağlık kurulu raporu ile 3 aylık dozlarda verilebilecek. Kanser ilaçları, Sağlık Bakanlığı'nın izin verdiği endikasyonlarda kullanılacak. 
     Bu ilaçlar hastalığın tanısı, günlük dozu, kullanılacak ilaç miktarı ve süresini gösteren resmi sağlık kurumlarınca düzenlenen resmi sağlık kurulu raporuna dayanılarak ilgili uzman tabiplerce yazılacak. Bu tür ilaçların yeniden reçete edilmesi yalnızca uzman tabiplerce yapılabilecek. 
     
     ÇÖLYAK HASTALARI 
     Çölyak hastalığında özel formüllü unlar ve mamul ürünler, çocuk veya erişkin gastroenteroloji uzman tabibinin yer aldığı resmi sağlık kurulu raporuna dayanılarak verilecek. Tedavinin devamı için özel formüllü unlar ve mamul ürünler, bu uzmanlar veya çocuk ve iç hastalıkları uzmanlarınca ayda en fazla 5 kg hesabıyla reçeteye yazılabilecek ve katkı payı alınarak verilecek. 
     Multiple Skleroz hastalığında ilaç verilmesi için, hastaya kesin Multipl Skleroz tanısı konması, 2 yıl içerisinde en az 2, yeni vakalarda 1 yıl içerisinde 2 atak geçirmiş olması gerekecek. İlaç, üniversite hastaneleri ile eğitim ve araştırma hastanelerinde nöroloji uzmanlarının bulunduğu resmi sağlık kurulu raporuna dayanılarak verilecek. 
     
     KISIRLIK 
     Kısırlık infertilite , yumurtlama olmaması gibi durumlarda kullanılan ilaçların ilkeleri de belirlendi. Buna göre, resmi sağlık tesislerinde, bu grup hastaların takibi için ''Ovülasyon İndüksiyonu Yumurta Gelişiminin Uyarılması Ünitesi ve Ovülasyon İndüksiyonu Konseyi'' kurulacak. 
     Konsey tarafından hastalığın tanısı, uygulanacak tedavi, kullanılacak ilacın cinsi ve başlangıç dozu en fazla 3 siklus süreli sağlık kurulu raporu ile belirlenecek. Eğitim hizmeti vermeyen resmi sağlık tesislerinde 3 siklusta cevap alınamazsa, hasta eğitim hizmeti veren resmi sağlık tesislerine sevk edilecek. Tedavi en fazla 6 siklus sürecek. 
     Kanser ve HIV enfeksiyonu tedavisinde kullanılan ve bu talimatta bulunmayan ilaçlar, SSK Sağlık İşleri Genel Müdürlüğü'nce geçici olarak talimat kapsamına alınabilecek. 
     Hayati öneme haiz olduğu resmi sağlık kurulu raporu ile belgelenen ve bu talimat kapsamında bulunmayan ilaçlar, şahsi tedavi için yurt dışından getirilebilecek. 
     Talimatta, ilaç katkı payı alınmayacak hastalıklar ve ilaçlar listesi, jenerik ve genel isimleriyle listeye giren ilaçlar ile antibiyotik tablosu da yer aldı. 
     Talimat hükümleri, 15 gün sonra yürürlüğe girecek. 
     
</TEXT>
</DOC>
