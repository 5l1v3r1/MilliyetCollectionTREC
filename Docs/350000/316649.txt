<DOC>
<DOCNO> 316649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/yasam/yas10.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜNÜN SAYILARI 
</HEADLINE>
<TEXT>



227 tüp patladı 
HASAN DAVRAN Samsun DHA 
Samsun'da, kasasında 177'si 12 kilogramlık olmak üzere 227 'dolu' tüpgaz bulunan kamyonun, motor bölümünde, elektrik kontağından yangın çıktı. Alevlerin kısa sürede tüplere ulaşması sonucu, büyük bir patlama meydana geldi. Şoför Şenol Aygün 45 son anda canını kurtardı. Art arda patlayan tüplerin parçaları, 200 metrekarelik alana saçıldı. Savaş alanına dönen olay yerine gelen 3 ayrı itfaiye ekibi, yangını 1 saatte söndürebildi. 

21 köpekbalığı çıktı 
EROL KÜÇÜKOĞLU Ordu DHA 
Ordu'da, sabah saatlerinde ava çıkan balıkçıların ağına köpekbalıkları takıldı. Hamsi yerine 2 metre boyundaki 21 köpekbalığı çeken 4 balıkçı, balıkları Japonya'ya ihraç edilmek üzere İstanbul'a göndereceğini söyledi. 

5.5 milyon dolar 
KÜLTÜR SANAT SERVİSİ 
ABD'nin suikasta kurban giden eski Başkanı John Fitzgerald Kennedy ve ailesine ait 600 eşyanın tamamı, New York'taki Sotheby's müzayedeevinde 5.5 milyon dolara satıldı. 6 - 8 bin dolara satılması beklenen Kennedy'nin ahşap kütüphanesi ve mührü, 452 bin 800 dolara bir koleksiyoncuya satıldı. Kütüphane ve mühür en pahalıya giden parça olurken, 5 bin dolara satılması beklenen sallanan sandalye de, 96 bin dolara satıldı. 

1965 model gitar 
DIŞ HABERLER SERVİSİ 
Rock müziğinin efsanelerinden Jimi Hendrix'in İngiltere'nin başkenti Londra'daki Hard Rock Cafe'de satışa sunulan gitarı, 100 bin dolara alıcı buldu. Gitar, 1965 model beyaz Fender Stratocaster markaydı. 


</TEXT>
</DOC>
