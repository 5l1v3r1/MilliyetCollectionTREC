<DOC>
<DOCNO> 322597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonspo26.html </URL>
<DATE> 2005/03/10/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
İETT, Galatasaray maçı için Olimpiyat Stadı'na seferler koydu 
</HEADLINE>
<TEXT>

     Ligde İstanbulspor ile Galatasaray arasında Atatürk Olimpiyat Stadı'nda yapılacak maça gelecek taraftarların zorluk yaşamaması için gerekli tedbirlerin alındığı açıklandı. 
     Futbol Federasyonu'ndan yapılan açıklamada, 12 Mart Cumartesi günü saat 19.00'da yapılacak İstanbulspor-Galatasaray maçına gelecek sporseverlerin zorluk yaşamamaları için gerekli tedbirlerin alındığı bildirildi. 
     Seyircilerin yeni inşa edilen yolları kullanarak stada gelebilmelerinin sağlanacağı kaydedilen açıklamada, şu görüşlere yer verildi 
     ''Bu yollarda sinyalizasyon çalışmaları bitmiştir. Emniyet Müdürlüğü ile yapılan çalışmalar sonucu Şampiyonlar Ligi final maçı konseptine yakın bir araç yönetimi uygulaması yapılacaktır. Biletler bugün itibariyle Biletix'den satışa çıkmıştır. 40 bin bilet satışı planlanmaktadır. Bilet alan seyircilere biletlerinin yanı sıra otopark kartı da verilecek ve bu kartlarla kendilerine tahsis edilen yerlere araçlarını park edecekler. Yönlendirme trafik polisleri tarafından stada ulaşmadan yapılacak.'' 
     
     İETT, STADA SERVİS YAPACAK 
     Taraftarların stada rahat ulaşmaları için İETT tarafından maç günü saat 15.30'da Kadıköy, Taksim, Beşiktaş, Mecidiyeköy, Eminönü, Bakırköy ve Yeni Bosna'dan ücretli otobüs seferleri düzenlenecek. 
     Federasyondan yapılan açıklamada, futbolseverlerin bir sorun yaşamaması için biletleri ile birlikte verilen otopark kartları ya da toplu taşıma araçları ile gelmeleri gerektiği kaydedildi. 
     Bu arada Şampiyonlar Ligi finali öncesinde nihai test, maçı 11 Mayıs tarihinde yapılacak Türkiye Kupası final maçı olacak. 
     Atatürk Olimpiyat Stadı'nda 25 Mayıs tarihinde yapılacak Şampiyonlar Ligi final maçı öncesi UEFA'nın bu statta seyirci potansiyeli yüksek test maçları oynanmasını talep etmesi nedeniyle İstanbulspor-Galatasaray ve İstanbulspor-Beşiktaş ile Türkiye Kupası final maçlarının bu statta oynanması, 8 Kasım 2004 tarihinde yapılan Futbol Federasyonu yönetim kurulu toplantısında karara bağlanmıştı. Yapılacak 3 maçla stat her konuda test edilerek, Şampiyonlar Ligi finali için hazır olması sağlanacak. 
     
</TEXT>
</DOC>
