<DOC>
<DOCNO> 336912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/yazar/sazak.html </URL>
<DATE> 2005/04/26/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Mavi gelincik 
</HEADLINE>
<TEXT>


Prof. Hikmet Özdemir, 1915 Ermeni tehciriyle ilgili yazdığı 'Salgın Hastalıklardan Ölümler' kitabının kapağına bir 'mavi gelincik' resmi koymuş. Türk Tarih Kurumu'nda üç yıldır Ermeni sorunu üzerinde araştırma yapıyor Özdemir. Son olarak 'Talat Paşa cinayeti'ni yazdı. 'Mavi gelincik' neyi simgeliyor 
Prof. Özdemir'le söyleşimiz sırasında bunları da konuştuk. Savaş koşullarında yaşanan trajedinin kurbanlarını Türk, Ermeni diye ayırmadan, 'üzüntü'yle anmak gerektiğini anlattı Özdemir 
"Kırmızı gelincik savaşta ölen askerleri simgeler çünkü gelincik çok çabuk solar. Savaşa giden askerler çok çabuk ölürler, tıpkı Mehmetçik gibi. 
Mavi gelincik, Himalaya Dağlarında yetişiyor. Londra'da gördüm, bir İngiliz fotoğrafçı çekmiş. Savaşta hastalıktan ölen insanları simgelemesi düşüncesiyle kitabın kapağına koydum. Ben bunun bir vicdan meselesi hem de insanlık tutumu olduğunu düşünüyorum. 
1915'te yaşananların açık yüreklilikle, dürüst biçimde ortaya konulması gerekiyor. Ermeni tarafı da bundan çekinmemeli. 
Savaşın ölülerini, hem de üzerinden 90 yıl gibi çok uzun bir süre geçtikten sonra, 'Bizim ölülerimiz, onların ölüleri' diye ayırmayı kabul edemiyorum. Hepsi de bir trajedinin kurbanlarıdır. "Bu yıl, Çanakkale savaşlarının da 90'ıncı yıldönümü. Çanakkale şehitlerini anıyoruz. 
Türk askeriyle birlikte on binlerce mil öteden emperyalist amaçlarla Anadolu'ya çıkarılıp bu topraklarda yaşamlarını kaybeden Anzaklar da anılıyor. 
Yeni Zelanda'dan, Avustralya'dan, İngiltere'den siyasi liderler ve Çanakkale'de ölen askerlerin torunları, 'düşmanca' duygular beslemeden 1915'i anıyorlar. 
'Gelibolu' Anzaklar için 'uluslaşma'nın miladı sayılıyor. Başbakan Erdoğan, Çanakkale savaşlarını 'Tarihin kaydettiği son şövalye ruhlu savaş' diye nitelemiş. 
On binlerce gencin öldüğü bir 'şövalyelik ' 1915 Ermeni tehciri de Birinci Dünya Savaşı koşullarında yaşanıyor. 90 yıldır, nedense bunun bir 'soykırım' olmadığı anlatılamıyor. Çünkü 'çıkış noktası' yanlış. Türkiye, Ermeni tezlerini çürütmek isterken, bir şey olmadığını kanıtlamaya çalışıyor. Oysa, Doğu cephesinde Rusya ile savaşan Osmanlı'ya karşı ayaklanan Ermenilerin zorunlu göç kararnamesiyle tehcir Suriye'ye gönderildikleri bir gerçek. 
Murat Bardakçı, Hürriyet'te Talat Paşa'nın 'tehcir günlüğü'nde Anadolu'dan sürülen Ermeni nüfusunun 924 bin 158 kişi olduğunu yazdı. Türk Tarih Kurumu Başkanı Prof. Yusuf Halaçoğlu'nun 'Sürgün ve Göç' çalışmasında bu sayı 438 bin 758. Tehcir sırasında ölenlerin sayısı ise 52 bin dolayında. Tarihin o dönemine 'insani' açıdan yaklaşmakta ne sakınca var 



</TEXT>
</DOC>
