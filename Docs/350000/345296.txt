<DOC>
<DOCNO> 345296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sondun21.html </URL>
<DATE> 2005/05/24/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İsrail ve Filistin 'çekilmede' anlaşamadı 
</HEADLINE>
<TEXT>

     İsrail’in Gazze Şeridi’nden nasıl çekileceğine ilişkin olarak Filistin ile yaptığı güvenlik toplantısının anlaşmaya varılamadan sona erdiği, tarafların gelecek hafta yeniden bir araya geleceği bildirildi. 
     Filistin İçişleri Bakanı Nasır Yusuf, dün geç saatlerde İsrail Savunma Bakanı Şaul Mofaz ile görüştükten sonra yaptığı açıklamada, İsraillilerin güvenlik konusunda "ayak sürüdüğünü" söyledi. İsrail tarafı ise Yusuf’u, İsrail’in bu yaz çekilmesinden sonra Gazze’de Filistin güçlerinin güvenliği nasıl sağlanacağını açıklayamamakla suçladı. 
     Filistin İçişleri Bakanlığı açıklamasında, İsrail tarafının anlaşmaya varmak için hiçbir esneklik göstermediği ve engeller ortaya koyduğu kaydedilerek, "Filistin tarafının toplantıyı, ’İsrail’in Gazze’de kargaşa ve istikrarsızlık olmasında yarar gördüğü’ şeklinde tek bir sonuçla terk ettiği" ifade edildi. 
     Açıklamada, Mofaz’ın, şubatta Mısır’da yapılan zirvede varılan ateşkes uyarınca tutukluları serbest bırakmayı ve işgal altında bulunan Batı Şeria’daki üç kentin kontrolünü teslim etmeyi kabul etmediği kaydedildi. 
     Filistinli yetkililer, ayrıca İsrail’in Gazze’den çekilme planına ilişkin yeterli bilgi almadıklarını belirtiyor. 
     İsrail Savunma Bakanlığı’ndan bir yetkili ise dün geceki toplantıyı "zorlu" olarak niteledi. 
     Yapılan açıklamada, Mofaz’ın Yusuf’a, "Filistin işbirliği yapmasa bile İsrail’in bu yaz Gazze’den çekileceğini" söylediği ifade edildi. 
     İsrailli yetkili, Filistinli Bakan Yusuf’un, İsrail’in Gazze ve Batı Şeria’daki 4 Yahudi yerleşim biriminden çekilmesiyle ilgili olarak Filistin’in bir güvenlik planı sunduğunu, ancak Mofaz’ın bu planı yeterli bulmadığını kaydetti. Aynı yetkiliye göre, Filistin planında sadece güvenlik güçlerinin, tahliye sırasında militanların İsrail askerlerine ve Yahudi yerleşimcilere ateş açmasını ya da yağma yapmasını nasıl engelleyeceğine yönelik ayrıntılar yer alıyor. Ancak Mofaz, tahliye sırasında görev yapacak tam asker sayısının ve bunların nasıl bir eğitim alacağının belirtilmesini istiyor. 
     İsrail ile Filistin arasındaki güvenlik görüşmesinde dün sonuç alınamamasına rağmen, tarafların gelecek hafta yeniden bir araya gelmeye karar verdiği belirtildi. 
     
</TEXT>
</DOC>
