<DOC>
<DOCNO> 304359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/soneko43.html </URL>
<DATE> 2005/01/07/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Şener Mortgage sistemini 2005'in ikinci yarısında başlatacağız 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Mortgage sisteminin Türkiye'de bu yılın ikinci yarısında hayata geçirilmesini düşündüklerini bildirdi. 
     Türkiye Bankalar Birliği TBB Yönetim Kurulu Toplantısı'na katılan Şener, toplantının ardından gazetecilerin sorularını yanıtladı. 
     Toplantının verimli ve faydalı geçtiğini vurgulayan Şener, Finansal Hizmetler Kanun Taslağı'nın gözden geçirildiğini ve ayrıca sektörle ilgili değişik konularda görüş alışverişinde bulunduklarını bildirdi. 
     Şener, bu yöndeki diyalogları hem İstanbul'da, hem de Ankara'da devam ettireceklerini söyledi. 
     Mortgage sistemine ilişkin bir soru üzerine de Şener, SPK'nın bu konuyla ilgili olarak hazırladığı taslak metni TBB Yönetim Kurulu Başkanı Ersin Özince'ye göndereceklerini ve üzerinde yapacakları değerlendirmenin ardından TBB'nin de görüşünü alacaklarını ifade etti. 
     Söz konusu metni diğer bazı kuruluşlara da göndereceklerini belirten Şener, ''Bu arada kendi uzmanlarımızla Başbakanlıkta çalışmaları devam ettireceğiz. Eksiksiz, mükemmel bir metin oluşturmayı düşünüyoruz. Sistemin 2005'in ikinci yarısında hayata geçirilmesini düşünüyoruz'' dedi. 
     Abdüllatif Şener, Koç Finansal Hizmetler A.Ş.'nin Çukurova Grubu'nun Yapı ve Kredi Bankası'ndaki hisselerini satın almak için görüşmelere başlamayı planladığına ilişkin açıklama konusundaki soruya, ''Sektördeki açıklamaları ve gelişmeleri takip ediyoruz, şu anda bunun dışında bir şey söylemek mümkün değil'' yanıtını verdi. 

     
</TEXT>
</DOC>
