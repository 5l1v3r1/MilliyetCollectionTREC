<DOC>
<DOCNO> 337469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonspo46.html </URL>
<DATE> 2005/04/27/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Beşiktaş Rize ye 9 eksikle gidecek... 
</HEADLINE>
<TEXT>

     Beşiktaş, Çaykur Rizespor ile 29 Nisan Cuma günü yapacağı lig maçının hazırlıklarını, bu akşam yaptığı antrenmanla sürdürdü. 
     Teknik direktör Rıza Çalımbay yönetiminde, BJK Nevzat Demir Tesisleri'nde gerçekleştirilen idmanda, siyah-beyazlı futbolcular, pas çalışmasının ardından dar alanda çift kale maç oynadı. Çalımbay, antrenmanın son bölümünde futbolcularına kanatlardan yapılan ortalarla gol çalışması yaptırdı. 
     Antrenmanda, 20 Yaş Altı Genç Milli Takım ile dün oynanan maçta forma giyen futbolcular koşu yapmakla yetindi. 
     
     RİZE'YE 9 EKSİKLE GİDECEKLER 
     Çaykur Rizespor maçı için yarın sabah özel uçakla Rize'ye gidecek siyah-beyazlılarda, 9 futbolcu kadroda yer alamayacak. 
     Sakatlıkları süren Ahmet Dursun, Okan, Sergen, İbrahim Üzülmez, Juanfran, Emre, Ahmet Yıldırım ve cezalı olan Cordoba ile İbrahim Toraman, Rize kafilesinde bulunmayacak. 
     Çalımbay'ın, kadroya PAF Takım'dan Sezer'i de alacağı bildirilirken, siyah-beyazlılar son çalışmasını yarın Rize'de yapacak. 
     
</TEXT>
</DOC>
