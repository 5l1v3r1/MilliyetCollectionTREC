<DOC>
<DOCNO> 320855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur67.html </URL>
<DATE> 2005/03/04/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Salih Kılıç,eylemine katılan bazı işyerlerini ziyaret etti 
</HEADLINE>
<TEXT>

     Türk-İş Genel Başkanı Salih Kılıç ve konfederasyonunun diğer yöneticileri, SEKA işçilerine destek amacıyla işyerini terk etmeme eylemine katılan bazı işyerlerini ziyaret etti. 
     Kılıç ve konfederasyon yöneticileri, sırasıyla Basın-İş Sendikası'nın örgütlü olduğu Başbakanlık Basımevi'ni, Tarım-İş Sendikası'nın örgütlü olduğu Tarım İşletmeleri Genel Müdürlüğü'nü ve Demir Yol-İş Sendikası'nın örgütlü olduğu TCDD Lokomotif Bakım Atölyesi'ne gitti. 
     İşyerini terk etmeyen işçiler burada, ''işçi düşmanı hükümet istifa'', ''genel grev, genel direniş'', ''her yer SEKA, her yer direniş'', ''Türk-İş burada, hükümet nerede '' sloganları attı. 
     Türk-İş Genel Başkanı Kılıç, Behiçbey'deki TCDD Lokomotif Bakım İstasyonu'nda işçilere hitaben yaptığı konuşmada, eylemlerine Türkiye'nin her yerindeki işyerlerinden katılım olduğunu belirterek, bunun SEKA işçisinin 43 gündür verdiği çileli direnç ve kararlılığa güç, destek verdiğini söyledi. 
     Amaçlarının bağcıyı dövmek değil, üzüm yemek, üretmek ve refahı paylaşmak olduğunu dile getiren Kılıç, istirahat saatlerinde üretimi aksatmadan SEKA işçisine destek verenlere teşekkür etti. Sosyal barış ve diyalogu dikkate almayanların daha büyük tepkilerle karşılaşacaklarını bilmeleri gerektiğini belirten Kılıç, ''Anadolu'da bir söz vardır yağmur yağar çise çise bugün bize ise yarın size '' Kılıç, geçmişteki başbakanların ''Türk-İş'in sesine kulak vermediğimizden başımızı taşlara vurduk'' dediklerini ifade ederek, seslerine kulak verilmesini istedi. 
     Türk-İş Genel Mali Sekreteri Ergün Atalay da hükümetin yaklaşık 2.5 yıl önce her 3 kişiden 1'inin oyuyla iktidara geldiğini anımsatarak, ''Bugün bu oyları verenler bu saatte Türkiye'nin her yerinde tepkilerini dile getirmektedirler'' diye konuştu. 
     Atalay, Türk-İş'in sesini dinlemeyerek ülkeyi yöneteceğini iddia edenlerin yanıldıklarını söyledi. 
     
     CHP GRUP BAŞKANVEKİLİ KOÇ 
     Öte yandan, CHP Grup Başkanvekili Haluk Koç ile milletvekilleri Bayram Meral, Mehmet Yıldırım ve Ergün Atay, eyleme destek amacıyla atölyeye geldi. 
     CHP Grup Başkanvekili Koç, burada bir gazetecinin eylemi nasıl değerlendirdiğine ilişkin sorusunu yanıtlarken, SEKA'da olanların yarın demiryollarında ve karayollarında da olacağını söyledi. 
     Bugün ses çıkartılmazsa işçilerin tümüne sıranın geleceğini ifade eden Koç, ''Zaten iş yasasından başlayarak kamu yönetimi reformunda, SSK hastanelerinin devrinde, köy hizmetlerinin kapatılmasında belirli bir planın parçaları uygulanıyor'' dedi. 
     Koç, bundan sonra işçilerin üretimden gelen güçlerini kullanmaları gerektiğini ifade ederek, ''Bana dokunmayan yılan bin yıl yaşasın'' anlayışının artık bittiğini söyledi. 
     Partisinin, parlamentoda 2 yıldır direnişin öncülüğünü sürdürdüğünü ifade eden Koç, ''emekten yana'' ve ''emek karşıtı'' olanların siyaseten de kendilerini belli ettiklerini söyledi. SEKA işçisinin direnişinin havada kalmayacağını belirten Koç, ''Kazanılmış haklar verilmeyecektir, Türkiye uyuyan insanların ülkesi olmayacaktır'' ifadesini kullandı. 
     
</TEXT>
</DOC>
