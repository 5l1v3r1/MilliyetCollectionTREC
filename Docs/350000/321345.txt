<DOC>
<DOCNO> 321345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/guncel/axgun02.html </URL>
<DATE> 2005/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tsunami vurabilir' 
</HEADLINE>
<TEXT>


Tuğamiral Çubukçu, Marmara'da 2.5-3 metrelik tsunami olabileceği uyarısı yaptı. Çubukçu, kendi hazırladıkları deniz haritalarını tüm dünyaya sattıklarını söyledi 

ÖNAY YILMAZ İstanbul 

Deniz Kuvvetleri Komutanlığı Seyir, Hidrografi ve Oşinografi Dairesi Başkanı Tuğamiral Nazım Çubukçu, kendi gemileriyle Marmara Denizi'nde yaptıkları deprem çalışmaları hakkında Milliyet'e bilgi verdi. Marmara Denizi'nde 2.5-3 metre büyüklüğünde tsunami olabileceğini belirten Çubukçu, sorularımızı yanıtladı. 

Sivil hizmetlerinizin başlıcaları neler 
Birçok hizmet veriyoruz. Örneğin Boğaz'ın güvenliği için oluşturulan elektronik seyir haritalarını hazırladık. Ayrıca kendi çevremizdeki denizlerin haritalarını da hazırlıyoruz. Şimdi tüm dünya bu haritaları bizden satın almaya başladı. Deniz sınırları ile ilgili çalışmalar da yapıyoruz. Örneğin Ege'deki deniz sınırının teknik altyapısını da hazırladık. 

Çınarcık çukuru tehlikeli 
Marmara'da tsunami tehlikesi var mı 
Son verilere göre Çınarcık çukurluğunda Büyükada büyüklüğünde bir toprak parçası kayabilir. Bu kaymanın 2.5 - 3 metre büyüklüğünde bir tsunami yaratma olasılığı yüksek. Tsunami, deprem olmadan bir heyelan oluşması durumunda da olabilir. Marmara Denizi'ndeki çukurlukların kuzey kısımları buna elverişli. 

Marmara'da deprem bekleniyor mu 
Ben jeolog değilim. Ancak çalışmalar gösteriyor ki, Marmara Denizi'nin batısında deprem beklentisi yüksek. Çınarcık çukurluğundaki fayın kırılıp kırılmadığı maalesef fiziki gemi çalışmalarıyla belirlenemedi. Çünkü çok derin bir çukur. Deniz altında bu çalışmalar çok zor. 

'Akdeniz foklarını koruyoruz' 

Tuğamiral Nazım Çubukçu, askeri tatbikatlarda yapılan atışların özellikle deniz memelilerine zarar vermemesine özen gösterdiklerini belirtiyor. Çubukçu, "Örneğin Akdeniz foklarını koruyabilmek amacıyla bu hayvanların üreme dönemlerinde Kemer ve Finike bölgesinde deniz atışları yapılmıyor" diyor 


</TEXT>
</DOC>
