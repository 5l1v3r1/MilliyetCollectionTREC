<DOC>
<DOCNO> 320006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy21.html </URL>
<DATE> 2005/03/02/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Ankara, ABD insan hakları raporunu inceliyor 
</HEADLINE>
<TEXT>

     Dışişleri Bakanlığı Sözcüsü Namık Tan, ABD Dışişleri Bakanlığı tarafından hazırlanan insan hakları raporunu incelediklerini söyledi. 
     Tan, haftalık basın toplantısında, raporun Türkiye'ye ilişkin bölümünde ''Türkiye'de insan hakları ihlallerinin sürdüğü'' şeklinde ifadelerin yer aldığı hatırlatılarak, Türkiye'nin rapora yönelik değerlendirmesinin sorulması üzerine, ABD Dışişleri Bakanlığı'nın, her yıl ABD Kongresinin çalışmalarına katkıda bulunmak ve BM üyesi ülkeler hakkında veri sunmak amacıyla rapor hazırladığını belirtti. Tan, ''Raporun iç kullanıma yönelik olduğunu ve herhangi bir bağlayıcılığının bulunmadığını'' kaydetti. 
     Raporun Türkiye'ye ilişkin bölümünün, geçen yıl olduğu gibi bu yıl da kapsamlı olarak hazırlandığını ifade eden Tan, ''Raporu inceliyoruz. Gerekli değerlendirmeleri yaptıktan sonra, bir cevap vermemiz gerektiğine karar verilirse bir cevap verilir'' diye konuştu. 
     Tan, ilgili ülkelerin bu tür raporlara yanıt vermeleri yönünde yerleşik bir uygulamanın bulunmadığını da hatırlattı. 
     
</TEXT>
</DOC>
