<DOC>
<DOCNO> 325550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/soneko34.html </URL>
<DATE> 2005/03/21/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
VDF'nin ortağından YTL bazlı tahvil-bono ihracı... 
</HEADLINE>
<TEXT>

     Volkswagen Doğuş Tüketici Finansmanı'nın VDF yüzde 51 ortağı olan VW Financial Services AG VW FS AG ile Dresdner Bank, 1-2 yıl vadeli 160 milyon YTL değerinde bono ve tahvil ihracı gerçekleştirdi. 
     VDF Yönetim Kurulu Üyesi Aclan Acar, konuyla ilgili düzenlenen basın toplantısında yaptığı konuşmada, otomotiv sektörünün Doğuş Grubu'nun ikinci büyük işkolu olduğuna işaret ederek, geçen yıl sonu itibariyle bu alanda toplam 1.5 milyar avro'luk işlem hacmine ulaştıklarını söyledi. 
     Acar, VDF'nin tüketici finansmanı şirketleri arasında otomotiv kredilerindeki pazar payının yüzde 68, bankalar dahil bütün finans şirketleri içindeki otomotiv kredilerindeki payının ise yüzde 10 olduğunu kaydetti. 
     Soruları da yanıtlayan Acar, bu tür borçlanmaları günlük kredi işlemlerinde kullandıklarını, Türkiye'deki otomobil kredilerinin vadesinin çok daha uzun olması halinde, borçlanma süresinin de uzayacağını ifade etti. Acar, bu ihracı, para cinsinden risklerin minimize edilmesinden dolayı YTL bazında yapabildiklerini söyledi. 
     
     ''2005 İÇİN KONTRAT HEDEFİMİZ 35-37 BİN'' 
     Aclan Acar, otomotivde bu yıl beklenen daralmanın VDF'nin verdiği kredileri nasıl etkileyeceği ve 2005 hedeflerine ilişkin sorular üzerine, şöyle konuştu 
     ''Otomotiv piyasası daralsa bile marka sayımızı artırarak pazar payımızı koruyoruz, hatta artırıyoruz. Zaten Yönetim Kurulu olarak, ileride marka sayımızı daha da artırmaya yönelik stratejik kararımız var. Geçen yıl kontrat sayımız 47 bin, önceki yılki kontrat sayımız 32 bin, ondan önceki sayı ise 7 bindi. 7 binden 32 bine çıkarken, bizim artış oranımız otomobil oranındaki artıştan daha fazla. Otomobil piyasasında büyük bir daralma olmadıkça, belli bir pazar payımızı koruyacak yönde projeksiyon ve bütçe yapıyoruz. 2005 senesi için yeni kontrat hedefimiz 35-37 bin civarında.'' 
     
     ''HACİM GEÇEN YILIN 100 MİLYON AVRO ÜZERİNDE OLUR'' 
     VDF Genel Müdürü Kemal Ören de gelişmiş ülkelerde peşin para ile otomobil alımının uzun ve düşük faizli taksitlerden dolayı yok denecek kadar düşük oranda olduğunu, Türkiye'de ise bu oranın yüzde 30-40'lara kadar çıktığını ifade etti. 
     Bu tip fonlamalar ve çok uzun vadeli taksitli yapılanmanın, Türkiye'de otomotiv sektörünü şu anda bulunduğu 600-650 bin adet seviyelerinden 1-1.5 milyonun üzerine çıkaracak sistemi oluşturacağını belirten Ören, VDF'nin çalıştığı 14 markaya verdikleri kredi oranının toplam içindeki payının yüzde 30-35 olduğunu söyledi. 
     Ören, 2005'teki kredi hacmi hedeflerine ilişkin bir soru üzerine, geçen yıl verdikleri toplam kredinin 420 milyon avro civarında bulunduğunu, bu yılki rakamın ise bunun 100 milyon avro üzerinde olacağını tahmin ettiklerini kaydetti. 
     Kemal Ören, 160 milyon YTL tutarındaki 1 ve 2 yıllık ihraçta, her iki vadede borçlanma rakamının 80 milyon YTL olduğunu, faizlerin 1 yıl vadeli bonoda yüzde 15.5, 2 yıl vadeli tahvilde yüzde 14.25 olarak belirlendiğini bildirdi. 
     
</TEXT>
</DOC>
