<DOC>
<DOCNO> 317058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/guncel/axgun01.html </URL>
<DATE> 2005/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenliğin de cinsiyeti var 
</HEADLINE>
<TEXT>


Kadınlar resim, yabancı dil, Türkçe erkekler beden eğitimi ve matematik öğretmenliğini tercih ediyor 

SİBEL KAHRAMAN İstanbul 

Öğretmenlikte branş seçimiyle ilgili yapılan bir araştırma, kadın öğretmenlerin daha çok resim, müzik, yabancı dil ve Türkçe branşlarını tercih ettiklerini, erkek öğretmenlerin ise din kültürü ve ahlak bilgisi, beden eğitimi ve matematik branşlarına yöneldiğini ortaya çıkardı. Araştırmaya göre, yöneticilerin büyük bölümü de erkek. 

Doğu'da kadın çok az 
Eğitim - Sen'in ilköğretim okullarındaki öğretmen açıklarının belirlenmesi amacıyla 30 ilde 11 bin 500 öğretmenle yaptığı araştırma, bölgeler arasındaki cinsiyet dengesizliklerini de ortaya koydu. Doğu ve Güneydoğu Anadolu'da erkek öğretmen oranı kadınlara göre yüzde 21 daha fazla. Buna karşın Marmara Bölgesi'nde kadın öğretmen daha çok. Ayrıca Diyarbakır'da öğretmen başına 37.3, Marmara'da 32.5 öğrenci düşüyor. 
Cinsiyete göre branşlaşmada ise okul öncesi, iş eğitimi, resim, müzik, yabancı dil, rehber, özel eğitim ve Türkçe öğretmenliği kadın tercihi olarak öne çıkıyor. Din kültürü ve ahlak bilgisi, beden eğitimi, sosyal bilgiler, bilgisayar, fen bilgisi ve matematik de erkek branşı olarak sivriliyor. 

Marmara'dan kaçıyorlar 

Araştırmadan çıkan diğer ilginç sonuçlar şunlar 

Öğretmenler Doğu ve Güneydoğu Anadolu'dan kaçtıkları gibi birinci derece gelişmiş illerden, özellikle Marmara Bölgesi'nden kaçıyor. En fazla açık, gelişmiş illerde. 

Bütün branşlarda öğretmen eksiği olmasına rağmen en fazla açık yüzde 46'yla bilgisayar, yüzde 27'yle özel öğretim, yüzde 25'le rehberlik, yüzde 17'yle müzik derslerinde. 

Araştırmaya katılan 225 müdür, 98 müdür başyardımcısı ve 450 müdür yardımcısından yalnızca 77'si kadın. Gelişmemiş illerde ise müdür yardımcılığı da dahil olmak üzere hiçbir kadın yöneticiye rastlanmadı. 


</TEXT>
</DOC>
