<DOC>
<DOCNO> 335483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun34.html </URL>
<DATE> 2005/04/21/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Çin ve Fransa arasında 3 milyar dolarlık 20 anlaşma 
</HEADLINE>
<TEXT>

     Çin ve Fransa arasında toplam bedeli 3 milyar avroyu bulan 20 anlaşma imzalandı. 
     Havacılık, nükleer enerji ve tarım alanlarındaki çeşitli konuları kapsayan anlaşmaların imza törenine Çin'i ziyaret eden Fransa Başbakanı Jean-Pierre Raffarin ve Çin Başbakanı Ven Ciabao Wen Jiabao da katıldı. 
     Yeni Çin Haber Ajansı'nın bildirdiğine göre, anlaşmaların bir kısmı çerçevesinde Çin, 5 adet Airbus A380 ve 25 adet A320 uçağı alma taahhüdünde bulundu. 
     İki başbakanın imza töreninden önce yaptıkları bir saat süren görüşmede, Ven, Fransa'nın Tayvan ve AB'nin Çin'e yönelik silah ambargosunu kaldırması konularında gösterdiği anlayış ve verdiği desteği takdirle karşıladıklarını belirtti. 
     Ven, Çin ve Fransa'nın BM Güvenlik Konseyi'nin daimi üyeleri olarak, dünya barışı ve gelişmesine yüksek sorumlulukla yaklaşarak, aralarındaki kapsamlı stratejik ortaklığı geliştirmeleri gerektiğini söyledi. 
     Raffarin, AB Konseyi'nin Çin'e uygulanan silah ambargosunun kaldırılması konusundaki tutumunu değiştirmesinin haksız olduğunu belirtti. 
     Fransa Başbakanı, ülkesinin, AB'nin bir önceki konsey kararını desteklediğini ve Çin'e uygulanan silah ambargosunun bir an önce kaldırılması için çaba harcamaya devam edeceğini kaydetti. 
     Çin Başbakanı Ven, görüşmeden sonra düzenlenen basın toplantısında, Çin'e uygulanan silah ambargosunun Soğuk Savaş'ın ürünü olduğunu ifade ederek, bunun Çin ve Avrupa arasındaki kapsamlı stratejik ortaklık ilişkilerine uymadığı gibi bir ''siyasi ayrımcılık'' olduğunu savundu. 
     Ven, Çin'in insan hakları sorununun, silah ambargosunun kaldırılmasıyla ilişkilendirilmesine karşı çıktıklarını kaydetti. 
     
</TEXT>
</DOC>
