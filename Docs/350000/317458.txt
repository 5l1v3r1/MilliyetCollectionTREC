<DOC>
<DOCNO> 317458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/yazar/civaoglu.html </URL>
<DATE> 2005/02/22/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Ara sularda 
</HEADLINE>
<TEXT>


AKP'den bir istifa daha... AKP damından uçan ve uçacak tek tük kiremitler, iktidarı sarsmaz. 
Meclis'teki çoğunluğu sağlam. 
Ancak... 
Seçimler için yarı yola varıldı. 
Hatta... 5 yıl değil de 4 yılda seçim yapılma olasılığı az değil. O nedenle yarı yol da geride kaldı. 18 ay sonra sandıklar kurulmuş olabilir. 
Uçuşan kiremitler "sayı" olarak değil, temsil ettikleri kesitlerin AKP'den ilk seçimlerde "kopacakları" anlamında yorumlanırsa, işte bu önemlidir. 

Evlerine... köylerine 
Yani... AKP'de "geç " buluşmanın sonu... 
Anavatan doğrultusundaki liberal oylar... 
DYP dorultusundaki "muhafazak r demokrat" oylar. 
MHP doğrultusundaki oylar. 
Erbakan'ın zihniyetine dönüş yapacak oylar. 
Gerçekten... 
AKP, son genel ve yerel seçimlerde kendisi için en uygun zamanlamayı yakalamıştı. 
Bütün rüzg rların bileşkesi AKP yelkenlerini doldurmuştu. Tükenen Anavatan'ın... Çiller'le bir yere varamayacağı anlaşılan DYP'nin... Son "sarsak" hükümetin içinde yer alarak kredisini epeyce tüketen MHP'nin... Hepsinin oylarından AKP'ye kaymalar olmuştu. Şimdi iktidar çatısından uçuşan kiremitler, borçların ödenme zamanının geldiği gibi de yorumlanabilir. 

Gene tek başına mı 
Türkiye'de genellikle bir dönem, çoğunlukla tek başına iktidar olan parti, ikinci seçimi de tek başına almıştır. 
Menderes'in DP'si, Demirel'in AP'si, Özal'ın ANAP'ı gibi... 
Ama... 
Her üç örnekte de, siyaset yelpazesinde başa oynayabilecek iki parti vardı. Diğerlerinin esamesi okunmazdı. 
DP'nin ve AP'nin karşısında CHP vardı. 
Anavatan'ın karşısında SHP... İlk iki örneğin iktidarını askeri müdahaleler noktaladı. Üçüncüsünde ise referandum ile siyasi haklar iade edilince ANAP "baskın" seçimle gene iktidarı kazanabildi, ama hayli sarsıldı. Özal'ın Cumhurbaşkanı seçilmesiyle de - belki ebediyen - iktidara veda etti. Ama zaten DYP ve MHP, Anavatan'ın bir ayağını çukura sokmuşlardı bile. 

AKP'nin papatya falı 
AKP şimdi, iki cephede "oyların geri dönüşü" tehlikesiyle karşı karşıya. 
Birincisi... DYP ve MHP karşısında AKP'nin tek başına iktidarı kolay olmayabilir... 
Olursa da kıl payı... 
Hele bu "nobran ve üç beş kişilik merkez çekirdekte düğümlenmiş... İçe-dışa sürekli meydan okuyan" tavırlar sürerse... 
AKP'yi bekleyen ikinci cephe ise, Cumhurbaşkanlığı seçimi... 
Bu sayıyı bir daha bulamayacağını düşünen Recep Tayyip Erdoğan, yeni seçimlere gitmeden Çankaya'ya çıkmayı düşünebilir. O zaman işi daha da zorlaşabilir. 
Gerçi son seçimler, o sırada "yasaklı" olan Erdoğan'ın seçilme hakkını elde edebileceği ve Başbakan olacağı kimsenin aklından bile geçmezken büyük çoğunlukla kazanıldı... 
Ve... 
Erdoğan'ın yokluğunda başbakanlık yapan Abdullah Gül, gerçekten deneyimler edindi. Ilımlı kişiliğiyle itici de değil ama... Tarih nehrinin aynı suyuyla iki kez yıkanmak fizik kurallarına aykırı. 
Siyaset nehrinde ise sular bulanık... 



</TEXT>
</DOC>
