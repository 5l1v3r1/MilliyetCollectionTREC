<DOC>
<DOCNO> 332592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonsiy17.html </URL>
<DATE> 2005/04/12/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
AKP TÜBİTAK'ın adını değiştirecek 
</HEADLINE>
<TEXT>

     AKP, TÜBİTAK'ın yönetimini değiştirmek için yine harekete geçti. AKP Grup Başkanvekili Salih Kapusuz'un yasa teklifiyle, TÜBİTAK'ta Bilim Kurulu ve Başkanının seçimi yeniden düzenlenirken, halen görevde olan Bilim Kurulu üyeleri ile Başkanın görevlerine de son veriliyor. 
     AKP Ankara Milletvekili Salih Kapusuz'un TBMM Başkanlığına verdiği yasa teklifinde, TÜBİTAK'ın adındaki "teknik" kelimesi, "teknolojik" olarak değiştirilerek, Türkiye Bilimsel ve Teknolojik Araştırma Kurumu olarak değiştiriliyor. 
     Yasa teklifinde, Bilim kurulu ve Başkan seçiminde değişiklik yapılması öngörülüyor. Buna göre, Bilim Kurulu'nda, bilimsel ve teknolojik alanlarda eser, araştırma ve buluşlarıyla ön plana çıkmış, bilimsel ve teknolojik sistem, kurum ve birimleri başarı ile kurmuş veya yönetmiş kişiler arasından Başbakan tarafından belirlenecek üç, Yükseköğretim Kurulu Genel Kurulu tarafından belirlenecek bir, Bilim Kurulu tarafından belirlenecek üç üye olacak. 
     Kurul'da, Türkiye Bilimler Akademisi'nin asli üyeleri arasından Başbakan tarafından belirlenecek fen ve teknik bilimler alanlarından bir, sosyal ve beşeri bilimler alanlarından bir ve sağlık bilimleri alanlarından bir olmak üzere toplam üç, lisans öğreniminden sonra kamu kurum ve kuruluşlarında veya özel sektörde en az on yıl deneyim sahibi olmuş, mesleğinde tanınmış ve üstün nitelikli hizmetleriyle tanınmış kişiler arasından, Başbakan tarafından belirlenecek bir, TOBB tarafından belirlenecek iki, Bilim Kurulu tarafından belirlenecek bir üye ve Başkandan oluşacak. Başkanın Bilim Kurulu üyeleri arasından atanması halinde aynı kontenjandan yeni bir üye atanacak. 
     Teklife göre, Yüksek Öğretim Kurulu'nun Genel Kurulu ve TOBB, Başbakanın talebi üzerine üye belirleyerek en geç bir ay içinde Başbakanlığa bildirecek. Başkan hem Kurumun hem de Bilim Kurulu'nun Başkanı olacak. Bilim Kurulu üyeliği seçimi Başbakanın onayı ile kesinleşecek. Bilim Kurulu'nun toplantı ve karar yeter sayısı sekiz olacak. Bilim Kurulu'nun çalışma usul ve esasları çıkarılacak bir yönetmelikle belirlenecek. 
     Yasa teklifine göre, Bilim Kurulu üyelerinin görev süresi dört yıl olacak. Üyeliği sona eren üye ancak bir dönem daha seçilecek. İstifa veya ölüm gibi nedenlerle boşalan üyelikler için yine aynı yöntemle üye belirlenecek. 
     Bilim Kurulu'nun olağan toplantılarına yıl içinde toplam altı kere veya üst üste üç kere kabul edilebilir mazereti olmaksızın katılmayan üyelerin üyelikleri Bilim Kurulu kararıyla düşecek. 
     Bu teklife göre, TUBİTAK'ta Bilim Kurulu üyeleri ve Başkanın görevleri bu yasanın yürürlüge girdiği tarihte kendiliğinden sona erecek ancak şimdiki yöneticiler yenileri başlayıncaya kadar görevlerini sürdürecek. Yasanın yayım tarihinden itibaren onbeş gün içinde Yükseköğretim Kurulunun Genel Kurulu ve TOBB belirleyecekleri üyeleri Başbakana sunacaklar. Bu süre içinde ilgili kurumlarca gerekli teklifin yapılmaması halinde Başbakan doğrudan atama yapabilecek. 
     Teklifte, TÜBİTAK'a yeni ve geniş sorumluluklar da yüklenirken, TÜBİTAK'ın faaliyetlerinin kapsamı, ülkenin bilim ve teknolojiye, buluş ve yeniliğe dayalı rekabet gücünün yükseltilmesi, ekonomik ve sosyal gelişmesine, ülke güvenliğine, insan ve çevre sağlığına katkı sağlamaya dönük stratejik alanlarda araştırma yapmak ve yaptırmak, teknolojik altyapıyı güçlendirmek olarak yeniden düzenleniyor. 
     
</TEXT>
</DOC>
