<DOC>
<DOCNO> 300156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sondun13.html </URL>
<DATE> 2004/12/23/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Allavi Oy mermiden güçlüdür... 
</HEADLINE>
<TEXT>

     Irak Başbakanı İyad Allavi, Irak'ta gelecek ay yapılacak seçimlerin ''saydam ve açık'' olacağını söyledi ve ''Oyun, mermiden güçlü olduğu görülecektir'' dedi. 
     Wall Street Journal'da demeci yayınlanan Allavi, ''30 Ocak'ta Iraklıların, onlarca yıl süren zorbalık defterini tamamen kapama ve kendi geleceklerini belirleyecek ilk önlemleri alma fırsatı bulacaklarını'' söyledi. 
     Bazı çevrelerin, Irak seçimlerinin ertelenmesini istediğini hatırlatan Allavi, ''Iraklıların büyük çoğunluğu, seçimlerin öngörüldüğü tarihte yapılmasından yana'' dedi. 
     Allavi, ''Oy pusulasının mermiden çok daha güçlü olduğu görülecek ve barışçıl çoğunluğun iradesi, nefreti körükleyen küçük azınlığın terörist taktikleri karşısında nihayet galip gelecektir'' ifadesini kullandı. 
     Irak başbakanı, çokuluslu güçlerin çekilmesini mümkün kılmak amacıyla çalışacaklarını da belirterek, ''Bu, ülkede asayişi temin edebilecek güvenlik güçlerinin oluşturulmasına bağlı'' dedi. 
     
     EL ANBAR VİLAYETİNİN POLİS ŞEFİ İSTİFA ETTİ 
     Irak'ın batısındaki, Felluce ve Ramadi'yi kapsayan El Anbar vilayetinin polis şefi kendisine düzenlenen suikast girişiminden sonra istifa etti. 
     Yetkililer, silahlı kişilerin geçen hafta Fevaz El Duleymi'nin Ramadi'deki evini 2 saat kadar kuşatarak, erkek kardeşini vurmasından sonra polis şefinin istifa ettiğini belirtti. 
     Duleymi'nin 2 aydır bu görevi yürüttüğü kaydedildi. 
     Amerikan askerleri El Duleymi'nin selefini, direnişçilerle işbirliği yaptığı gerekçesiyle tutuklamıştı. 
     
</TEXT>
</DOC>
