<DOC>
<DOCNO> 340323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/ekonomi/eko04.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Batık bankacıya vergi sürprizi... 
</HEADLINE>
<TEXT>


TMSF el konulan bankaların vergi yükümlülükleri için doğrudan banka sahip ve yöneticilerine gidecek. Zamanaşımı kuralları dikkate alınmayacak 

Ahmet Erhan Çelik - Ankara 

Maliye Bakanlığı'nın Başbakanlığa sevk ettiği ve birçok alanda aflar içeren kanun taslağından batık bankacılara vergi sorumluluğu getiren bir düzenleme çıktı. Taslağın 19. maddesinde el konulan bankaların TMSF'ye devrinden önceki döneme ait vergi, resim, harçlar, vergi cezaları ve bunlara ilişkin fer'i alacakların bu bankaların tüzel kişilikleri nezdinde takip ve tahsil edilmemesi öngörüldü. Bu düzenlemeye göre vergi ve vergi ilişkili borçlar doğrudan doğruya bankanın devirden önceki kanuni temsilcileri, yönetim ve denetiminden sorumlu kişilerden tahsil edilecek. Söz konusu düzenlemenin gerekçesi aynen şöyle 
"Bu durumdaki el konulan bankalardan aranılan bu alacakların vergi borçlarının banka tüzel kişiliğinden ya da Fon TMSF tarafından oluşturulan banka tüzel kişiliğinden aranılması, esasen Fon ve dolayısıyla Hazine tarafından finanse edilen bu kuruluşların vergi borçlarının da Hazine tarafından ödenmesi sonucunu doğurmaktadır. Oysa söz konusu borçlar, bankaların Fon'a devrinden önceki vergilendirme dönemlerine ait olup bu borçların doğmasına neden olan kişilerden takip edilmesi Hazine'nin menfaati gereğidir." 

Tecil yetkisi var 
Vergi tahsilatının 6183 sayılı Amme Alacakları Usulü Hakkındaki Kanun'a dayanılarak yapılacağı belirtilen düzenlemede, TMSF'nin gerektiğinde alacağı tecil etme erteleme yetkisinin de bulunduğu hüküm altına alındı. Batık bankacılar TMSF ile yaptıkları borç ödeme sözleşmelerinin hükümlerini tam olarak yerine getiremezse, devreye bu defa ilgili vergi daireleri girecek ve alacağın tahsili bu dairelerce gerçekleştirilecek. 


</TEXT>
</DOC>
