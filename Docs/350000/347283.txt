<DOC>
<DOCNO> 347283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonyas05.html </URL>
<DATE> 2005/05/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Günde 5 sigara içen Çernobil'e 100 km'de yaşayan kadar radyasyon alıyor 
</HEADLINE>
<TEXT>

     Sağlık Bakanı Recep Akdağ, günde 5 sigara içen bir kişinin, Çernobil kazasının 100 kilometre çevresinde bulunan biri kadar radyasyon aldığını belirtti. 
     Akdağ, 31 Mayıs Dünya Sigarasız Günü dolaysıyla yaptığı yazılı açıklamada, sigaranın, içerdiği 4 binden fazla zehirli kimyasal maddenin insan sağlığı üzerine yaptığı öldürücü etkiler nedeniyle, en önemli halk sağlığı sorunlarının başında yer aldığını ifade etti. 
     Türkiye’de her yıl yaklaşık 110 bin kişinin hayatını kaybetmesine neden olan sigarayla mücadelede, toplumun tüm kesimlerine önemli görevler düştüğünü vurgulayan Akdağ, şunları kaydetti 
     "Sigarada bulunan nikotin, bağımlılık yapma özelliği olan bir maddedir. Sigara dumanın içerdiği katran akciğerlere zarar verirken, karbonmonoksit kan dolaşımına girerek pıhtılaşmaya yol açar, atardamarların iç duvarlarına zarar verir ve kalp krizlerine neden olur. 
     Sigara içen annelerin sütlerinde bulunan dioxin maddesi, öldürücü etkiye sahip bir zehirdir. 
     Günde 5 adet sigara içen bir kişi, Çernobil kazasının 100 km. 
     çevresinde bulunan biri kadar radyasyon almaktadır." 
     
     "İLKOKUL ÖĞRENCİLERİNİN YÜZDE 11.7’SİNİN SİGARA İÇİYOR OLMASI" 

     Türkiye’de sigaraya bağlı ölümlerin önemli bölümünün 35-70 yaş arasındaki kişilerde görüldüğünü ifade eden Akdağ, vatandaşları sigaradan tümüyle uzak durmaya çağırdı. 
     Akdağ, Türkiye’de erkeklerin yaklaşık yüzde 60, kadınların ise yüzde 20’sinin sigara içtiğini bildirerek, şöyle devam etti 
     "7-13 yaş grubundaki ilkokul öğrencilerinin yüzde 11.7’sinin sigara içiyor ve yüzde 95’inin de sigara markalarını tanıyor olması, sigarayla mücadelede etkin ve kararlı adımların acilen atılmasını gerekli kılıyor. 
     Sigara dumanı, pasif içici durumundaki çocuklar için büyük sağlık sorunlarını beraberinde getiriyor. Yapılan araştırmalar, çok az sigara dumanına maruz kalan çocukların bile bundan son derece olumsuz etkilendiğini gösteriyor." Sigaranın insan sağlığı üzerindeki öldürücü etkilerinin yanı sıra ülke ekonomilerine verdiği zararların önemli boyutlara ulaştığına işaret eden Akdağ, sigaranın Türkiye ekonomisine yılda ortalama 3 milyar dolar zarar verdiğini bildirdi. 
     
</TEXT>
</DOC>
