<DOC>
<DOCNO> 337051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy32.html </URL>
<DATE> 2005/04/26/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Erdoğan'dan, Avustralya Başbakanı'na KKTC'ye ambargoyu kaldırın 
</HEADLINE>
<TEXT>

     Başbakan Recep Tayyip Erdoğan ile Avustralya Başbakanı John Howard'ın Çırağan Sarayı'nda gerçekleştirdikleri görüşme sona erdi. 
     Erdoğan-Howard görüşmesi, basına kapalı olarak yaklaşık 50 dakika sürdü. 
     Görüşmenin ardından Başbakan Erdoğan, konuk Başbakan Howard onuruna Çırağan Sarayı'nda öğle yemeği verdi. 
     Yemek öncesi basın mensuplarına kısa süre görüntü almaları için izin verilirken, bu sırada Erdoğan ile Howard futbol konusunda sohbet ettiler. 
     Konuk Başbakan Howard, bir süre önce Avustralya Milli Takımı'nın Irak Milli Takımı ile dostluk maçı yaptığını söyledi. Bunun üzerine Başbakan Erdoğan, maçın skorunu sordu. Howard da, maçın 2-1 Avustralya lehine sonuçlandığını kaydetti. 
     
     İKİLİ GÖRÜŞME 
     Edinilen bilgiye göre, Başbakan Recep Tayyip Erdoğan ile Avustralya Başbakanı John Howard görüşmesinde, Gelibolu'daki anma töreni konuşuldu. 
     Konuk Başbakan, Türkiye'de yapılan çalışmalar için teşekkür etti ve anma etkinliklerinin 2-3 yıl öncesine göre daha iyi organize edildiğini söyledi. 
     Görüşmede, Çanakkale Savaşları'nın 2015'teki 100. yıldönümü etkinliklerinin daha görkemli olması için o döneme giden süreçte işbirliği yapılması ve bu amaca yönelik ortak komisyonlar oluşturulması kararlaştırıldı. 
     Ticaret, yatırım ve çifte vergilendirme konularının da gündeme geldiği görüşmede, anlaşmaların zemininin hazırlanması için Avustralya Ticaret Bakanı'nın 6 Mayıs'ta Türkiye'ye geleceği hatırlatıldı. 
     Görüşmede AB ve Kıbrıs konusunun da gündeme geldiği belirtildi. Konuk Başbakan Howard'ın, ''Kıbrıs konusunda kalıcı çözümü desteklemek için ellerinden geleni yapacaklarını'' söylediği ifade edildi. 
     Başbakan Erdoğan'ın, ''KKTC üzerinde uygulanan ambargoların kaldırılmasını'' istediği, Avustralya Başbakanı Howard'ın da, ''Bu istemi değerlendireceklerini'' belirttiği kaydedildi. 
     
</TEXT>
</DOC>
