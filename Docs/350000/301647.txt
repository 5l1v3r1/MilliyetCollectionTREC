<DOC>
<DOCNO> 301647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonspo16.html </URL>
<DATE> 2004/12/28/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Konyaspor Zafer Biryol'a en büyük ceza kaptanlığını almamız oldu 
</HEADLINE>
<TEXT>

     Konyaspor Basın sözcüsü Bahattin Karapınar, Baliç, Ronaldo ve Suat Usta ile transfer görüşmelerini sürdürdükleri söyledi. 
     Karapınar, sezon ortası transfer döneminde takımın daha iyi hale gelebilmesi için transfer çalışmalarını sürdürdükleri, takımdaki bazı oyuncularla da yollarını ayırdıklarınI belirtti. 
     Sakatlığı geçen Altan'ın Konyaspor'da devam etmek istediğini ifade eden Karapınar, ''Altan en iyi oyuncularımızdan biri. Konyaspor'da kalacağını düşünüyoruz. Aynı durumda olan Ali Uyanık da kampta daha iyi hale gelecek. Ancak birinci kaleci olarak yolumuza Özden ile devam edeceğiz. Özden ayarında bir kaleci bulursak 3. kaleci olarak transfer etmeye çalışırız'' dedi. 
     Galatasaray'dan Baliç ve Suat Usta ile Beşiktaş'tan Ronaldo ile ilgilendiklerini belirten Karapınar, şunları kaydetti 
     ''Baliç, Ronaldo ve Suat Usta ile görüşüyoruz. Bu üç futbolcu da Konyaspor'da oynamak istediklerini söyledi. Görüşmelerimiz devam ediyor, nasipse söz konusu transferler gerçekleşir. İtalya'da 3 yıl Seri A'da oynayan daha sonra ülkesi Brezilya'da Birinci Lig'te görev yapan bir futbolcuyla görüştük. İsmini gizli tuttuğumuz bu futbolcuyu deneyeceğiz. Ayrıca Milan'da top koşturan Muhammed Sağır'ı Belek Kampı'nda deneyeceğiz.'' Geçtiğimiz günlerde Zafer Biryol'la Okan Koç arasında antrenmanda yaşanan gerginliğe de değinen Karapınar, ''Olayda daha çok kusurlu olduğunu düşündüğümüz Zafer Biryol'a en büyük ceza, kaptanlığını almamız oldu. Kendisine yüksek bir para cezası verdik. Madalyonun öteki yüzü ise biz bir aileyiz ve ailede böyle olaylar yanaşabilir. Okan Koç'un ise menajeriyle görüştük. Daha önce kendisine peşin ödeme yapmıştık. Alacağımız para bize ödenirse Okan Koç hakkında hukuki yola başvurmayız'' diye konuştu. 
     
</TEXT>
</DOC>
