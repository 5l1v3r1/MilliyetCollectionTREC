<DOC>
<DOCNO> 312455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonspo49.html </URL>
<DATE> 2005/02/04/ </DATE>
<TIME> 22.12 </TIME>
<AUTHOR>  </AUTHOR>
<HEADLINE>
Galatasaray, Gaziantepspor maçı sonrası notlar... 
</HEADLINE>
<TEXT>

     Galatasaray, Gaziantepspor karşısında yediği golle 5 resmi maç sonrasında kalesinde gol gördü. 
     Ligde en son Gençlerbirliği ile deplasmanda oynanan maçı kazanmasına rağmen gol yiyen Galatasaray, bu karşılaşmanın ardından ligde Fenerbahçe, Denizlispor ve Konyaspor, Türkiye Kupası'nda ise Kardemir Karabükspor ve Bursaspor maçlarında kalesini gole kapatmıştı. 
     ''Cim Bom'', 5 maç sonra Lazarov'un penaltıdan attığı golü kalesinde gördü. 
     Öte yandan Galatasaray'da bu sezon gol atan futbolcular kervanına, Song, Ayhan, Conceiaço ve Hasan Kabze de katıldı. Bu futbolcular ilk kez golle tanışırken, Necati 12. golüne imza attı. Hasan Kabze ise ilk kez forma giydiği maçta gol atarken, taraftarlar ''Hoşgeldin Hasan Kabze'' diye tempo tuttular. 
     Maçın 73. dakikasında oyundan alınan Conceiçao yedek kulübelerini karıştırınca, Gaziantepspor kulübesine doğru yöneldi. Oyuncu Galatasaray yedek kulübesinden kendisine bağrılmasının ardından, yolunu değiştirip kendi kulübesine döndü. 
     Teknik direktör Hagi, Gaziantepspor'un kazandığı penaltıya büyük tepki gösterdi. Oldukça kızan Hagi eldivenlerini ve beresini çıkararak saha kenarına fırlattı. 
     Gaziantepspor maçını sarı-kırmızılı kulübün Eurocard Projesi talihlisi olan ve Almanya'dan gelen 25 taraftar da izledi. 
     Galatasaray'da yeni transferler Hakan Yakın ve Hasan Kabze ilk kez forma giydi. Hasan Kabze göz doldururken, Hakan'ın hazır olmadığı gözlendi. 
     
</TEXT>
</DOC>
