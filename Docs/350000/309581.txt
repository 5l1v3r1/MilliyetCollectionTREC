<DOC>
<DOCNO> 309581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonsiy21.html </URL>
<DATE> 2005/01/26/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Baykam, "erteleme" için Anayasa Mahkemesi'ne başvurdu 
</HEADLINE>
<TEXT>

     CHP üyeleri Bedri Baykam ve Ertuğrul Çepni'nin Avukatı A. Tayyar Selçuk, Anayasa Mahkemesi'ne başvurarak, Yargıtay Cumhuriyet Başsavcılığı'nın CHP'ye ''ihtar'' verilmesi isteminin ''ivedilikle'' karara bağlanmasını ve 29 Ocak'ta yapılacak olağanüstü kurultayın ''ertelenmesi ya da durdurulmasını'' istedi. 
     Avukat Selçuk, Anayasa Mahkemesi Başkanlığı'na verdiği dilekçede, Yargıtay Cumhuriyet Başsavcılığı'nın olağanüstü tüzük kurultayını yapmadığı gerekçesiyle CHP'ye ihtar verilmesi istemine müvekkillerinin de Başsavcılık yanında müdahil olarak katılmalarına karar verilmesini talep etti. 
     Yargıtay Cumhuriyet Başsavcılığı'nın CHP'ye ihtar verilmesi isteminin ''öncelikle ve ivedilikle'' karara bağlanmasının da istendiği dilekçede, şöyle denildi ''CHP yönetimi delegelerin isteklerini, Yargıtay Cumhuriyet Başsavcılığı'nın uyarısını haksız ve nedensiz olarak yerine getirmediği gibi çağırdığı olağanüstü kurultaylarla, delegelere yaptığı baskılarla ötelemeye ve geçersiz kılmaya çalıştığından, ayrıca iyiniyetli de olmadığından yeni ihtilaflara da meydan verilmemesi ve partinin, partililerin ve parti politikalarından umar bekleyen halkın umutlarının kırılmaması yönünde dikkate alınarak 29 Ocak 2005 tarihinde yapılacağı ilan edilen kurultayın ertelenmesine yada durdurulmasına karar verilmesini saygıyla arz ve talep ediyoruz.'' 
     
</TEXT>
</DOC>
