<DOC>
<DOCNO> 331819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sontur18.html </URL>
<DATE> 2005/04/09/ </DATE>
<TIME> 22.07 </TIME>
<AUTHOR>  </AUTHOR>
<HEADLINE>
Sokak hayvanlarının öldürülmesini protesto eylemi... 
</HEADLINE>
<TEXT>

     Antalya'nın Gazipaşa İlçesi'nde, çoğunluğunu Alanya ve Gazipaşalı yabancıların oluşturduğu hayvanseverler, hayvanların öldürülmesini protesto ettiler. 
     Gazipaşa Çevre Turizm Doğal Yaşamı Destekleme Derneği'nin protestosuna, Gazipaşa Belediye Başkanı Cemburak Özgenç ile Alanyalı hayvansevenler ve çevre dernekleri de destek verdi. 
     Alanya ve Gazipaşa'da son günlerdeki köpek ölümlerine dikkati çeken Özgenç, Gazipaşa Çevre Turizm Doğal Yaşamı Destekleme Derneği'ne destek verdiklerini, belediye parkında bulunan hayvan kafeslerini ve tüm malzemeyi derneğe bağışladıklarını söyledi. 
     Özgenç, sokak köpekleri ve diğer hayvanların barınmaları için ne gerekiyorsa yapacağını, sokak köpekleri için Hasdere Köyü'nde rehabilitasyon merkezi yapılması için de arsa tahsis edeceklerini kaydetti. 
     Bazı vatandaşların zirai ilaçlar ile köpekleri zehirlediklerini belirten Özgenç, ''Belediyenin böyle bir tasarrufu kesinlikle olamaz. Böyle bir rezalete izin vermem, çünkü benim de köpeğim var. Hayvan sevgisinin ne demek olduğunu gayet iyi bilirim'' dedi. 
     
</TEXT>
</DOC>
