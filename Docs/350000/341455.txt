<DOC>
<DOCNO> 341455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun01.html </URL>
<DATE> 2005/05/11/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Atina Teknik Üniversitesi'nde öğrenciler 3 milletvekilini rehin aldı... 
</HEADLINE>
<TEXT>

     Atina Teknik Üniversitesi’nde öğrencilerin dün gece bir kitap tanıtım toplantısı için üniversite binasına gelen 3 milletvekilini ve yaklaşık 100 kadar davetliyi, polisle aralarında meydana gelen çatışmanın ardından rehin almaları eylemi sona erdi. 
     Atina Haber Ajansı ANA , kendilerini "Anarşist yoldaşlar" grubu olarak niteleyen öğrencilerin eylemlerini sona erdirdiklerini ve aralarında eski Kültür Bakanı Evangelos Venizelos’un da bulunduğu 3 anamuhalefet partisi PASOK milletvekili ve diğer davetlilerin binadan ayrıldıklarını duyurdu. 
     Olayın, öğrencilerin üniversite içinde silah taşıyan bir sivil polis görerek tepki göstermeleri üzerine başladığı ve Venizelos’un koruması olduğu öne sürülen polis memurunun kalabalığı dağıtmak için ateş açması ve bir öğrencinin ayağından hafif yaralanması üzerine rehin alma eylemine dönüştüğü bildirilmişti. 
     Bu arada, Venizelos, üniversiteden ayrılışında yaptığı açıklamada, bir öğrencinin yaralanması ile sonuçlanan ateş açma olayının faili polis memurunun kendisiyle bağlantılı olmadığını, kendisinin ve diğer milletvekillerinin yalnızca olayların şahidi olduğunu söyledi. 
     
</TEXT>
</DOC>
