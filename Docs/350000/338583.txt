<DOC>
<DOCNO> 338583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/spor/spo05.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Ulusu pes etmiyor 
</HEADLINE>
<TEXT>


Bıçakcı ile birlikte seçilen MHK'yı iptal ettiren Futbol Federasyonu eski Başkanı, dün de ihtarname çekerek yeni seçim istedi 

CEMAL ERSEN 


Yargıtay 4. Hukuk Dairesi tarafından da onaylanan MHK seçimlerinin iptaline ilişkin karar, Ankara 13. Asliye Hukuk Mahkemesi'nce dün Futbol Federasyonu'na tebliğ edildi. Merkez Hakem Kurulu'nun geçerliliği ile ilgili yeni bir sürecin başlamasına yol açan tebliğ sonrası, federasyonun on beş gün içinde kararı düzeltme isteğinde bulunacağı bildirildi. 
Geçen yıl yapılan genel kurulda MHK başkan adayı olan Futbol Federasyonu eski Başkanı Kemal Ulusu'nun açtığı davanın bugünkü aşamasında Türkiye liglerinin iptaline ilişkin herhangi bir tehlike bulunmadığını belirten Federasyon Başkan Vekili Şekip Mosturoğlu, "Ancak Sayın Ulusu beni ve başkanımız Levent Bıçakcı'yı hukuk bilmezlikle suçlarken çizgiyi aşmıştır. Kendisini şiddetle kınıyorum. MHK'yı biz değil, futbolun genel kurulu seçmiştir" dedi. 
Mosturoğlu şöyle devam etti 
"Futbolda yeni bir kaos yaratılacağı söylentileri doğru değil. İstanbulspor'un açıklamalarını da dinledim. Her sezon sonu yaklaştığında bazı kulüpler böyle bir yolu deniyor. Futbolun mahkemesi Tahkim Kurulu'dur. Sorunlar burada çözümlenir." 
Federasyonun en geç 13 Mayıs'ta kararın düzeltilmesi yolunda başvuru yapacağı, onaya sunulan yeni yasanın kabul edilmesini bekleyeceği öğrenildi. Yasa, Resmi Gazete'de yayınlandıktan sonra yürürlüğe girecek ve bir hafta içinde MHK ataması yapılacak. 
Kemal Ulusu dün federasyona yapılan tebligattan sonra en kısa sürede MHK seçimleriyle ilgili karar alınması gerektiğini söyledi. Ulusu, "Burası Futbol Federasyonu, bakkal dükkanı değil. Hukuğun olmadığı yerde karmaşa çıkar. 48 saat içinde seçim kararı alınmazsa federasyonun çok büyük hukuki sorumluluğu doğar. Geçen yıl bu yasa yapılırken FIFA'nın 2001 yılında gönderdiği sirkülerden haberleri yok muydu " diye konuştu. 
Bu arada Kemal Ulusu'nun Ankara 24. Noterliği'nden Futbol Federasyonu'na gönderdiği ihtarnamenin seçim kararı alınması yolunda herhangi bir yasal yaptırımı bulunmadığı bildirildi. 


</TEXT>
</DOC>
