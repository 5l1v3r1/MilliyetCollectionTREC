<DOC>
<DOCNO> 318186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun48.html </URL>
<DATE> 2005/02/24/ </DATE>
<TIME> 20.51 </TIME>
<AUTHOR>  </AUTHOR>
<HEADLINE>
Bush'la Putin arasında demokrasi polemiği... 
</HEADLINE>
<TEXT>

     Amerikan ve Rus liderleri George Bush ve Vladimir Putin, bu gece Bratislava'da yaptıkları ortak basın toplantısında, Rusya'da demokrasinin durumu hakkında polemiğe girdiler. 
     ABD-Rusya doruğundan sonra gazetecilerin karşısına geçen Bush, Putin'e Rusya'daki demokrasi anlayışından ''kaygılı'' olduğunu söylediğini anlattı. ''Demokrasiler her zaman ülkelerin kültür ve geleneklerini yansıtır'' diyen Amerikan başkanı, ''Bunu biliyorum, ama demokrasilerin ortak noktaları da vardır Hukuk devleti, azınlıkların korunması, hür basın, özgür muhalefet...'' deyince, gerildiği açıkça görülen Rus lideri Putin, cevap vermekte gecikmedi. Putin, ''Şurada ya da burada az ya da çok demokrasi olduğunu söylemek kanaatimce doğru değil...'' dedi. Rus lideri şunları söyledi 
     ''Demokrasi anarşi demek değil. Herkesin aklına eseni yapması, halkı kandırmaya kalkması da değil. Biz özel demokrasi peşinde değiliz. Demokrasinin esas ilkelerini benimsiyoruz, ancak bu ilkeler, Rus geleneklerine uygun olmalı...'' Putin, Rusya'nın 90'ların başındaki diktatörlüğe dönmek gibi bir niyeti olmadığı konusunda da Bush'a şu sözleriyle teminat verdi ''Geçmişe dönüş olmaz, olamaz. Çünkü Ruslar özgürlüklerine kavuştu...'' Bush, basın toplantısından sonra ülkesine dönmek üzere Bratislava'dan ayrıldı. 
     
</TEXT>
</DOC>
