<DOC>
<DOCNO> 344558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/soneko07.html </URL>
<DATE> 2005/05/21/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Tüzmen Irak ile ticaretimiz yıl sonunda 2.5 milyar doları aşar... 
</HEADLINE>
<TEXT>

     Devlet Bakanı Kürşad Tüzmen, Irak’a son 3 ayda aylık ortalama 250 milyon dolarlık ihracat yapıldığını belirtirken, " Irak ile ticaretimiz böyle giderse, yıl sonunda 2.5 milyar doları aşarız" dedi. 
     Irak Başbakanı İbrahim Caferi’nin temasları kapsamında Ankara’da bulunan Irak Ticaret Bakanı Abdulbasit Kerim Mevlüd, Devlet Bakanı Kürşad Tüzmen’i makamında ziyaret etti. 
     Ziyaretin ardından iki bakan, Irak ve Türk işadamları ile bir toplantı yaptı. Bakan Tüzmen, toplantıda yaptığı konuşmada, önce Irak’ın yeni hükümetine başarı dileklerinde bulundu. 
     Türkiye’nin Irak’a yaptığı ihracatla ilgili bilgiler veren Bakan Tüzmen, bu yıl 15 Mayıs itibariyle bu ülkeye yapılan ihracatın, geçen yılın aynı dönemine kıyasla yüzde 33’lük artışla 920 milyon doları, Türk müteahhitlik firmalarının savaş sonrasında Irak’ta üstlendikleri işlerin toplamının da 1.1 milyar doları aştığını söyledi. 
     Bakan Tüzmen, önümüzdeki iki yılda ise Irak ile ticaret, yatırım, nakliye, müteahhitlik hizmetleri gibi sektörlerde, toplam 10 miyar dolarlık iş hacmine ulaşmayı hedeflediklerini bildirdi. 
     Son dönemde gerçekleştirilen atılımlarla, bir çok Arap ülkesiyle Serbest Ticaret Anlaşması STA gerçekleştirildiğini, birçoğuyla da gerçekleştirilmek üzere olunduğunu anlatan Tüzmen, Irak’la bir STA yapmak arzusunda bulunduklarını kaydetti. 
     
     İKİNCİ GÜMRÜK KAPISI VE YENİ YOL PROJESİ 
     Habur Gümrük Kapısı’nın altyapısının modernleştirilmesi çalışmalarına önümüzdeki günlerde başlanacağını anlatan Tüzmen, ancak bu kapının hedefleri gerçekleştirmede yetersiz kalacağını düşündüğünü belirtirken, süratle ikinci ve üçüncü gümrük kapılarının açılması gerektiğini söyledi. 
     Bakan Tüzmen, "Ovaköy, Telgöçek-Musul güzergahında yeni gümrük kapısını süratle hayata geçirmeliyiz. Bu güzergah ekonomik açıdan da firmalarımıza büyük avantaj sağlayacaktır" dedi. 
     Bölgedeki tüm ülkelerin ulaştırma altyapılarının gözden geçirilmesi gerektiğini ifade eden Tüzmen, Türk-Irak-Suudi Arabistan-Körfez Ülkeleri ana ulaştırma koridorunu tekrar faal hale getirmek gerektiğine işaret etti. 
     Tüzmen, Türkiye-Suriye-Irak demiryolu hattının, hızlı demiryolu taşımacılığına imkan verecek altyapıya kavuşturulmasının da, öncelikli projeler arasında yer alması gerektiğini vurguladı. 
     
     YOL GÜVENLİĞİ SORUNLARI 
     Konuşmasında güvenlikte yaşanan sıkıntılara da değinen Devlet Bakanı, Gaziantep-Nusaybin-El Yarubiye-Musul tren yolu hattındaki güvenlik sorunlarının en kısa sürede aşılmasını beklediklerini bildirdi. 
     Türk firmalarının savaş öncesi, savaş sırasında ve savaştan sonra, tüm güvenlik sorunlarına rağmen Irak halkının yanlarında olduğunu belirten Tüzmen, özellikle Musul güzergahında güvenlik sorunlarının aşılması için daha etkin tedbirler beklediklerini kaydetti. 
     Halil İbrahim Gümrük Kapısı’nda tahsil edilen ücretlerin, Türk firmalarının rekabet güçlerini olumsuz yönde etkilediğini ifade eden Tüzmen, Irak hükümetinden bu soruna en kısa zamanda çözüm beklediklerini bildirdi. 
     
     PETROL ÜRÜNLERİ SEVKİYATLARI ALACAKLARI 
     Tüzmen, ülkeye petrol ürünü ihraç eden Türk firmalarının alacaklarının Irak’ın resmi petrol pazarlama şirketi SOMO nezdindeki tüm girişimlere rağmen zamanında ödenmediğini anlatırken, bu konudaki ödemelerin acilen yapılmasını talep etti. 
     Bakan Tüzmen, Amman’da SOMO ile tedarikçi firmalar arasında yapılan görüşmelerde üzerinde mutabakata varılan, aylık hesap kesimi öncesinde "SOMO’ya ibraz edilen fatura değerleri üzerinden firmalara yüzde 60 oranında ön ödeme yapılması" yöntemine de, bir an önce işlerlik kazandırılması gerektiğini söyledi. 
     
     UIRAKLI BAKAN 
     Irak Ticaret Bakanı Abdulbasit Kerim Mevlüd ise "karşılıklı sorunlarımızı tespit edelim ve gerekli çalışmaları yapalım" dedi. 
     Ülkelerindeki şartlar nedeniyle gerçekleştirilemeyen işler olduğunu ve bunlara beraberce çözüm bulmak istediklerini belirten Mevlüd, Irak olarak yeni bir ticaret politikası uyguladıklarını, bunda da "öncelik Türkiye ve diğerleri" diye bir ayrıma gittiklerini ifade ederken, "bizim önceliğimiz Türkiye’dir" diye konuştu. 
     
</TEXT>
</DOC>
