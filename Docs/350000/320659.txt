<DOC>
<DOCNO> 320659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun43.html </URL>
<DATE> 2005/03/04/ </DATE>
<TIME> 22.46 </TIME>
<AUTHOR>  </AUTHOR>
<HEADLINE>
İtalyan gazeteci ABD askerleri tarafından açılan ateşle yaralandı 
</HEADLINE>
<TEXT>

     Irak'ta kaçırılan İtalyan gazeteci Giuliana Sgrena'nın, serbest bırakılmasından kısa bir süre sonra, Amerikan güçlerinin açtığı ateşle omzundan yaralandığı bildirildi. 
     Gazetecinin serbest bırakılması çalışmalarında yer alan ve kendisine refakat etmekte olan İtalyan Askeri İstihbarat Teşkilatı SISMI elemanı Nicola Calipari'nin de açılan ateşte öldüğü belirtildi. 
     Aracın Bağdat Havalimanı'na gidişi sırasında bir kontrol noktasında, Amerikalı askerler tarafından açılan ateşte ayrıca SISMI'ye bağlı iki ajanın da yaralandığı açıklandı. 
     Gazeteci Sgrena'nın çalıştığı Il Manifesto'nun yazı işleri müdürü Francesco Paterno, Reuters'a yaptığı açıklamada, ''Sgrena, serbest kalmasının ardından İtalyan güvenlik servislerinden üç kişinin refakatinde bir araçla havaalanına doğru yol alırken, Amerikan güçleri araca ateş açmış. Muhabirimiz yaralı, ancak durumu iyi'' dedi. 
     İtalyan haber ajanslarından gelen bu bilgiler, İtalya Başbakanı Silvio Berlusconi tarafından da doğrulandı. 
     Berlusconi, ''Amerikalıların hatayla açtıkları ateş neticesinde, Calipari'nin yaşamını yitirdiği ve iki ajanın da yaralandığı doğrudur. Calipari, Sgrena'yı bedeniyle korumak istediği sırada isabet eden bir kurşunla hayatını kaybetmiştir. Sgrena da, sol omuzundan yaralanmış durumdadır. Yaralılar, bir Amerikan hastanesinde tedavi altındalar. Amerikalılarla temaslarımız sürüyor'' dedi. 
     Berlusconi, olayla ilgili açıklamada bulunması için ABD büyükelçisini çağırdığını kaydetti. 
     
</TEXT>
</DOC>
