<DOC>
<DOCNO> 328932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko48.html </URL>
<DATE> 2005/03/31/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Ersin Özince 2004'te en fazla kar üreten banka olduk 
</HEADLINE>
<TEXT>

     İş Bankası Genel Müdürü Ersin Özince, 2004 yılı sonu itibariyle özel sektör bankaları arasında en fazla kar üreten, en büyük aktife, en büyük mevduat ve özkaynak toplamına sahip banka olduklarını belirterek, ''2005'te de milli bankacılığımızın bayraktarlığını, liderliğini yapmaya devam edeceğimizi bir taahhüt olarak Türkiye'ye söylüyoruz'' dedi. 
     Özince, 2004 yılı faaliyetlerine ilişkin düzenlediği basın toplantısında, dünya ve Türkiye ekonomisindeki gelişmelerden bahsederek, 2004 yılında genel olarak olumlu sonuçlar alındığını, ekonomik büyümenin oldukça yüksek düzeyde gerçekleştiğini ifade etti. 
     2005 yılında petrol fiyatlarındaki yükselişin ve 2004 yılındaki hızlı büyümenin beraberinde getirdiği dengesizliklerin, global büyümenin bir miktar yavaşlamasına neden olmasının beklendiğini kaydeden Özince, şunları söyledi 
     ''Türkiye'de ise 2004'te başta büyüme ve enflasyon olmak üzere başarılı sonuçlar veren ekonomik programın, 2005'te de bu başarısını sürdürmesini sağlayacak olumlu faktörler halen geçerlidir. 
     Uygulanmakta olan programın belirli bir güven yaratmış olması, enflasyondaki gerileme eğiliminin devam edeceğine ilişkin beklentilerin artması, dalgalı kur sisteminin oturması, AB'den müzakere tarihi alınması ve IMF ile 2005-2007 dönemini kapsayan yeni bir stand-by anlaşması üzerine ön mutabakat sağlanması gibi hususlar 2005 yılı hedeflerine ulaşılmasında katkılar sağlayacaktır. Bu çerçevede, özellikle mali ve parasal disiplinin sürdürülmesi, yapısal reformlar konusunda hassasiyetin devam etmesi, ekonomideki olumlu gidişatı destekleyecektir, büyüme ve enflasyon hedeflerine de ulaşılabilecektir.'' 2003 yılında 249.7 katrilyon lira civarında olan bankacılık sektörünün aktif büyüklüğünün 2004 yılında 306.5 katrilyon liraya ulaştığını, bankacılık sektörünün net karının 5.6 katrilyon liradan 6.3 katrilyon liraya yükseldiğini belirten Özince, karlılık açısından bankacılık sektörünün halen çok fevkalade bir dönem yaşamadığını kaydetti. 
     
     ''KREDİLERİN PAYI ARTACAK'' 

     Bankacılık sisteminin kredi hacminin nominal olarak yüzde 50.1 artarak 99.4 katrilyon liraya yükseldiğini, tüketici kredilerinin ise yüzde 118.2 artış kaydederek 12.7 katrilyon liraya ulaştığını bildiren Özince, Türk Lirası mevduatın nominal olarak yüzde 32.4 artışla 105.7 katrilyon liraya ulaştığını, döviz tevdiat hesaplarının ise yüzde 13.1 artarak 85.4 katrilyon lira düzeyinde gerçekleştiğini söyledi. 
     Özince, toplam mevduat içinde yabancı para mevduat payının yüzde 48.6'dan yüzde 44.7'ye gerilediğine işaret ederek, şöyle dedi 
     ''Mevduatın krediye dönüşüm oranı yükselmekle birlikte, toplam mevduattaki artış kredilerdeki artışın altında kaldı. Tasarruf sahipleri getiri farkı nedeniyle devlet iç borçlanma senetlerine yönelmeye devam ediyorlar. Bankacılık sisteminin esas hammaddesi olan mevduatın hızında biraz yavaşlık var.'' Özince, 2005 yılında da orta ve uzun vadeli yatırım kredisi, işletme kredisi ve döviz kredisi talebinin canlı seyredeceğini, dolayısıyla bankacılık sektörü aktifleri içinde kredilerin payının artacağını tahmin ettiğini dile getirdi. 
     
     MİLLİ BANKACILIĞIN BAYRAKTARLIĞI 

     İş Bankası'nın 2004 yılı faaliyet sonuçlarını açıklayan Özince, geçen yılın bankanın, sektördeki konumunu güçlendirerek geliştirdiği, karlılıkla birlikte büyüme stratejisini sürdürdüğü, finansal performansını maksimize ettiği oldukça başarılı ve verimli bir yıl olduğunu vurguladı. 
     Özince, şunları kaydetti 
     ''2004 yılı sonu itibariyle özel sektör bankaları arasında en fazla kar üreten, en büyük aktife, en büyük mevduat ve özkaynak toplamına sahip banka olduk. 2005'te de aynı başarıyı elde edeceğiz. Milli bankacılığımızın bayraktarlığını, liderliğini yapmaya devam edeceğimizi bir taahhüt olarak Türkiye'ye söylüyoruz. 
     İş Bankası 2004 yılı itibariyle sahip olduğu 38 katrilyon 514 trilyon lira düzeyindeki aktif toplamı, 12 katrilyon 452 trilyon liraya ulaşan kredi hacmi, 24 katrilyon 320 trilyon lira seviyesindeki mevduat portföyü ve 7 katrilyon 640 trilyon liraya ulaşan öz kaynaklarıyla artık ulusal ölçülerin ötesinde uluslararası standartlara ulaşma yolunda olan bir Türk bankası konumundadır.'' Özince, 2004 yılında brüt karlarının 2 katrilyon 168 trilyon lira, net karlarının ise yüzde 50 artış göstererek 635 trilyon lira olarak gerçekleştiğini duyurdu. 
     İş Bankası'nın yüksek seviyede sermaye yeterliliğine sahip bulunduğunu, 2003 sonunda 5 katrilyon 605 trilyon lira olan özkaynaklarının 2004'te 7 katrilyon 640 trilyon liraya ulaştığını belirten Özince, ''Özkaynaklarımızı dolar bazında son 10 yılda 14 kat büyüterek 352 milyon dolardan 5.2 milyar dolara çıkardık. Bu, İş Bankası'nın ne kadar sermayesinin, özvarlıklarının geliştiğine dair ölçüdür. Bazen değerlendirmeler oluyor sektörümüzün sermaye ihtiyacı var diye. Bu rakamlara dikkati çekerim'' diye konuştu. 
     Ersin Özince, bu yıl ödenmiş sermayelerini, tamamı iç kaynaklardan karşılanmak üzere 328 trilyon lira artırarak 1 katrilyon 968 trilyon liraya yükselteceklerini kaydetti. 
     Özince, İş Bankası'nın sermaye yeterlilik rasyosunun, asgari yasal sınır olan yüzde 8 oranının 3.5 katını aşan yüzde 29.03 gibi yüksek bir orana ulaştığını vurguladı. 
     
     ''RAKİPLERİMİZLE ARAYI DAHA DA AÇIYORUZ' 

     Bankanın mevduat alanında özel sermayeli bankalar arasında sürdürmekte olduğu liderlik vasfını, sektörde haksız rekabet ortamından uzaklaşıldığı ölçüde pekiştireceğini ve bu alanda pazar payının daha da büyüyeceğini öngördüklerini dile getiren Özince, ''İş Bankası'nın bir kaynak endişesi bulunmuyor. Biz bu özkaynakla daha büyük bilançolara imza atabileceğiz'' şeklinde konuştu. 
     Özince, Türk Lirası mevduat ve döviz tevdiat hesaplarında en büyük özel sektör bankası olma vasıflarını rakipleriyle arayı daha da açarak sürdürdüklerini bildirdi. 
     Vadesiz mevduatın toplam mevduatları içindeki payının yüzde 26 seviyesine yükseldiğine işaret eden Özince, ''Mevduat alanında bankamızın sahip olduğu liderlik konumu, bankamıza olan güven ve sadakatin en somut göstergesidir'' diye konuştu. 
     Özince, pazar lideri oldukları Türk parası mevduatta mevduat toplamını yüzde 33 artırarak 11 katrilyon 547 trilyon liraya, pazar paylarını yüzde 11'e çıkardıklarına dikkat çekerek, şöyle dedi 
     ''Bankacılığın balon gibi şiştiği dönemlerde İş Bankası'nın pazar payı yüzde 4'lerin altına düşmüştü. Bugün yüzde 11'lere yeniden gelmiştir. Döviz tevdiat hesaplarındaki pazar payımız da yüzde 15'lere yaklaştı. İş Bankası, müşteri güven ve sadakatinin en temel göstergelerinden biri olan Türk Lirası tasarruf mevduatında en yakın özel banka rakibiyle 1 katrilyon 754 trilyon lira fark yaratmıştır. Özel sektör bankaları arasında lider konumdadır.'' 

     
</TEXT>
</DOC>
