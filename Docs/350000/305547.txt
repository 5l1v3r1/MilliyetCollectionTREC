<DOC>
<DOCNO> 305547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur22.html </URL>
<DATE> 2005/01/11/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Tecavüz sanığından ilginç savunma... 
</HEADLINE>
<TEXT>

     Kayseri'de, 15 yaşındaki kıza tecavüz ettiği iddiasıyla yargılanan sanık, ''Köydeki tek bekar erkek benim. Bu yüzden iftira edildi'' dedi. 
     Kayseri 2. Ağır Ceza Mahkemesi'nde yapılan duruşmada, tutuklu sanık Muhittin Erdönmez 24 ve avukatı Ayhan Doğan ile tecavüze uğradığı iddia edilen G.Y. 15 , hazır bulundu. 
     Tecavüz iddiası ve alıkoyma suçundan yargılanan Muhittin Erdönmez, savunmasında, G.Y. ile arasında duygusal bağ bulunduğunu, ancak tecavüz olayını gerçekleştirmediğini söyledi. Kendisine iftira edildiğini öne süren Erdönmez, şöyle konuştu 
     ''Sarıoğlan İlçesi'ne bağlı Kızılpınar Köyü'nde oturuyorum. G.Y. bir gün beni telefonla arayıp, arkadaşlık teklif etti. Aramızda duygusal bağ oluştu. Bu kişiyle sadece mektuplaştım. Eli elime değmedi. 11 haneli köydeki tek bekar benim. Bu yüzden iftira edildi. Suçlamaları kabul etmiyorum.'' G.Y. de Erdönmez'e ilgi duyduğunu doğrulayarak, şunları anlattı 
     ''Ben Muhittin'i seviyordum. Bana arkadaşlık teklif etti, ben de kabul ettim. Zaman zaman köydeki çeşmede buluşup, konuşurduk. Muhittin, çeşme başında buluşmamızın sakıncalı olacağını söyleyip, amcasının ahırına çağırdı. Çalışmak için köyden gideceğim. Bana garanti ver dedi. Karşı koymama rağmen benimle ilişkiye girdi. Muhittin daha sonra tehditle birkaç kez daha beni ilişkiye zorladı. Korktuğum için aileme söylemedim. Şikayetçiyim.'' Sanığın avukatı Ayhan Doğan ise G.Y'nin müvekkiline yazdığı 3 mektubu mahkemeye sunarak, ''Muhittin Erdönmez, G.Y. ile sadece duygusal ilişki kurmuştur. İddia edildiği gibi mağdurenin ırzına geçmemiştir. 28 Ekim 2004 tarihli Kayseri Doğumevi Hastanesi'nden alınan rapor da G.Y'nin kızlığının bozulmadığını kanıtlamıştır. Müvekkilimin tahliyesine karar verilmesini talep ediyorum'' dedi. 
     Tahliye talebini reddeden mahkeme heyeti, Sarıoğlan İlçe Nüfus Müdürlüğü'nden, G.Y'nin doğum kayıtlarına ilişkin belgelerin istenmesine, mağdurenin kesin yaşının tespit edilmesine karar vererek, duruşmayı erteledi. 
     
</TEXT>
</DOC>
