<DOC>
<DOCNO> 328159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/soneko47.html </URL>
<DATE> 2005/03/29/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Sonera Çağrıda bulunma yükümlülüğünden muaf tutulmak istiyoruz 
</HEADLINE>
<TEXT>

     Turkcell'in çoğunluk hisselerini satın almak için Çukurova Grubu ile anlaşma imzalayan TeliaSonera'nın Üst Yöneticisi CEO Anders Igel, Sermaye Piyasası Kurulu'nun SPK çağrıda bulunma yükümlülüğünden kendilerini muaf tutmasını istediklerini söyledi. 
     Anders Igel, İsveç'in Başkenti Stockholm'den düzenlediği telekonferansta, katılımcıların sorularını yanıtladı. 
     Igel, A.A muhabirinin, ''çağrıda bulunma yükümlülüğünden muaf tutulmaları konusunda ısrarlı olup olmadıklarına'' sorusu üzerine, bu konuda ısrarlı oldukları belirtti. 
     Igel, ''çağrı muafiyetinin çıkmaması durumunda tutumlarının ne olacağına'' ilişkin soruya karşılık, böyle bir durumun alma işlemini olumsuz etkileyeceğini, ancak konunun olumlu sonuçlanacağına dair umutlarını koruduklarını vurguladı. 
     Igel, Çukurova Grubu ile imzaladıkları anlaşmanın yürürlüğe girmesi için belirli onayların alınması gerektiğini hatırlatırken, bunların başında da SPK'nın onayının geldiğini bildirdi. 
     Igel, başvurularının ardından, SPK'nın kendilerini çağrıda bulunma yükümlülüğünden muaf tutmasının en önemli koşul olduğunu belirtirken, daha fazla hisse almak istemediklerini, Turkcell'in piyasadaki tanınmışlığı ve etkisini de bilerek, Turkcell ile yerel bir şirket olarak ortaklıklarını sürdürmek istediklerini bildirdi. 
     Çukurova Grubu ile Turkcell hisselerinin yüzde 27'sini alma konusunda anlaştıklarını anlatan Igel, Çukurova'nın ise yüzde 13.5 hissesiyle Turkcell'in yerli ortağı olmayı sürdüreceğini hatırlattı. 
     Anders Igel, ''SPK'dan gerekli onayı almamızın ardından, hisselerin satın alınması işlemini tamamlamak istiyoruz. Turkcell'deki payımızı arttırma konusunda ciddi olmasaydık, bugün bu pozisyonda olmazdık. Biz Turkcell ile yolumuza devam etmek istiyoruz. Amacımız, bu anlaşmayı muhtemelen bu yılın ikinci çeyreğinde tamamlamak'' şeklinde konuştu. 
     
     BAĞIMSIZ YÖNETİM KURULU... 
     Igel, Turkcell'de yeni yönetim konusunda da, bağımsız bir yeni Yönetim Kurulu oluşturulacağını kaydetti. 
     Turkcell hisselerini satın aldıktan sonra da güçlü bilanço pozisyonumuzu korumaya devam edeceklerinin altını çizen Igel, ''bu işlemden hem TeliaSonera hem de Turkcell karlı çıktı. Turkcell ile bölgede çok güçlü bir pozisyona geleceğiz'' dedi. 
     Turkcell'in, 20 milyonun üstünde abonesi ile Türkiye'nin önde gelen operatörü olduğunu belirten Igel, Turkcell'in ayrıca Avrasya, KKTC ve Ukrayna piyasasında faaliyette bulunduğunu kaydetti. 
     TeliaSonera, 3,1 milyar dolar 21,8 milyar İsveç Kronu nakit karşılığında Turkcell'de yüzde 27 oranında hisse alarak, şirketteki doğrudan ve dolaylı payını yüzde 64,3'e yükseltme konusunda Çukurova Grubu ile anlaştığını 25 Mart'ta duyurmuştu. 
     
</TEXT>
</DOC>
