<DOC>
<DOCNO> 306495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonspo02.html </URL>
<DATE> 2005/01/14/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
"Futbolda terörizm" paneli... 
</HEADLINE>
<TEXT>

     Denizlispor Teknik Direktörü Giray Bulak, futbolda şiddeti yaratan bazı taraftar gruplarının kullanıldığını belirtti. 
     Akdeniz Üniversitesi Tanıtım Kulübü'nce ''Futbolda Terörizm'' konulu bir panel düzenlendi. Az sayıda öğrenci ve akademisyen tarafından izlenen panele, konuşmacı olarak teknik direktör ve futbol yorumcusu Yılmaz Vural ile Denizlispor Teknik Direktörü Giray Bulak katıldı. Panele, konuşmacı olarak katılacağı belirtilen Beşiktaş ve Fenerbahçe kulüplerinin bazı yöneticileri ile hakem Cem Deda mazeretleri nedeniyle katılmadı. 
     Denizlispor Teknik Direktörü Giray Bulak, futbolun sportif anlayışıyla içerisinde şiddeti ve terörizmi barındıramayacağını, şiddetin centilmenlikten uzak olan kazanma hırsıyla ortaya çıktığını belirtti. Bulak, ''Futbolun terörizmi olmaz, ancak teröristi olur. Biz başkaldıran insanlardık. Daha iyinin ve doğrunun yapılması için başkaldırdık. Ancak bizim başkaldırımız şiddete yönelik bir terörizm olmadı hiçbir zaman'' diye konuştu. 
     İnönü Stadı'nda ölüm olayıyla sonuçlanan şiddet görüntülerinin sadece olaya karışan gençlerin sorunu olmadığını, o tür davranışlarda bulunan gençlerin bu aşamaya gelmesinde toplumsal sistemin de payı olduğunu savunan Bulak, şöyle devam etti 
     ''O olaya karışan gencin o stada gelene kadar yaşadığı her şey tacizdir. Futbolun acımasız yönü kapitalist ülkelerde eğitimsizlikle ortaya çıkıyor. Biz futbolda bir ortaoyunu oynuyoruz. Oyuncuları da biziz. Futbolda şiddeti yaratan taraftar grupları var. Onları zaten yöneticiler alıyor. O insanları kullanıyorlar. Dolayısıyla onlar da kulüpleri rant kapası olarak görüyor. Bunun karşılığında para alıyorlar. İstenirse önleri kesilebilir.'' 
     
     ''FUTBOL KÖYÜNÜN DELİSİ'' 
     Teknik direktör ve futbol yorumcusu Yılmaz Vural, şiddet yaratan kişilerin sahalara futbol izlemek için değil, bastırdığı hislerini ortaya dökmek amacıyla geldiğini kaydederek, bu kişilerin yurtdışında olduğu gibi tespit edilerek statlara sokulmamasının sağlanabileceğini söyledi. 
     Olayın çözümünün zor almadığını, devletin şiddetin önlenmesi konusunda tedbirler almaya başladığını da hatırlatan Vural, şöyle konuştu 
     ''Medenice yaklaşım olmuyorsa, kuralları çalıştıracaksınız. Can yakacaksınız. Adam hapı, uyuşturucuyu, tineri çekmiş gelmiş stada. Onlar için futbol araç haline geldi. Emniyet güçlerinin de bu kişilere karşı tarafsız davranması lazım. Uğraşılırsa çözülür. Bu şiddeti yaratan futbol değil. Türkiye'de artık sistem değişiyor. Ben bu konuların bu süreçten sonra artık çözüleceğinden ümitliyim.'' Türkiye'de bu olayların da içinde yer aldığı futbol yaşamında teknik direktörlerin çok zor bir görev yürüttüğünü kaydeden Vural, ''Her zaman doğru bildiğimi söyledim. Futbol köyünün delisiyiz. Bir hata yaptım 10 aydır iş bulamıyorum'' diye konuştu. 
     
</TEXT>
</DOC>
