<DOC>
<DOCNO> 328265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur36.html </URL>
<DATE> 2005/03/29/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Bursa'da 4 lise öğrencisi kızdan haber alınamıyor... 
</HEADLINE>
<TEXT>

     Bursa'nın merkez Yıldırım İlçesi'nde, ''Okula gidiyoruz'' diyerek evlerinden ayrılan lise öğrencisi 4 genç kızdan haber alamayan aileleri polise başvurdu. 
     Alınan bilgiye göre, bir lisenin 10. sınıfında öğrenim gören P.P, Ö.Ö, Ç.D. ve N.Z'nin, dün akşam evlerine dönmemeleri üzerine, aileleri önce okul yönetimine başvurdu. 
     ''Okula gidiyoruz'' diyerek evlerinden ayrıldıkları öğrenilen 4 genç kızın, dün hiç bir derse girmediklerini belirleyen aileler, daha sonra polise müracaat etti. 
     Ayrı sınıflarda olmalarına rağmen sürekli birlikte oldukları belirtilen öğrencilerin, son olarak Atatürk Caddesi'ndeki bir kafeteryada görüldükleri, cep telefonlarının da kapalı olduğu kaydedildi. 
     Polis, ailelerin başvurusu üzerine olayla ilgili soruşturma başlattı. 
     
</TEXT>
</DOC>
