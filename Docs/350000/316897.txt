<DOC>
<DOCNO> 316897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/yazar/sazak.html </URL>
<DATE> 2005/02/20/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Münih'te Türk gecesi 
</HEADLINE>
<TEXT>


Sahnedeki rock solisti Alev, Alman bir baba ve Türk annenin 22 yaşındaki kızları. Solingen faciasına çocuk yaşta tepki göstermiş. Birkaç dilde mükemmel şarkı söylüyor. Münih Kültür Merkezi'ndeki geceye katılanlara, Ukraynalı Ruslana'yı çağrıştıran sahne şovuyla, 'Eurovision seçmelerine niye katılmadı ki ' dedirtiyor. 
Alman ve Türk gençleri, çılgınca alkışlıyor Alev'i. 
Bu tür gecelerde artık sadece 'türkü resitali' yok 
14 Şubat Sevgililer Günü nedeniyle piyanist Fazıl Say geliyor Münih'e. 3 gecede 7500 kişi şık Veysel'i dinliyor, Say'dan. Dakikalarca ayakta alkışlanıyor. 
Almanya'daki Türkler için bu ülke artık 'yeni vatan ' Almanlar için de Türkiye giderek değişen, gelişen, AB adayı bir ülke. 
Türk Alman Dostluk Federasyonu DTF , 2000 yılından bu yana sürdürdüğü 'kültür haftaları' etkinlikleriyle 1960'larda başlayan 'birlikte yaşama' olgusunu ileriye taşımaya uğraşıyor. 
DTF'nin 'Türkiye-AB İlişkileri ve Medya' konulu bir paneline davetliyiz, Münih'te. Gece, bir fotoğraf sergisiyle başlıyor. UNICEF Başkan Yardımcısı Edith von Welser-Ude'nin Türkiye fotoğrafları sergileniyor. Alman Sosyal Demokrat Parti'nin SPD Bavyera Eyalet Başkanı Franz Maget, konserden önce dostluk konuşması yapıyor. 
Türk-Alman Dostluk Federasyonu Başkanı Ali Kılıç ise son dönemde Almanya'da yükselen 'yabancı düşmanlığı'na dikkat çekiyor. 
'Memleketinize dönün ' Altmış yıl önce Nazilerin Yahudilere karşı açtıkları 'Gute Heimreise' Memleketinize iyi yolculuklar pankartlarına bu kez neo Nazilerin gösterilerinde rastlanıyor. Üstelik 'Auswitch kurbanları'nın anıldığı ortamda Berlin'deki Brandenburg kapısı önünde, 'Başörtülü Türk kadınları'nın afişleri üzerinde 'Memleketinize dönün' sloganları okunuyor. 
Ali Kılıç'ın verdiği bilgiye göre, 11 Eylül sonrası radikal İslama karşı Batı'da yükselen tepki Almanya'da Türklere karşı 'üstü kapalı' ırkçılığı da tetiklemiş. Bu arada ırkçı parti NPD'nin üye sayısında patlama yaşanıyormuş. Geçen yıl 2 bin olan sayı 7 bine çıkmış. Halk arasındaki 'yabancı karşıtlığı' eğilimi de yüzde 35'lerde. 
DTF Başkanı Ali Kılıç, Türklerin Almanya'yı 'yeni vatan' olarak görmelerine karşın, h l 'uyum sorunları' yaşanıyor olmasını, bunun da ötesinde 'yabancı düşmanlığı'nın tırmanmasına seyirci kalınmasını eleştiriyor "Almanya'daki demokrasi güçleri topyek n ırkçılığa karşı mücadele vermek sorumluluğunu taşımak zorundadırlar. Unutulmasın ki, Hitler de önce ciddiye alınmamıştı. Bedelini tüm insanlık ödedi." 
Türk-Alman Dostluk Ödülleri töreni, bu yıl 29 Mayıs'ta Solingen'de yapılacak. Eski Cumhurbaşkanı Rau'nun sözüyle bitirelim 'Kin öldürür, sevgi yaşatır.' 



</TEXT>
</DOC>
