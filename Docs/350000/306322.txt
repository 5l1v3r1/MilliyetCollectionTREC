<DOC>
<DOCNO> 306322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/siyaset/asiy.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanla da terk etti 
</HEADLINE>
<TEXT>


Baykal'ın başdanışmanı İstanbul Milletvekili Tanla, "CHP'nin yeni bir başlangıca ihtiyacı var. Başkanın ekibini değiştirmesi gerekir. CHP'nin yenileşme ve tazelenmeye ihtiyacı var" dedi 

EZELHAN ÜSTÜNKAYA Ankara 


CHP Genel Başkanı Deniz Baykal'ın başdanışmanı İstanbul Milletvekili Bülent Tanla, parti yönetimine "güvensizlik, çekişme ve kamplaşma" suçlamalarında bulunarak yollarını ayırdı. Baykal'ın ekibini değiştirmesi gerektiğini söyleyen Tanla, "CHP'nin yenileşme ve tazelenmeye ihtiyacı var" dedi. İstanbul Milletvekili Zülfü Livaneli ile temasta olan Tanla, "Livaneli çok yakın arkadaşım" diye konuştu. 
Kulislerde, bir süredir Livaneli ile "yakınlaştığı" konuşulan Tanla, Baykal'la bir araya gelerek parti yönetiminde görev almak istemediğini söyledi. Baykal'a ekibini değiştirmesi gerektiğini aktaran Tanla, "Daha zamanı değil" yanıtını aldı. Kararıyla ilgili değerlendirmelerde bulunan Tanla, sözlerini şöyle sürdürdü "Türkiye, CHP'nin bu kurultayını dikkatle ve heyecanla izliyor. CHP'nin yeni bir başlangıca ihtiyacı var. Bu kurultayın barışçı ve demokratik koşullarda yapılması, CHP'ye yakışan en doğru tutumdur. Parti üst yönetimi kurultayda aday olmamalı. Genel başkan dahil değil, Baykal ekibini değiştirmeli." 

Baykal'a Ricky Martin imajı 
Tanla, kurultay sonrası Baykal'ın İsmail Cem'i başdanışman olarak görevlendirmek istemesinin kararında etkili olup olmadığı sorusuna da, "Kırgın değilim" demekle yetindi. 
Baykal, 23 Mayıs 1998'de yapılan 28. Olağan Kurultayı'nda delegelerin karşısına Ricky Martin gibi ses ve ışık gösterileri altında çıkmıştı. Baykal'ın konfetiler eşliğinde kürsüye merdivenlerden inmesi uzun süre tartışılmıştı. Baykal'a bu fikri Tanla vermiş, CHP de renkli kurultayın ardından girdiği ilk seçimlerde barajın altında kalmıştı. 


</TEXT>
</DOC>
