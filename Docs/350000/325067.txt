<DOC>
<DOCNO> 325067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonsiy07.html </URL>
<DATE> 2005/03/19/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Şok iddialar 'Tarikat Ersun Yanal ve Levent Bıçakçı'yı devirecek' 
</HEADLINE>
<TEXT>

     Ergin KARATAŞ İZMİR, DHA 

TÜRKİYE Büyük Millet Meclisi'nde oluşturulan Sporda Şike, Teşvik ve Şiddet Araştırma Komisyonu'nun Başkan Yardımcısı olan CHP İzmir Milletvekili Ahmet Ersin şok açıklamalarda bulundu. 
     Milli Takımlar Teknik Direktörü Ersun Yanal'la ilgili iddiaların perde arkasında tarikat olduğunu öne süren Ahmet Ersin, Galatasaray kaptanı Hakan Şükür'ün tarikat mensubu olduğunu öne sürdü. Milletvekili Ersin, "Hakan, bu tarikatın vitrini. A Milli Takım'a alınmayınca tarikat devreye girdi. Bazı yazarlar bilmeden iyi niyetle, bazıları ise bilerek bu komplo kampanyasına destek oldu. Devlet de farkında olmadan soruşturma başlatarak işin içine girdi'' dedi. 
     Vestel Manisasporlu Cafer Aydın'ın, Ankaragücü'nde forma giydiği dönemde teşvik primi aldıklarını itiraf ettiği röportajın 21 Kasım'da yapıldığını, ama 3 ay sonra yayınlandığını ileri süren milletvekili Ersin, "Ersun Yanal'ın başarısız sonuçlar alması özellikle beklendi. Yanal, bu süre içinde tehdit de edildi. Sonuç alınamayınca, Yanal'ı devirme kampanyası başlatıldı. Hakan, tarikat sayesinde Türkiye'nin prestijinin önüne geçti. Bundan sonraki aşama da Futbol Federasyonu Başkanı Levent Bıçakçı'yı devirmek olacak. Hatta yerine Federasyon Başkan Vekili olan Ramsey Şirketi'nin temsilcisi Hasan Doğan'ı geçirmek isteyecekler'' diye konuştu. 
     
     "KENAN EVREN DE ŞİKE YAPTI'' 

     Cumhuriyet tarihinde ilk kez TBMM bünyesinden böyle bir komisyon oluşturulduğunu vurgulayan Sporda Şike, Teşvik ve Şiddet Araştırma Komisyonu'nun Başkan Yardımcısı Ahmet Ersin şunları söyledi 
     "Asıl engel olması gerekenler hiçbir şey yapmadığı, şaibe tahammül sınırlarını aştığı için TBMM duruma el koydu. Futbolumuzu önceden keyifle izliyorduk. Ancak 2.5 aydır yaptığımız çalışmalar sonucu futbolun artık hiç de keyif veren bir şey olmadığını, mafyanın futbol dünyasını kara para aklama, meşrulaşma aracı olarak kullandığını gördük. Bırakın takımları, devlet de şike yaptı. PKK'yla mücadelenin yöntemi olarak, Şu takım çıkmalıdır, bu takım düşmelidir' diye şike yapmadı mı Devlet şike yapıyor, kulüpler şike yapıyor. Federasyon şikenin içinde. Nasıl kurtarılacak bu işler. Kenan Evren şike yapmadı mı, Ankaragücü'nü lige çıkarmadı mı '' 
     
     TAHKİM KURULU DEVLET İÇİNDE DEVLET OLMUŞ 

     Araştırmalar sonucu, futbolu kirleten organlardan birinin de Tahkim Kurulu olduğunu gördüklerini söyleyen Ahmet Ersin sözlerine şöyle devam etti 
     "Tahkim Kurulu medyanın, siyasetin etkisinde kalarak karar veriyor. Haksızlıkları gidermek yerine, yeni haksızlıklar doğuruyor. Ülkemizde hukuk en üstün merci olması gerekirken, Cumhurbaşkanı'nı bile hukuk yargılarken, Tahkim Kurulu'nun kararı kesin. Bunu kimse bozamıyor. Bu durum Anayasa'ya aykırı. Federasyon da, resmen devlet içinde denetlenemez bir devlet haline gelmiş. Tahkim Kurulu, ortadaki top misali gidip geliyor. Bunun değişmesi lazım. Kurul üyelerinin Yargıtay'dan seçilmesi, kararlarını hiç kimseden etkilenmeden vermelerini sağlamak lazım. İnsanların, Futbol Federasyonu'na, Tahkim Kurulu'na güvenebilekleri bir ortam oluşturmak gerekiyor. Böyle giderse, futbolumuzun Kolombiya futbolundan farkı kalmayacak.'' Şike iddialarıyla ilgili yüzden fazla kişiyle konuştuklarını, Süper Lig kulüplerinin başkanları ve bazı spor yazarlarıyla da görüşeceklerini belirten Komisyon Başkan Yardımcısı Ahmet Ersin, "Mayıs ayında Meclis'e raporumuzu sunacağız. Meclis'ten çıkacak karar doğrultusunda şike yapanların cezalandırılması sağlanacak. Yasal süreç aşılmadıysa, mağdur durumdaki kulüplere tazminat ödenmesi sağlanacak. Artık bu sürece son vermenin zamanı geldi'' dedi. 
     
     MAFYA FUTBOLCUYA İMZA ATTIRIYOR 

     Bir şehrin Valisinin, Emniyet Müdürünün kulüp desteklemesine karşı olduğunu da söyleyen Ahmet Ersin, "Emniyet müdürü deplasman takımına, Sizi bu stattan çıkaramayabilirim' diyor. Rakip takım, bu şartlar altında nasıl sahaya çıkıp mücadele etsin. Birçok futbolcu da mafya ile yönetim arasına sıkışmış durumda. Mafya transferlerde devreye girip zorla imza atılmasını sağlıyor. Futbolcuların hak arayabilecekleri merci yok. Bunu önlemek için Futbolcu Sendikası kurulabilir'' diye konuştu. 
     Stat güvenliğinin, özel şirketler tarafından sağlanmasına da karşı çıkan Komisyon Başkan Yardımcısı Ahmet Ersin, "Beşiktaş bile bunu sağlayamıyor. Parası olmayan kulüpler nasıl yapacak Statları tamamen özel güvenlik devralırsa, birkaç yıl sonra bu canavardan kurtulmak için de mücadele etmeye başlarız. Bunun yerine statlarda görevli polislere ek ücret ödenmesi, bu işin onlar için angarya olmaktan çıkarılması gerekir'' dedi. 
     
</TEXT>
</DOC>
