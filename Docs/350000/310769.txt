<DOC>
<DOCNO> 310769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sonsiy08.html </URL>
<DATE> 2005/01/30/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Barzani Bağımsız bir Kürt devleti kurulacaktır 
</HEADLINE>
<TEXT>

     Nail Kadırhan - Hasan Özkal AA 

Irak Kürdistan Demokratik Partisi IKDP lideri Mesut Barzani, ''Kerkük, kimliği Kürt olan bir Kürt kentidir'' dedi. 
     Barzani, Selahaddin'deki karargahında gazetecilerin sorularını yanıtladı. 
     Barzani, bir gazetecinin, Kerkük ile ilgili sorusu üzerine, şunları söyledi 
     ''Kerkük bir Irak kentidir. Kerkük kimliği Kürt olan bir Kürt kentidir. Ne Türkiye'nin ne de başka bir ülkenin Kerkük ya da Irak'ın başka bir şehriyle ilgili bir şey söylemeye hakkı yoktur. Söyledikleri bizi ilgilendirmiyor. Bu sözler bizi bağlamaz. Tehditlerle bu işler olmaz. Bağımsız bir Kürt devleti kurulacaktır, ancak ne zaman kurulacağını bilmiyorum. Seçimden sonra Kerkük halkının tercihi ortaya çıkacaktır. Halkın isteği doğrultusunda referandum yapılacaktır.'' 
     
     SEÇİMLER 

     Irak'ın geleceğinden ümitli olduğunu belirten IKDP Lideri Barzani, Irak için en iyi çözümün federasyon olacağını söyledi. Barzani, şöyle dedi 
     ''Aday değilim, ancak Irak halkının refahı için çalışıyorum. Umuyorum ki Kürt halkı iyi bir şekilde temsil edilir. Irak olarak önümüzde problemler var. Ancak bu problemlerin yavaş yavaş aşıldığını görüyoruz. Bu da sevindiricidir. Irak halkının tercihinin ne olduğunu bu seçimler sonucunda görmek istiyoruz. Kerkük ve Musul'da da seçime büyük bir katılım olduğunu öğrendik. Irak'ın geleceğinden çok ümitliyim. Demokratik ve federal bir Irak olacak. Irak'ta bizim dışımızdaki bazı gruplar da federasyon istiyor. Biz bunu destekliyoruz. Irak için en iyi çözüm budur.'' Barzani, Musul'da vali yardımcısına yapılan saldırıda bir koruma görevlisinin yaşamını yitirdiğini ve olayda yaralananların da bulunduğunu bildirdi. 
     Barzani, her şeye rağmen vatandaşların oy kullanmak için sandık başına gitmesi gerektiğini sözlerine ekledi. 

     
</TEXT>
</DOC>
