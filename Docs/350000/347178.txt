<DOC>
<DOCNO> 347178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonsiy01.html </URL>
<DATE> 2005/05/30/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Gül Referandumun Türkiye ile doğrudan ilgisi hiç yok 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, "Fransa’da AB Anayasası için düzenlenen referandumun Türkiye ile doğrudan bir ilgisinin hiç olmadığını" söyledi. 
     Bahreyn’in başkenti Manama’da gazetecilere Fransa’da yapılan AB Anayasası referandumunun ilk sonuçlarını değerlendiren Gül, "Referandumun neticeleri ortaya çıktı. Görünen o ki fark biraz daha açılıyor gibi. Şüphesiz Avrupa’da büyük bir tartışma başlayacak ve bu tartışma devam edecek. Türkiye açısından bakarsanız Avrupa’yı ne kadar ilgilendirecekse, tabi ki Türkiye’yi de bu mesele o kadar ilgilendirecektir" dedi. 
     Şu anda zaten mevcut hukuki bağlayıcı yasaların geçerli olmaya devam ettiğini kaydeden Gül, "Bu da bildiğiniz gibi Nice Anlaşması çerçevesindedir" diye konuştu. 
     Türkiye ile müzakerelere başlama konusunun, daha önce üye olan ülkeler ya da şu anda müzakereyi bitiren ülkeler için olduğu gibi Nice anlaşması çerçevesinde olduğuna dikkati çeken Gül, "Dolayısıyla Brüksel’de alınan karar, Nice anlaşması çerçevesinde alınmıştır. 
     Hukuki dayanağı gayet açık ve nettir. Tam üyeliğe dönük oybirliğiyle varılmış bir anlaşmadır. 3 Ekimde de müzakerelerin başlaması için herhangi bir engel yoktur. Bu referandumun Türkiye ile doğrudan bir ilgisi hiç yoktur" dedi. 
     Abdullah Gül, şöyle konuştu 
     "Türkiye’nin 3 Ekimde müzakereye başlayıp başlamaması tamamen Türkiye’ye ait bir şeydir. Türkiye istenilenleri yaptıktan sonra bunu engelleyecek herhangi bir durum zaten söz konusu değildir. Bunu herkes açıklamıştır daha önce." Gül, Türkiye’nin çok büyük ekonomik potansiyel arz eden bir ülke olduğuna da dikkati çekerek, "Türkiye hakkında zaten kolay kolay kararlar alınamaz açıkçası..." diye konuştu. 
     AB’yi kuran bir ülkenin ortaya çıkan anayasayı kabul etmediğine dikkati çeken Abdullah Gül, "İleride tekrar oylanır mı, bunlar kendi bilecekleri şeyler" dedi. 
     
     CHIRAC’IN KONUŞMASI 

     Fransa Cumhurbaşkanı Jacques Chirac’ın televizyondan halka seslendiğini hatırlatan Gül "Chirac, orada açıkça bunun iç politikaya çekildiğini söyledi. Mevcut anlaşmaların devam ettiğini ve bu anlaşmalar içinde Fransa’nın da işin içinde olduğunu belirtti" diye konuştu. Gül, mevcut anlaşmaların devam ettiğini ve bunlar içinde Fransa’nın da işin içinde olduğunu ve AB’nin yoluna devam ettiğini söyledi. 
     Abdullah Gül, "Dolayısıyla hukuki durum belli, herhangi bir muğlak durum söz konusu değil. Türkiye’yi doğrudan bağlayan bir şey yok ortada" dedi Ayrıca Türkiye karşıtı bir kampanyanın da söz konusu olmadığını vurgulayan Gül, "Çünkü anayasaya hayır diyen liderler de bunun bir anti Türk oylaması olmadığını defalarca söylediler. Dolayısıyla Türkiye olarak, bizim fazla alınacak bir durumumuz yok. Yapmamız gereken şey kendi yolumuza devam etmemiz. Yapmamız gerekenleri çok daha iyi şekilde yapmamız, 3 Ekimce kadar Türkiye’yi en işi şekilde hazırlamamızdır" diye konuştu. 
     AB içinde zaten büyük bir tartışmanın başlayacağına işaret eden Gül, bu tartışmaya Türkiye’nin de başka bir boyutta muhakkak katılacağını, fikirlerini söyleyeceğini belirterek "Bunlar bizim müzakere sürecimizi etkileyecek konular değildir" diye konuştu. 
     Gül, sözlerine şöyle devam etti 
     "Biz hükümet olarak zaten çok kararlıyız. Reformları çok daha sağlam şekilde götürmek için, ekonomik yapılanmamızı çok daha kuvvetlendirmek için. Böyle bir ülkenin ekonomik potansiyeli zaten tüm dünyanın gözünü kamaştırmaktadır. O açıdan herhangi bir tereddüde gerek yoktur. Biz kendi demokratik ve ekonomik reformlarımıza çok daha kararlı şekilde devam edeceğiz. Dolayısıyla 3 Ekimce kadar her şey bizim elimizdedir. Bize bağlıdır." 

     
</TEXT>
</DOC>
