<DOC>
<DOCNO> 306997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sontur17.html </URL>
<DATE> 2005/01/16/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Kayıp tekneden haber alınamadı 
</HEADLINE>
<TEXT>

     Antalya'nın Kumluca İlçesi'ne bağlı Adrasan Çavuşköy Adası açıklarında kaybolduğu sanılan balıkçı teknesinin bulunması için sürdürülen çalışmalardan sonuç alınamadı. 
     Kemer İlçesi Liman Başkanı Turgay Umut, içinde 4 kişi bulunan balıkçı teknesinin son olarak önceki gün Adrasan Adası açıklarında görüldüğünü, daha sonra tekneden haber alınamadığını söyledi. 
     Tekne sahibi Kasım Sayın'ın, teknenin battığı yolunda ihbarda bulunduğunu belirten Umut, dün başlatılan çalışmaların sürdürüldüğünü, ancak bir sonuca ulaşılamadığını bildirdi. 
     Teknenin batmış olması ihtimalinin zayıf olduğunu da belirten Umut, şöyle konuştu 
     ''Teknenin battığı yolunda bize yapılan ihbardan başka bir bulgu yok. Yaptığımız çalışmalarda hiçbir ize rastlamadık. Tekne batmış olsaydı mutlaka bir ize rastlardık. Ahşaptan yapılan bu tip tekneler hiçbir zaman tamamen batmaz. Mutlaka bir kısmı su yüzeyinde kalır. Ayrıca teknede can simitleri de var. Mutlaka biri kendini kurtarır, tekneye ait bir parça veya eşya mutlaka sahile vururdu. Şu anda Sahil Güvenlik botu bölgede arama çalışması yapıyor. Bölgedeki balıkçılar da arama yapıyor.'' Turgay Umut, teknede bulunanların kimliklerinin belirlendiğini bu kişilerin Kaptan Yılmaz Mayda ve tayfalar Abdulkasım Sayın, Cihangir Dalgakıran ve Celal Çetkin'in olduğunu bildirdi. 
     Yetkililer, arama çalışmalarının sürdüğü bölgede, görüş uzaklığının 3-5 kilometre, dalga boyunun 1-3 metre civarında olduğu, rüzgarın, kıble ve keşişlemeden 10 deniz mili hızla estiği ve sağanak yağmurun da etkili bir şekilde sürdüğünü kaydettiler. 
     
</TEXT>
</DOC>
