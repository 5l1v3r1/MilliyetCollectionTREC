<DOC>
<DOCNO> 337009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko40.html </URL>
<DATE> 2005/04/26/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Genel Müdür Ekinalan Türk Telekom'a gösterilen ilgiden memnunuz 
</HEADLINE>
<TEXT>

     Türk Telekom Genel Müdürü Mehmet Ekinalan, Türk Telekom'un özelleştirilmesi sürecinden iki şirketin çekilmesine rağmen, hala ciddi sayıda bir katılımcı bulunduğunu belirterek, ''Türk Telekom'a gösterilen ilgiden çok memnunuz'' dedi. 
     Türk Telekom'un 10. kuruluş yıldönümü ve özelleştirme sürecine ilişkin düzenlenen basın toplantısında konuşan Ekinalan, Türk Telekom'un yatırımlarının hızla devam ettiğini belirtti. 
     2003 yılında 345 trilyon lira düzeyindeki yatırımların geçen yıl 515 trilyon lira olduğunu ifade eden Ekinalan, şunları kaydetti 
     ''Bu yıl hedefimiz 1 katrilyon lira civarında bir yatırım miktarına ulaşmak. Pazarda kendi konumumuzu devam ettirebilmek için, kabul edilebilir hizmet kalitesi için bu yatırımları yapmak zorundayız. Bizimle boy ölçüşebilmek için bu yatırım miktarlarını ileriye dönük olarak göze almanız gerekiyor. Eğer Türk Telekom'la gerçek anlamda rekabet edecekseniz, bu ölçekte yatırım yapmanız gerekecek. Bizim dışımızda olan tartışmaları çok anlamlı bulmuyoruz, daha çok rakamlarla konuşmayı tercih ediyoruz.'' Türk Telekom'un özelleştirilmesiyle ilgili 25 Kasım'da başlayan ihale sürecinin halen devam ettiğine işaret eden Ekinalan, yatırımcıların Türk Telekom'un bilgilerine data odalarında ulaştıklarını belirtti. 
     Ekinalan, ''Bilgi odaları sürecini tamamladık. Teklif verme tarihi 31 Mayıs'ta sona erecek. Süreç Mayıs sonrası 2-3 ayda tamamlanacak diye düşünüyoruz'' dedi. Türk Telekom'un özelleştirilmesini işletme açısından oldukça önemli gördüklerini söyleyen Ekinalan, şunları kaydetti 
     ''Türk Telekom basit hizmetleri veren bir telekom şirketi olmaktan çıkıp daha karmaşık hizmetleri, ilişkileri yönetmesi gereken bir telekom şirketi haline dönüşüyor. Bu telekom şirketinin yönetilebilmesi için devletin koyduğu sınırlamalarla hareket kabiliyeti maalesef çok fazla yok. Hızlı karar verme süreçlerini yaşayabilmek için Türk Telekom'un da özel sektörün, serbest piyasanın kuralları ile çalışması gerekir. Özelleştirme Türk Telekom'un geleceği için çok önemli.'' 
     
     ''SÜRECİN DÜZGÜN TAMAMLANACAĞINA İNANIYORUZ'' 
     Soruları da yanıtlayan Ekinalan, özelleştirme sürecinden 2 şirketin çekilmesiyle ilgili bir soru üzerine, ''Bu süreçten 2 şirket çekildi ama hala ciddi sayıda bir katılımcı var. Türk Telekom'a gösterilen ilgiden çok memnunuz ve şimdiki katılımcılarla bu sürecin çok rekabetçi, düzgün bir şekilde tamamlanacağına inanıyoruz. Bu nedenle çekilmeleri çok önemli görmüyoruz'' diye konuştu. 
     ''Avea sorunu ne olacak '' sorusu üzerine Ekinalan, ''Avea'nın sorun olduğunu açıkçası biz düşünmüyoruz. Avea ile ilgili ortaklık yapısı bakımından bir değişiklik yok. Biz Avea'nın Telefonica'nın kararı konusunda çok fazla etkili olduğunu düşünmüyoruz. Başka gelişmeler olduğunu düşünüyoruz. Bunu başka unsurların etkilediğini düşünüyoruz. Bunlar bizim dışımızda konular'' dedi. 
     Mehmet Ekinalan, 1 katrilyon liralık yatırımın fiyatı etkileyip etkilemeyeceğine ilişkin başka bir soru üzerine de, fiyatı geçmiş yıllarda ne kadar etkilediyse, şimdi de etkileyeceğini söyledi. 
     Fiyatı etkiler diye yatırım yapmaktan vazgeçmelerinin söz konusu olmayacağını da ifade eden Ekinalan, yatırımlarla ilgili Türk Telekom'un kendi kaynaklarının yeterli olduğunu vurguladı. 
     
     ''GERÇEK DEĞERİNİ BULACAĞINI DÜŞÜNÜYORUZ'' 
     ''Böylesine büyük yatırım, hem hükümet hem de alıcılara olumlu bir bakış sağlıyor mu '' sorusunu da Ekinalan, şöyle yanıtladı 
     ''Türk Telekom'un özelleştirilmesi tamamlansa bile hala yüzde 45'i devlette kalacak, devletin sahip olduğu bir işletme Türk Telekom. Devlet de, özelleştirmeye katılacak firmalar da Türk Telekom'dan birtakım gelirler bekliyorlarsa bugünkü yapılması gereken yatırımların devam etmesi gerekiyor. Bu bana göre verilecek teklifi çok fazla etkilemiyor. Özelleştirmeye katılan firmalar da Türk Telekom'un yatırımlarını zamanında ve yerinde diye bulmaktalar. 
     Türkiye'nin geleceğine inanan insanlar, Türk Telekom'un gerçek değerini buldurur diye düşünüyorum. Şu anda yatırımlarımıza baktığımız zaman, değerlendirmelerini dinlediğimiz zaman Türk Telekom'un gerçek değerini bulacağını düşünüyoruz.'' 
     
     ''ÖZELLEŞTİRME OLMASIN DİYE BİR SEÇENEK DÜŞÜNMÜYORUZ'' 
     Telekomdaki devletin payını her ülkenin kendi dinamikleri içinde değerlendirmek gerektiğini söyleyen Ekinalan, ''Bizim ülkemizde devletin payının azalması bu sektörü daha dinamik daha verimli yapar. Türk Telekom'u çok daha büyütür, çevresindeki ülkelerde ciddi bir alternatif haline getirir'' dedi. 
     Ekinalan özelleştirme olmasın diye bir seçenek düşünmediklerini, özelleştirmenin olacağını, sürecin başarılı bir şekilde sonuçlanacağın kaydetti. 
     Mehmet Ekinalan, ''2 şirket bilgi odasına gitmedi'' şeklindeki bir açıklama üzerine de ''2 şirketin bilgi odasına gitmediği doğru ama teklif vermeyecekleri anlamına gelmiyor yorumunu yapmak bana göre mümkün değil. O konuda bize, Özelleştirme İdaresi'ne gelmiş bir bilgi yok'' dedi. 
     Verilen bilgiye göre, özelleştirmeye teklif veren şirketler arasında Doğan Şirketler Grubu Holding A.Ş., Emirates Telecommunications Corporation Etisalat Cetel Çalık Enerji Sanayi ve Ticaret A.Ş. Dubai İslamic Bank Ortak Girişimi, Koç Sabancı Ortak Girişimi, Ordu Yardımlaşma Kurumu OYAK , Saudi Oger Ltd., SK Telecom Co. Ltd., Telecom Italia International N.V., Turkish Privatization Investors S.ar.I, Turktell Bilişim Servisleri A.Ş. liderliğinde 14 üyeli Ortak Girişim Grubu'ndan oluşuyor. 
     Detaylı inceleme sürecine katılmayan ve süreçten çekilenler ise Belgacom SA de Droit Public, Mapa İnşaat ve Ticaret A.Ş., Multi Global Link Sdn. Bhd. ve Telefonica S.A'dan oluşuyor. 
     
</TEXT>
</DOC>
