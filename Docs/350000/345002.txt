<DOC>
<DOCNO> 345002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/soneko09.html </URL>
<DATE> 2005/05/23/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Tüketici kredilerinin üçte birini ücretliler aldı 
</HEADLINE>
<TEXT>

     Tüketici kredilerinin üçte biri ücretlilere gitti. Bankalar ilk üç ayda tüketicilere 7.2 milyar YTL’lik kredi kullandırdı. Kredilerde yüzde 37 payla ücretliler ilk sırada yer aldı. En fazla krediyi yüzde 49.5 payla 250 YTL’nin üzerinde geliri bulunanlar kullandı. 
     ANKA’nın Türkiye Bankalar Birliği’nden TBB edindiği verilere göre, ocak-mart döneminde 2 milyon 157 bin 300 kişi, bankalardan 7 milyar 166.2 milyon YTL’lik kredi kullanımına gitti. Kredi kullanan kişi sayısı geçen yılın eş dönemine göre yüzde 152, kullandırılan kredi tutarı da yüzde 40.3 arttı. 
     
     ÜCRETLİLER İLK SIRADA 
     Bankalardan kredi kullanan meslek gruplarının başında yine ücretliler geldi. İlk üç ayda 388 bin 850 ücretli, bankalardan 2 milyar 639.4 milyon YTL’lik kredi kullandı. 
     Ücretliler toplam kredilerde yüzde 36.8 oranında paya sahip oldu. 
     Aynı dönemde, 40 bin 82 serbest meslek mensubu 528.2 milyon YTL, diğer meslek gruplarında çalışan 134 bin 205 kişi de 1 milyar 559.4 milyon YTL’lik kredi aldı. Serbest meslek mensupları toplam kredilerde yüzde 7.4, diğer meslek gruplarındakiler de yüzde 21.8’lik pay edindi. 
     
     GELİR DÜZEYİ 
     Bankalardan en fazla krediyi 250 YTL’nin üzerinde geliri bulanlar kullanıyor. Geliri 250 YTL’yi aşan 463 bin 404 kişi, yılın ilk çeyreğinde bankalardan 3 milyar 545.6 
     milyon YTL’lik tüketici kredisi kullandı. Bu kişilerin toplamdaki payı yüzde 49.5 olarak gerçekleşti. Toplam geliri 50 YTL’ye kadar olan 73 bin 516 kişi, 325 milyon YTL’lik krediyle ikinci sırada yer aldı. Geliri 150- 250 YTL arasındaki 615 kişi ise 2.2 milyon YTL’lik kredi kullanımına gitti. 
     
     EĞİTİM DURUMU 
     Kredi tutarında fakülte ve yüksekokul mezunları ilk sırada yer aldı. Üç ayda fakülte ve yüksekokul mezunu 140 bin 487 kişi, bankalardan 1 milyar 276.4 milyon YTL’lik kredi kullandı. 
     Lise mezunu 182 bin 501 kişiye 1 milyar 241.4 milyon YTL’lik, ilk ve ortaokul mezunu 144 bin 121 kişiye 850.2 milyon YTL’lik tüketici kredisi açıldı. 
     
</TEXT>
</DOC>
