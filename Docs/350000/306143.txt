<DOC>
<DOCNO> 306143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonsiy01.html </URL>
<DATE> 2005/01/13/ </DATE>
<TIME> 02.14 </TIME>
<AUTHOR>  </AUTHOR>
<HEADLINE>
İzmir, 'Livaneli' dedi 
</HEADLINE>
<TEXT>

     Elif DEMİRCİ DHA 

      CHP'deki genel başkanlık yarışında Baykal ve Sarıgül'e destek vermeyen muhaliflerin yeni adresi Zülfü Livaneli oldu. CHP İzmir İl Başkanı Alaattin Yüksel, adaylığına kesin gözüyle bakılan Livaneli'ye övgüler yağdırarak, "Livaneli, kurultaydaki umutsuzluğu umuda dönüştürdü'' dedi. 
     CHP Genel Başkanı Deniz Baykal'a destek bildirgesini imzalamayan 15 il başkanı arasında yer alan CHP İzmir İl Başkanı Alaattin Yüksel, Kemal Derviş ile birlikte hareket eden Zülfü Livaneli'ye destek verdi. Livaneli'nin dostu olduğunu vurgulayan Yüksel, şunları söyledi 
     "Livaneli'nin sosyalist kültür içinde saygın bir yeri var. Türkiye'de sanatçı kişiliği ön planda olsa da dünyada Şili'den Rusya'ya kadar sol kimliği ile tanınıyor. Biz onun türküleri ile büyüdük. Bugün de gençler onu dinliyor. Livaneli'nin solda birlikteliği sağlayıp küskün, kırgın, sağa sola dağılan sosyal demokratları CHP çatısı altında toplayacağına inanıyorum.'' Livaneli'nin adaylığı ile kurultayda yeni bir seçeneğin ortaya çıktığını söyleyen Yüksel, Livaneli gibi dünya solunun saygınlığını kazanmış bir kişinin yarışa katılmasının heyecanı daha da artırdığını savundu. Yüksel, "Livaneli, Kurultay'daki umutsuzluğu umuda, fırsata dönüştürdü. İzmir'e Livaneli'nin adaylığı gündemde bile değilken 45 kurultay delegesine Deniz Baykal, Mustafa Sarıgül, Hurşit Güneş ve Zülfü Livaneli'nin isimleri soruldu, 30'u 'Livaneli' dedi. Bu desteğin 29 Ocak'ta yapılacak kurultaya kadar 40'a ulaşacağını düşünüyorum'' diye konuştu. 
     
</TEXT>
</DOC>
