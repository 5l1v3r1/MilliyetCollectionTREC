<DOC>
<DOCNO> 319045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/soneko06.html </URL>
<DATE> 2005/02/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Erkek ayakkabısında yaz modası yine sivri burun... 
</HEADLINE>
<TEXT>

     2005 yılı yaz sezonu için üretime başlayan firmalar, geçtiğimiz yıl olduğu gibi ağırlıklı olarak yine sivri burunlu ayakkabı modellerini tercih etti. 
     Anadolu'nun en büyük ayakkabı fuarı olan Konya Ayakkabı, Yan Sanayi ve Moda Fuarı'nda stand açan, Konya'nın önde gelen ayakkabı üreticilerinden Zirve Ayakkabı İmalat ve Pazarlama A.Ş'nin Yönetim Kurulu Başkanı Recep Yıldız, AA muhabirine yaptığı açıklamada, KTO-Tüyap Konya Fuar Alanı'nda düzenlenen fuarın alım heyetlerine yönelik ihtisas fuarı olmasına karşın, pek çok tüketici tarafından da ziyaret edildiğini söyledi. 
     Bireysel tüketicilerin, fuarı ziyaret etmelerinin en önemli nedeninin 2005 yaz modelleri hakkında erken bilgi sahibi olma düşüncesi olduğunu anlatan Yıldız, ''Fuarda, alım heyetleriyle yaptığımız görüşmelerin yanı sıra vatandaşlara da yeni modelller hakkında bilgi vermeye çalışıyoruz'' dedi. 
     Konya'da üretilen ayakkabıların büyük bölümünün erkek ayakkabısı olduğunu vurgulayan Yıldız, şunları kaydetti 
     ''2005 yılı erkek ayakkabısı modellerini, geçtiğimiz yaz en yoğun ilgi gören ayakkabı modelleri ışığında, stilistlerimizin öngörüleri doğrultusunda hazırladık. Bu yaz, geçtiğimiz yıl olduğu gibi yine sivri burun ve topuklu ayakkabılar ön plana çıkıyor. Tamamına yakını topuklu olan ayakkabıların tabanları ise kösele ancak, neolit tabanlı ayakkabılar da köselenin alternatifi olacak. Tüketici için belki de en önemli faktör olan renkler ise çeşitlilik gösteriyor. Ancak, yazlık modeller için kahverenginin açık tonları ağır basıyor. Çok sayıda firma, geçtiğimiz yıldan farklı olarak, gri ve toprak rengi erkek ayakkabılara da yer verdi.'' Yıldız, yazlık ayakkabı modellerini merak eden tüketiciler gibi kendilerinin de yeni modellere tüketicilerin göstereceği ilgiyi merakla beklediklerini sözlerine ekledi. 
     
</TEXT>
</DOC>
