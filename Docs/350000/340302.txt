<DOC>
<DOCNO> 340302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonyas04.html </URL>
<DATE> 2005/05/06/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Folklorcu Maviyıldız, ABD'li çocuklardan oluşturduğu ekiple ilgi topluyor 
</HEADLINE>
<TEXT>

     Türk halk dansları ustası Zeki Maviyıldız, ABD’nin Kuzey Carolina eyaletinde Amerikalı öğrencilerden oluşturduğu bir folklor ekibiyle sergilediği halk oyunları gösterileriyle büyük ilgi ve beğeni topluyor. 
     Maviyıldız, bir süre önce gönüllü olarak halk dansları dersi verdiği Kuzey Carolina’nın Durham kentindeki Club Boulevard Devlet Okulu’nda seçtiği 25 Amerikalı öğrenciden oluşan bir Türk halk dansları ekibi kurdu. Maviyıldız’ın Kars yöresinden halk dansları öğrettiği Amerikalı öğrencilerden oluşan ekibin 3 Mayıs’ta gerçekleştirdiği bir gösteri, büyük ilgi gördü. 
     Ekibin kostümleri Sema Deeds tarafından dikilirken, Maviyıldız’ın kendisi gösteride Amerikalı öğrencilere geleneksel akordiyonu ile eşlik etti. Maviyıldız’ın kurduğu ekibin sergilediği oyunlar arasında özellikle "Şeyh Şamil" isimli Kafkas oyunu beğeniyle izlendi. 
     Dansçı olmak isteyen gençlere destek olmanın kendisine gurur verdiğini söyleyen Maviyıldız, "Verdiğim artistik Türk halk dansları derslerinin Türk kültürünün sadece Kuzey Carolina eyaletinde değil, bütün Amerika’da gelişmesine yardımcı olacağına inanıyorum" dedi. 
     Amerikalı öğrencilerle bu yıl başından itibaren çalışmaya başladığını belirten Maviyıldız, Club Boulevard Devlet Okulu ile ortaklaşa gerçekleştirdiği "Maviyıldız Dans Projesi"nin Doğu ve Batı kültürlerini aynı platformda bir araya getirdiğini ifade etti. 
     Maviyıldız, "Her dans figüründe Anadolu’nun zengin kültürünü algılayıp hissedebilirsiniz. Çünkü bu danslar Batı ve Doğu kültürlerinin bir birleşimidir" şeklinde konuştu. 
     Türk Ulusal Halk Dansları Topluluğu’nun bir üyesi olarak bugüne kadar dünyanın 25 değişik ülkesinde folklor gösterileri sergileyen Maviyıldız, 2004 yılından bu yana Türk-Amerikan Dernekleri Asemblesi’nin desteğiyle Türk halk danslarını ABD’de tanıtmak amacıyla faaliyet gösteriyor. 
     Maviyıldız, bu faaliyetleri kapsamında Kuzey Carolina ve Washington’daki gösterilerinin yanı sıra Raleigh ve Charlotte şehirlerindeki uluslararası festivallerde de Türk folklor oyunları sergiledi. Son dönemde Raleigh’teki "Broadway Dans Projesi" kapsamında çalışan Maviyıldız, söz konusu grupla düzenli olarak gösteriler sergiliyor. 
     Duke Üniversitesi Dans Grubu’nda da yer alan Maviyıldız’ın kendisi de, Durham’da, Carlotta Santana’dan İspanyol Flamenko dansı dersleri alıyor. 
     Maviyıldız, Kuzey Carolina Operası’nın sergilediği "Şen Dul" oyununda rol aldı ve Raleigh merkezli "Zindagi" ve "Mora" isimli uluslararası müzik gruplarında yer aldı. 
     Halk danslarına yönelik çabası ve sosyal faaliyetlerde etkinliğiyle yaşadığı bölgede bir örnek olarak sunulan Maviyıldız, son dönemde Kuzey Carolina’nın Asheville ve Pennsylvania’nın Harrisburg şehirlerinde de Türk halk dansları eğitimi veriyor. 
     Türk folklor ekiplerinin yanı sıra Polonya, Bulgar ve Rumen folklor ekipleriyle birlikte dans eden Maviyıldız, 14-15 Mayıs tarihleri arasında ABD’nin Detroit kentinde düzenlenecek olan "Dünyada Barış Girişimi" çerçevesinde folklor oyunları gösterisi sunmayı planlıyor. 
     
</TEXT>
</DOC>
