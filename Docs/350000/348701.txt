<DOC>
<DOCNO> 348701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sontur14.html </URL>
<DATE> 2005/06/03/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Eniştesinin kulağını ısırıp kopardı 
</HEADLINE>
<TEXT>

     Taylan YILDIRIM DHA 

      İZMİR'in Narlıdere ilçesi'nde, kız öğrencisine cinsel tacizde bulunduğu gerekçesiyle öğretmenlikten atılan Hamza Ali Layık, bu yüzden kendisinden ayrılan eşiyle barışmak isteyince kulağından oldu. Gece yarısı eve gelip barışma teklif ettiği eski eşi Zehra Kulaç'ın yardım istediği kardeşi Erkan Kulaç, tartışma sırasında Layık'ın sol kulağını ısırarak kopardı. Öfkeli kayınbirader olayın ardından tutuklandı. 
     Olay, dün saat 01.00 sıralarında Aşık Veysel Sokakta meydana geldi. Beden eğitimi öğretmenliği yaptığı Rasim Önel Ticaret Lisesi'nde kız öğrencisine cinsel tacizde bulunduğu gerekçesiyle 4 yıl önce meslekten atılan 47 yaşındaki Hamza Ali Layık, bu olayın ardından eşi tarafından da terk edildi. Eski eşi Zehra Kulaç'la 10 ay önce resmen boşanan Layık, 17 yaşındaki lise öğrencisi oğluyla birlikte yaşamaya başladı. 
     
     KULAK KALDIRIMDA BULUNDU 
     Boşanma kararının ardından sık sık eşinin kaldığı eve gidip barışma teklifinde bulunan Hamza Ali Layık, her defasında red cevabı aldı. Son olarak dün gece yine eşinin evine giden Layık, Zehra Kulaç'ın aynı evde kalan kardeşi berberlik yapan 34 yaşındaki Erkan Kulaç'la tartışmaya başladı. Sokağa taşan tartışma sırasında Erkan Kulaç, gürültüler üzerine balkona çıkan apartman sakinlerinin gözleri önünde, Layık'ın sol kulağını ısırarak kopardı. Yüzü kanlar içinde kalan Hamza Ali Layık, vatandaşların bildirmesi üzerine gelen polisler tarafından Dokuz Eylül Üniversitesi Hastanesi'ne kaldırıldı. Acil servisteki müdahalenin ardından yeniden olay yerine giden polis ekipleri, Kulaç'ın kopardıktan sonra kaldırıma attığı kulak parçasını bulup hastaneye yetiştirdi. 
     
     KAYINBİRADER TUTUKLANDI 
     Parçanın yerine dikilmesinin ardından bir süre gözlem altında tutulan Hamza Ali Layık, durumunun iyiye gitmesi üzerine taburcu edildi. Kulağını koparan eski kayınbiraderine tepki gösteren Layık, Kendisinden şikayetci oldum. Ben eşimi aşkla severken bir iftira yüzünden yuvam dağıldı. Tek isteğim onunla barışmaktı. Aşkım yüzünden kulağımdan oldum'' dedi. 
     Olaydan sonra yakalanarak gözaltına alınan Erkan Kulaç, Şehit Ayhan Tanrıverdi Polis Merkezi'ne götürüldü. İfadesinde Hamza Ali Layık'ın kulağını ısırarak kopardığını kabul eden Erkan Kulaç, Kendisini ablamı rahatsız etmemesi için çok uyardım, ama dinlemedi. Son olarak yine eve gelince ablam yardım estedi. Ben de kendisine engel olmaya çalıştım. Küfür edince de kulağını ısırdım'' dedi. 
     Adliyeye sevk edilen Erkan Kulaç, nöbetçi mahkemece tutuklandı. 
     
</TEXT>
</DOC>
