<DOC>
<DOCNO> 301713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sontur49.html </URL>
<DATE> 2004/12/28/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Depremden kurtulan Kolcuoğlu Deniz 500 metre çekildi ve geri geldi 
</HEADLINE>
<TEXT>

     Güney Asya'daki depremde Tayland yakınlarındaki Phuket Adası'nda tatil yapan İzmirli işadamı Cihat Kolcuoğlu, deprem sonrasında gelen büyük dalgada denizin 500 metre çekildiğini ve daha sonra tüm şiddetiyle geri geldiğini belirtti. 
     Bugün İzmir'e dönen Kolcuoğlu, eşi Öznur ve oğlu Alihan ile yaşadıkları olaylar sonrası, ''ruh hallerinin röportaj vermeye müsait olmadığını'' belirterek, yazılı açıklama yaptı. 
     Aile şirketleri olan Aslan Kurşun Sanayi ve Ticaret A.Ş'ye ihracat bağlantısı yapmak amacıyla gittikleri Bangkok'tan, hafta sonu tatilinden yararlanmak amacıyla 25 Aralık günü Phuket Adası'na geçtiklerini ifade eden Kolcuoğlu, Club Med Oteli'ne yerleştiklerini bildirdi. 26 Aralık günü sabah saat 10.00'da denizin karayı işgal ettiğini belirten Kolcuoğlu, şunları kaydetti 
     ''Tesisin yakınında bulunan Kata Plajı'nda ilk büyük dalgada deniz birden 500 metre kadar çekildi ve tüm şiddetiyle geri geldi. Yaralananları, ölenleri, dev dalgaların sürüklediği arabalar, insanlar ve yıkıp geçtiği duvarları gördük. Dalgalar gelirken ikinci katına sığındığımız binanın bu dalgalara dayanıp dayanamayacağını düşündük. Bina yıkılırsa o sırada esen korkunç rüzgara rağmen yandaki binaya nasıl atlayabileceğimizi düşünmeye başladık. Doğal afetler karşısında insanın çaresizliğini yaşadık.'' Afet sırasında Club Med yöneticilerinin cesur ve planlı hareket ederek kendilerini ölüm ya da yaralanmadan kurtardığını kaydeden Kolcuoğlu, ilk dalga sonrası kaldıkları odadaki pasaport, bilet, para ve bazı eşyaları toplayarak 350-400 kişiyle birlikte bir saatlik yürüyüşle bir Budist tapınağına ulaştıklarını kaydetti. Budist rahiplerinin tapınaklarını kendilerine açtığını ve tehlike geçene kadar burada kaldıklarını ifade eden Kolcuoğlu, ''Tesise döndüğümüzde denize yakın olan odaların perişan durumda olduğunu gördük. Her yer çamur içindeydi. Bir çok kişi parasız, pasaportsuz, eşyasız kaldı'' dedi. 
     Kolcuoğlu, tur şirketinin organizasyonuyla 27 Aralık günü saat 03.00 civarında otobüslere binerek havaalanına gittiklerini, buradan havalanan uçakla Bangkok ve daha sonra Türkiye'ye geldiklerini bildirdi. 
     
</TEXT>
</DOC>
