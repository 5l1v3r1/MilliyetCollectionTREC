<DOC>
<DOCNO> 334189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sondun14.html </URL>
<DATE> 2005/04/17/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İngiltere'de 500 bin kaçak göçmen yaşıyor... 
</HEADLINE>
<TEXT>

     İngiltere İçişleri Bakanlığı tarafından tutulan, ancak kamuoyuna açıklanmayan istatistiklerin, ülkede 500 bin kaçak göçmenin yaşadığını ortaya koyduğu bildirildi. 
     The Sunday Times, hükümet yetkililerinin bu konuda belli bir rakam bulunmadığına dair açıklamalarına rağmen, İçişleri Bakanlığı'nın elinde gerçek rakamı ortaya koyan bir çalışmanın bulunduğunu yazdı. 
     Halka açıklanmayan bu istatistiki çalışmanın yaklaşık bir yıl önce Başbakan Tony Blair'in emriyle yapıldığını öne süren Sunday Times, Başbakanlık emrinin başına ''acil'' notunun düşüldüğünü bildirdi. 
     Uzmanlar ise rakamın, Başbakanlık emriyle yapılan araştırmanın ortaya koyduğundan da fazla olabileceğine dikkat çekerek, bu rakamın içinde sadece sınırları kaçak olarak geçenler değil, iltica talebi reddedilmiş kişilerin de bulunması gerektiğini belirtiyor. 
     
</TEXT>
</DOC>
