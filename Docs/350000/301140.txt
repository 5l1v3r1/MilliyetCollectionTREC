<DOC>
<DOCNO> 301140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/dunya/adun.html </URL>
<DATE> 2004/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yuşçenko fark attı 
</HEADLINE>
<TEXT>


Ukrayna'da dün tekrarlanan başkanlık seçimlerinde ilk sonuçlara göre muhalefet lideri Yuşçenko, Başbakan Yanukoviç'i açık farkla geride bıraktı 

CENK BAŞLAMIŞ Moskova 


Haziran ayından bu yana seçim kampanyaları, yolsuzluk iddiaları, zehirlenme suçlamaları ve haftalarca süren sokak gösterileriyle yorgun düşen Ukrayna'da dün yeniden yapılan başkanlık seçimlerinden alınan ilk sonuçlar, Batı yanlısı muhalefet lideri Viktor Yuşçenko'nun, Moskova yanlısı rakibi Başbakan Viktor Yanukoviç'in açık farkla önünde olduğunu gösterdi. 
Gazetemiz baskıya hazırlandığı saatlerde, Ukrayna Merkez Seçim Komisyonu'ndan yapılan açıklamada, oyların yüzde 34.48'inin sayımının tamamlandığı ve Yuşçenko'nun yüzde 57.15'le önde gittiği, Başbakan Yanukoviç'in ise yüzde 39,12 dolayında oy aldığı belirtildi. 
Ukrayna'nın bağımsızlığını kazanmasından bu yana dördüncü kez düzenlenen seçimde, 37 milyon kayıtlı seçmen için kurulan 32 bin sandıkta 12 binden fazla yabancı gözlemci görev yaparken katılım oranı yüzde 77 civarında oldu. 
Seçimlerde çok sayıda usulsüzlük yaşandığını ileri süren Yanukoviç mahkemeye başvuracaklarını açıklarken, kaybetmesi halinde çok sert bir muhalefet yapacağını söyledi. Görev süresi dolan, ancak yeni başkanın seçilememesi nedeniyle koltuğunu bırakamayan Devlet Başkanı Leonid Kuçma, "Tanrı'nın izniyle bu son oylama olacak ve seçim maratonuna bir nokta konulacak. İnsanlar politikadan bıktı" dedi. 
31 Ekim'de yapılan ilk tur seçim sonucu Yuşçenko ve kendisini binde 3 oy farkıyla izleyen Yanukoviç ikinci tura kalmıştı. 21 Kasım'daki seçimi yüzde 3 oy farkıyla Yanukoviç'in kazandığı açıklanmış, ancak seçime hile karıştırıldığını öne süren muhalefet sokağa dökülmüştü. 




</TEXT>
</DOC>
