<DOC>
<DOCNO> 313917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sontur33.html </URL>
<DATE> 2005/02/09/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Etibank davasında bilirkişi raporu Zimmet suçu oluşmuş 
</HEADLINE>
<TEXT>

     El konulan Etibank'ın eski sahibi Dinç Bilgin'in de aralarında bulunduğu 23 sanığın yargılandığı dava kapsamında oluşturulan bilirkişi heyetinde yer alan Doç. Dr. İzzet Özgenç tarafından hazırlanan raporda, davaya konu eylemlerin Bankalar Kanunu'nda düzenlenen ''zimmet'' suçunu oluşturduğu ifade edildi. 
     İstanbul 8. Ağır Ceza Mahkemesi'ndeki duruşmaya, tutuksuz sanıklardan Ferhat Yeğingilioğlu katıldı. Davanın diğer tutuksuz 22 sanığı ise duruşmaya gelmedi. 
     Mahkeme Heyeti Başkanı Mustafa Akın, İstanbul Üniversitesi İktisat Fakültesi öğretim üyesi Prof. Dr. Doğan Kargül ile emekli banka müdürü Erdal Çelik'in hazırladıkları bilirkişi raporunun mahkemeye sunulduğunu, bu raporda bilirkişilerden Gazi Üniversitesi Hukuk Fakültesi öğretim üyesi Doç. Dr. İzzet Özgenç'in imzasının bulunmadığını, Özgenç'in ayrı olarak hazırladığı raporu da 7 Şubat 2005 tarihinde mahkemeye verdiğini tutanağa yazdırdı. 
     Bilirkişi raporlarına karşı diyecekleri sorulan sanık avukatlarından Prof. Dr. Erdener Yurtcan, 8 Haziran 2004 tarihli celsede 3 kişilik birikişi heyetinden yeniden rapor alınmasına karar verildiğini hatırlattı. 
     Öncelikle tek imzayla bir raporun mahkemeye gönderildiğini, daha sonra 2 imzayla rapor verildiğini, İzzet Özgenç'in de ayrıca rapor hazırladığını söyleyen Yurtcan, meslekte 40. yılını doldurmak üzere olduğunu ve buna benzer bir durumla karşılaşmadığını söyledi. Söz konusu raporlarla mahkemenin sonuca varmasının mümkün olmadığını kaydeden Yurtcan, yeni bir bilirkişi incelemesi yapılması gerektiğini ifade etti. 
     Dinç Bilgin'in avukatı Asım İplikçi de, bilirkişi olarak seçildikten sonra dava dosyalarını alan, ancak bilirkişilikten çekildiğini belirterek iade eden İzzet Özgenç'in, üzerinden uzun zaman geçtikten sonra dosyaları dahi almadan 61 sayfalık bir rapor hazırladığını öne sürdü. 
     Diğer sanık avukatları da, raporları inceledikten sonra beyanda bulunacaklarını bildirdiler. 
     Savcı ve taraf avukatlarına bilirkişi raporlarına ilişkin görüşlerini bildirmeleri için 15 gün süre verilmesini kararlaştıran mahkeme heyeti, duruşmayı erteledi. 
     
     DOÇ. DR. ÖZGENÇ'İN RAPORU 
     Doç. Dr. İzzet Özgenç tarafından hazırlanan raporda, diğer 2 bilirkişi tarafından hazırlanan raporun soyut, gerçeklerle bağdaşmayan ve hukuki temeli olmayan değerlendirmeler içerdiği öner sürüldü. 
     Hazine Müsteşarlığı Banka ve Kambiyo Genel Müdürlüğü'nün Etibank'ın İpek Ortak Girişim Grubu'na ihale edilmesi konusunda, İnterbank'ın içinde bulunduğu durum nedeniyle olumsuz görüş bildirdiği kaydedilen raporda, daha sonra grubu oluşturan gerçek ve tüzel kişilerin taahhütname vermesi şartıyla hisse devrine izin verilmesinin uygun olacağının belirtildiği anlatıldı. 
     Taahhütnamenin hukuki bir önemi bulunmadığı ifade edilen raporda, şöyle denildi 
     ''Aslında bu taahhütname yöntemiyle kamu ve kamu adına denetim yapma mevkiinde bulunan kişiler aldatılmak istenmiştir. Etibank, içinde bulunduğu mali sıkıntılar nedeniyle kamu bankaları dahil çeşitli kişi ve kuruluşlara olan borçlarını ödeme bakımından temerrüde düşmüş şirketlerden oluşan ve bünyesinde mali yapısı iflasını gerektirecek ölçüde bozuk olan bir banka barındıran gruba ihalesi yönündeki kararın 'hukuka uygun olduğu' yönünde kanaat uyandırma amacına yönelik bir girişimden ibarettir.'' Raporda, bankanın ihalesine ilişkin Özelleştirme Yüksek Kurulu'nun kararının hukuka uygun bulunmadığı, ''ihaleye fesat karıştırma'' suçunun oluşmasına neden olunduğu öne sürüldü. 
     Dava konusu olaylarda banka kaynaklarının Medya Grubu'na kullandırılması sürecinde kredi sözleşmeleri imzalandığı kaydedilen raporda, ''Bu sözleşmeler, sadece söz konusu zimmet olgusuna 'hukuki bir ilişki' çerçevesinde ortaya çıkmış bir borçlanma görüntüsü vermek amacına yöneliktir'' denildi. 
     Dava kapsamındaki olaylarla ''dolandırıcılık'' suçunun işlendiğine dair bir delile rastlanmadığı ifade edilen raporda, eylemlerin 4389 sayılı Bankalar Kanunu'nun 22. maddesinin 3. fıkrasında düzenlenen ''zimmet'' suçunu oluşturduğu görüşü yer aldı. 
     Raporda, daha sonra şu görüşlere yer verildi 
     ''Suç ortağı sanıklardan bir kısmı hakkında İstanbul DGM Cumhuriyet Başsavcılığı tarafından hiçbir maddi ve hukuki dayanak gösterilmeksizin takipsizlik kararı verilmiştir. Bu takipsizlik kararı hukuka aykırı olması karşısında bu sanıklar hakkında da kamu davası açılabilmesi ve bankanın özelleşirilmesi sürecinde görev alan kişiler hakkında ihaleye fesat karıştırmak suçundan dolayı soruşturma ve kovuşturma başlatılabilmesi için gerekli hukuki sürecin işletilmesi sayın mahkemenin takdirine aittir.'' 
     
     DİĞER ÜYELERİN RAPORU 
     Prof. Dr. Doğan Kargül ve Erdal Çelik tarafından hazırlanan 15 Aralık 2004 tarihli raporun sonuç kısmında, sanıkların, özelleştirmeden zararlı bir banka devraldıkları, bu durumda kara geçene kadar geçecek sürede önemli bir faaliyet zararına katlanılmasının kaçınılmaz olduğu ifade edildi. 
     Devir bilançosunda, bankadan verilen kredilere sektör normalerinin çok üzerinde karşılık ayrıldığı, sanıkların sahibi oldukları değerli şirket paylarını TMSF'ye devrederek samimi niyetlerini hayata geçirme çabasında oldukları, ayni ve nakdi ödemelerde bulundukları kaydedilen raporda, usulsüz olduğu öne sürülen kredilerin bir kısım borçlularının dahi TMSF ile anlaşıp kredilerini kapatmış ve teminatlandırmış olduğunu anlatıldı. 
     Yapılan incelemeden bu görüşlere ulaşıldığı belirtilen raporda, takdirin mahkemeye ait olduğunu ifade edildi. 
     
     İDDİANAMELER 
     Dava dosyasında yer alan 3 ayrı iddianamede, Dinç Bilgin, Cavit Çağlar, Mehmet Nail Keçili, Şükrü Karahasanoğlu, Önay Şevket Bilgin, Mustafa Çağlar ve Türker İnanoğlu'nun da aralarında bulunduğu 23 sanığın, çeşitli suçlamalardan dolayı 3.5 ile 33 yıl arasında değişen çeşitli ağır hapis cezalarına çarptırılmaları isteniyor. 
     
</TEXT>
</DOC>
