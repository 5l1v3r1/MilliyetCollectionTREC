<DOC>
<DOCNO> 323901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/spor/spo07.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlike kapıda 
</HEADLINE>
<TEXT>


Dünya ikincisi atletimiz Süreyya Ayhan'ın yılan hikayesine dönen cezası uluslararası krize doğru gidiyor. Cezada yapılan indirimin ardından gözler IAAF'a çevrildi 

FUAT ERCAN 


Federasyon zorda 
MERKEZ Ceza Kurulu'nun Süreyya Ayhan'ın cezasını yarı yarıya azaltarak 1 yıla indirmesi Atletizm Federasyonu'nu Dünya Atletizm Birliği IAAF karşında zor duruma soktu. Edirne'de yaşanan olay sonrasında karar verme konusunda yitirilen zamanın ardından önce iki yıl olarak açıklanan ardından da bir yıla indirilen cezaya IAAF'nin vereceği tepki merakla bekleniyor. Dünya Atletizm Birliği, üyelik için başvuruda bulunan ülkelere şartlarını bildiriyor, yönetmelik ve talimatlarına uyacaklarına dair sözleşme imzalatıyor. 

En az iki yıl 
AYHAN'A uygulanan bir yıllık indirim sonrasında IAAF cezayı beğenmez ve CAS'a giderse ki durum bunu gösteriyor işler tamamen arapsaçına dönecek. CAS'ın Dünya Atletizm Birliği'ni haklı bulması durumunda tüm kozları eline geçirecek olan IAAF, Türkiye'ye karşı ihtar gönderme ya da üyeliği askıya alma gibi iki tercihten birini kullanacak. İkinci şık devreye girerse Türkiye çok zor durumda kalacak ve affedilene kadar uluslararası müsabakalara hiç bir sporcumuz katılamayacak. 


</TEXT>
</DOC>
