<DOC>
<DOCNO> 336444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonsiy13.html </URL>
<DATE> 2005/04/24/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Karayalçın Seçim barajı düşürülmeli, seçim ittifakları hukukileştirilmeli 
</HEADLINE>
<TEXT>

     SHP Genel Başkanı Murat Karayalçın, Cumhurbaşkanı Ahmet Necdet Sezer'in, partilere yapılacak Hazine yardımının yeniden düzenlenmesine ilişkin yasayı, aynen kendisine gönderilmesi durumunda Anayasa Mahkemesi'ne götürmesini beklediklerini kaydederek, aksi takdirde yargı sürecini kendilerinin başlatacaklarını bildirdi. 
     Karayalçın, SHP milletvekilleri ve eşlerinin de katıldığı İMKB Anadolu Otel ve Turizm Meslek Lisesi'ndeki toplantıda gazetecilerle bir araya geldi. 
     Gazetecilerin sorularını yanıtlayan Karayalçın, Cumhurbaşkanı Ahmet Necdet Sezer'in bir kez daha görüşülmek üzere TBMM'ye iade ettiği siyasi partilere yapılacak Hazine yardımının yeniden düzenlenmesine ilişkin yasanın, Anayasa ve kamu yararına aykırı olduğunu söyledi. 
     Cumhurbaşkanı Sezer'in, yasanın aynen kendisine gelmesi halinde, Anayasa Mahkemesi'ne götürmesini beklediklerini ifade eden Karayalçın, aksi takdirde kendilerinin yargı sürecini başlatacaklarını bildirdi. 
     CHP'nin, AK Parti'yi ''Sezer'in veto ettiği yasaların gerekçelerini dikkate almamak'' konusunda eleştirdiğini belirten Karayalçın, CHP'nin kendisiyle tutarlı olması için Sezer'in veto gerekçelerini göz önünde bulundurması gerektiğini söyledi. Karayalçın, SHP'nin, kazanılmış hak anlayışı içinde Hazine yardımını almayı sürdürmesi gerektiğini ifade etti. 
     Türkiye'de, siyaset ile iktisat ve Avrupa alanlarının çeliştiğini öne süren Karayalçın, işsizlik ve yoksulluğun bir patlama olarak ortaya çıkmasının nedeninin, iktisat ve siyaset alanındaki bu çelişki olduğunu savundu. 
     
     SEÇİM BARAJI 
     Karayalçın, AB'nin Türkiye'yi rahatsız eden uyarılarda bulunduğunu, bunun örneklerinden birinin seçim barajları olduğunu söyledi. 
     Murat Karayalçın, Türkiye'de siyaset alanının yeniden düzenlenmesi gerektiğini vurgulayarak, bunun sadece AK Parti ve CHP'nin yapacağı çalışmalarla gerçekleştirilemeyeceğini savundu. 
     Seçim barajının düşürülmesi, siyasi partilerin demokratikleştirilmesi ve seçim ittifaklarının hukukileştirilmesini öneren Karayalçın, ''İttifaka gereksinimimiz olduğu için bunu söylemiyorum, bu yaşamsal önem taşıyor'' dedi. 
     Karayalçın, Cumhurbaşkanı Sezer'i ziyaretleri sırasında, Sezer'in ''yüzde 10'luk seçim barajının gereksiz yükseklikte olduğunu, yüzde 5'e indirilmesini doğru bulmadığını ancak bunun yüzde 7 olabileceğini'' söylediğini anlattı. Karayalçın, AB standartlarının seçim barajında kullanılması gerektiğini ifade etti. 
     AK Parti ve CHP'nin, siyaset alanını düzenlerken, sadece siyasi partilere mali yardımı ele almasının üzüntü verici olduğunu belirten Karayalçın, ''3 milletvekili olan seçilme yeterliliğine sahip partinin, Hazine yardımı alması sakıncalı görülüyor. 300 küsur milletvekili, 160 küsur milletvekili olan bir siyasi parti, daha sakıncalı olmaz mı '' diye sordu. 
     
     ''İRRASYONEL KARARLAR ALMA PSİKOLOJİSİNDE OLANLAR'' 
     Partisine yeni katılımlar olup olmayacağını soran bir gazeteciye Karayalçın, ''Tabii olacak'' karşılığını verdi. 
     Karayalçın, bir soruyu yanıtlarken de SHP adının değiştirilmesi konusunda bazı görüşmeler yapıldığını, SODEP ismi üzerinde durulduğunu belirterek ancak bunun kesinlik kazanmadığını kaydetti. 
     Erken seçim bekleyip beklemediğinin sorulması üzerine de Karayalçın, ''Beklemiyorum. Erken seçim kararını rasyonel görmüyorum ancak erken seçim kararları irrasyonel alınır. İrrasyonel kararlar alma görüntüsünde, psikolojisinde olanlar, 2005'te Türkiye'yi erken seçime götürebilirler'' diye konuştu. 
     Karayalçın, ''Yükselen milliyetçiliği nasıl değerlendiriyorsunuz '' sorusuna, ''Üretken olmayan siyasi partiler için uygun ortam çıkmıştır. Birkaç simge insanları yönlendirebiliyor. Siyasi partiler, o simgeleri kullanarak siyaset yapmaktadırlar'' yanıtını verdi. 
     Ermeni soykırımı iddialarına ilişkin olarak da Karayalçın, 24 Nisan'da soykırım olmadığını, insanlık dramı yaşandığını ifade etti. Karayalçın, ''Hiç kimse Türkiye'ye soykırımı kabul ettiremez. Tehcir sırasında yaşanan trajedinin de unutulmayacağı biliniyor'' dedi. 
     
</TEXT>
</DOC>
