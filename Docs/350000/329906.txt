<DOC>
<DOCNO> 329906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sonspo01.html </URL>
<DATE> 2005/04/03/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Real Alex'e talip... 
</HEADLINE>
<TEXT>

     Real Madrid Teknik Direktörü Luxemburgo'nun istediği dört oyuncudan birinin Alex olduğu bildirildi. 
     
     Diario As yazdı 

     Fenerbahçe’de harikalar yaratan Alex de Souza’ya, eski teknik direktörü Vanderlei Luxemburgo’nun çalıştırdığı Real Madrid talip oldu. İspanya’nın yüksek tirajlı gazetelerinden Diario As’ın haberine göre, Brezilyalı teknik adamın önümüzdeki sezon için dört transfer istediği ve bu futbolculardan birinin Alex olduğu ifade edildi. Luxemburgo’nun yönetime ismini verdiği diğer üç futbolcunun Inter’li Adriano, Barcelona’nın kaptanı Puyol ve bir başka Brezilyalı Maldonado olduğu kaydedildi. 
     
     Zidane’ın alternatifi 

     Gazete, Fenerbahçe’nin başarısında büyük pay sahibi olan Alex’in kişisel yetenekleriyle Real Madrid’de forma giyebilecek seviyede olduğunu yazdı. Zinedine Zidane’ın yaşının ilerlemesi nedeniyle orta sahada doğacak boşluğun Alex’le rahatlıkla doldurulabileceği ifade edildi. Transferin önündeki en önemli engelin ise Brezilyalı yıldızın yabancı statüsünde yer alacak olması gösterildi. Haberde Alex’in bonservis bedelinin 10 milyon Euro olduğuna da yer verildi. 
     
</TEXT>
</DOC>
