<DOC>
<DOCNO> 333910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/spor/spo24.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakan top 
</HEADLINE>
<TEXT>


Nilay YILMAZ 


Dostlukspor 0 - Reytingspor 1 

Akçaabat Sebatspor - Kayserispor maçı öncesinde yaşanan bahis ve şike iddiaları haftaya damgasını vurdu. Ama iki hoca da katıldıkları spor programlarıyla olayı, bahis ve şike meselesinden çok, aralarındaki başka problemlere indirgedi. Büyük insan Reha Muhtar'ın hazırlayıp sunduğu Futbol Ateşi programı da, iki hocayı aynı anda programa bağlama başarısını göstererek, bir dostluğun ya da arkadaşlığın bitişini canlı olarak bizlere izlettirdi. 
Güvenç Kurtar, "Hikmet Karaman benim arkadaşım. Hafta içinde beni 2 defa aradı. 'Çocukları motive ediyorsun' dedi. Ben bunlara aldırmadım. Samimiyetimizden diye düşündüm" diyerek, şike ve bahis olayında kasete kaydedilen konuşmaları, arkasından da Karaman'la hangi koşullarda konuştuğunu anlattı. Programa bağlanan Hikmet Karaman ise "Güvenç kardeşim, Kocaeli'ne gittiği zaman takım küme düştükten sonra 'Ben bu takımın burada olduğunu bilmiyordum' dedi" sözleriyle eski defterleri açarak, Kurtar'ın Yılmaz Vural'ı aradığını, kendisinin de hafta içinde bu yüzden telefon ettiğini söyledi. Ayrıca Güvenç Kurtar'ın soyunma odasına gelerek morallerini bozduğunu da yineledi. 
Reha Muhtar gerilen ortamı yumuşatmak için mi, yoksa öyle gerektiği için mi bilinmez reklam arası verince Güvenç Kurtar bu defa TRT1'de karşımıza çıktı. Reklamlar bitip de Futbol Ateşi yeniden başlayınca, Güvenç Hoca Sporvizyon'daki konuşmasını yarım bırakıp, hatta bir şey demeden, telefonu kapattı. Sporvizyon programının sunucusu Haldun Domaç ise ne olduğuna anlam veremeyerek, telefon hatlarını suçladı. Evet, Kurtar Futbol Ateşi'ni tercih etmişti çünkü 11.04.2005 tarihli AB Grubu Reyting Raporu'na göre Futbol Ateşi ilk 100 program arasında 27. olmuştu. Sporvizyon'un ise esamesi bile okunmuyordu. 
Velhasıl karşılıklı suçlamaların arkası kesilmedi. Güvenç Hoca "Kocaelispor'u 8 maç 1 puanla bıraktı. Ben geldim 18 maç 22 puanla bıraktım" sözleriyle Karaman'ı suçladı. Ardından söz alan Karaman da "İkimize de IQ testi yapsınlar, hangimizin ayakkabı numarası kaç çıkacak" dedi. 
Reyting canavarı Reha Muhtar bile tartışmanın düzeyinden rahatsız olmuş olacak ki müdahale etti ve "Siz ikiniz de kariyerinizi ispat etmiş hocalarsınız. Hanginiz daha başarılı tartışmasına girmek çok abes..." diyerek, tartışmayı sonlandırdı. Böylece Reytingspor, Dostlukspor'u bir kez daha canlı yayında mağlup etmiş oldu. 

Garrincha, Brezilya'yı simgeliyordu. 
Bu fakir tekstil işçisi, sadeliği ve futbol becerisiyle hepimizi mutluluğa boğmuştu 
Joao Pedro Stedile 


Haberiniz var mı 

Ingo Anderbrügge, Schalke 04 adına takım arkadaşı Marc Wilmots'un asistiyle kaydettiği golün ardından ilginç bir hesap koydu ortaya "Golün yüzde 70'i bana, yüzde 40'ı da Marc Wilmots'a aittir." 

Yok, Lokman ruhu 
Beşiktaş'ın ruhu ruh da, Fenerbahçe'nin ruhu nane ruhu mu Hulki İlgün - Fanatik 

Helal olsun medya 
Attila Gökçe Taraftarın yaptığı küfürler, hakaretler herkes tarafından görmezden geliniyor. 
Turgay Şeren Sen istediğin kadar görmezden gel, televizyon gösteriyor NTV, Futbol Pazarı 

Amin 
Bu kadar kötü niyetli oyuncularla hakemlerimize Allah kolaylık versin. Kemal Dinçer-NTV, Futbol Pazarı 

Büyüyünce yaparsın Sabri 
Erman Toroğlu Duyduğuma göre bu Sabri'den çok şikayetciymiş herkes, saygısızlık yapıyormuş. 
Şansal Büyüka Yapma Sabri kardeşim, daha çok gençsin Maraton, Lig TV 

Diğerleri ne 
Galatasaray, Fenerbahçe, Beşiktaş ligimizin her şeyi. Serhat Ulueren - Telegol, Star 

Bir ihtimal... 
Ümidim yok da, dünya kadar maç var. Gökmen Özdenak -Telegol, Star 


</TEXT>
</DOC>
