<DOC>
<DOCNO> 322008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/dunya/axdun01.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan BM'ye tokat gibi atama 
</HEADLINE>
<TEXT>


YASEMİN ÇONGAR Washington 


ABD Başkanı George W. Bush, Birleşmiş Milletler BM Daimi Temsilciliği görevine, BM'ye karşı tutumu ile tanınan John Bolton'ı atadı. 
ABD Dışişleri'nde silah denetimi ve uluslararası güvenlikten sorumlu kıdemli bakan yardımcısı olan Bolton'ın adı daha önce Bakanlığın "iki numaralı" koltuğu için geçmişti. Dışişleri Bakanı Condoleezza Rice'ın ağırlığını Bolton yerine, bu göreve atanan Robert Zoellick'ten yana koyması ise, "Washington'dan müttefiklerine ılımlı bir işaret" sayılmıştı. 
Ancak Rice, önceki gün Bolton'ın BM Daimi Temsilciliği'ne atanmasını bizzat açıklarken, kendisine, "Benim ve Başkan'ın tam desteğine sahipsiniz" diye seslendi. 
"BM diye bir şey yoktur. Sadece belli dönemlerde gerçek bir gücün liderlik yapabileceği bir uluslararası topluluk vardır. O güç de ABD'dir" sözleriyle tanınan Bolton'ın BM temsilciliğine atanması, hem ABD'li hem uluslararası diplomatik çevrelerde "şaşkınlık" yarattı. Bolton'ın Uluslararası Ceza Mahkemesi'ne, AB Troykası'nın İran'la yürüttüğü nükleer pazarlığa ve Uluslararası Atom Enerjisi Ajansı Başkanı Muhammed El Baradey'in görevinde kalmasına karşı kampanya yürüttüğünü hatırlatan kaynaklar, atamayı "dünyaya sertlik mesajı" sayıyorlar. 


</TEXT>
</DOC>
