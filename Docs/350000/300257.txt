<DOC>
<DOCNO> 300257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonsiy16.html </URL>
<DATE> 2004/12/23/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
AKP İstanbul İl Başkanı Başbakan ekibini kolay kolay değiştirmez 
</HEADLINE>
<TEXT>

     AK Parti İstanbul İl Başkanı Mehmet Müezzinoğlu, ''Kabinede yapılacak olası değişiklikte tek yetkili Başbakan'dır. Şunu da söyleyeyim, Başbakan Recep Tayyip Erdoğan, ekibini kolay kolay değiştirmez'' dedi. 
     Crown Plaza Otel'de basın mensuplarıyla sohbet toplantısı düzenleyen Müezzinoğlu, AK Parti İstanbul İl Teşkilatı olarak bu hafta sonu Kızılcahamam'da yapacakları kampa ilişkin bilgi verdi. 
     Kampa aileleriyle birlikte 300-350 kişinin katılacağını anlatan Müezzinoğlu, kampın 2 amacı bulunduğunu, bunlardan ilkinin teşkilat mensupları arasında dayanışmayı sağlamak, diğerinin de gelinen noktayı değerlendirmek, geleceğe ilişkin vizyonu ortaya koymak olduğunu söyledi. 
     Kampın ilk gününde ''siyaseten gelinen noktanın'' değerlendirileceğini, ikinci günü ise ''yerel yönetimler ve belediyelerin'' ele alınacağını belirten Müezzinoğlu, ''Ama toplantının ana gündem maddesi, 'sosyal belediyecilik' olacaktır. Buna ilişkin gelecekteki vizyonu tartışacağız'' dedi. 
     Gazetecilerin ''Kıbrıs'' konusundaki sorularını da yanıtlayan Müezzinoğlu, Türkiye'nin müzakere tarihi almak için Kıbrıs'ta herhangi bir taviz vermediğini vurguladı. 
     ''AK Parti'nin iktidarda olduğu 2 yılı çıkarsanız, 33 yılda Kıbrıs'ta hiç taviz verilmedi de biz mi veriyoruz '' diye soran AK Parti İstanbul İl Başkanı Müezzinoğlu, ''Türkiye'nin AB standartlarında bir Kuzey Kıbrıs'ı oluşturmak zorunda olduğunu'' kaydetti. 
     Müezzinoğlu, ''TBMM Başkanı'nın deyimiyle, KKTC'de dedeler ile torunların farklı konuştuğunu'' ifade ederek, ''Biz, torunların rahat, onurlu ve gururlu yaşayacağı bir Kıbrıs'ı oluşturmak zorundayız'' dedi. 
     Başbakan Erdoğan'ın Brüksel'den ''Allahaısmarladık, kusura bakmayın'' deyip dönebileceğini, böyle davranması halinde de AB konusunda yine muhalefetin olacağını anlatan Müezzinoğlu, ''Muhalefet bu işi çok iyi yapacağına inanıyorsa, sandığa gider. Halka çok iyi yapabileceğini anlatır. Yüzde 45 oy alır. Biz de o zaman eleştirilecek durum varsa, onları eleştiririz'' diye konuştu. 
     
     ''HAKKINI VE HADDİNİ BİLMEK...'' 
     Mehmet Müezzinoğlu, ''Kabinede bir değişikliğin olup olmayacağına'' ilişkin soru üzerine, daha önce bu konuda yaptığı açıklamaların yanlış anlaşıldığına dikkat çekti. 
     Demokraside ''hakkını ve haddini bilmek'' diye bir kuralın bulunduğunu belirten Müezzinoğlu, şunları söyledi 
     ''Ben hakkımı da, haddimi de bilirim. İstanbul İl Başkanı, hükümet tayin etmez, hükümet veya bakan değiştirmez. Bunu yapma yetkisi Başbakan'a aittir. Kaldi ki, yetkilerine kimsenin müdahale edemeyeceği bir Başbakan var. Kabinede yapılacak olası değişiklikte tek yetkili Başbakan'dır. Şunu da söyleyeyim, Başbakan Erdoğan, ekibini kolay kolay da değiştirmez.'' ''İstanbul Büyükşehir Belediye Başkanı Kadir Topbaş'ı başarılı bulup bulmadığı'' yolundaki soru üzerine de Müezzinoğlu, ''Topbaş'ın göreve geleli 9 ay gibi kısa bir süre geçtiğini'' hatırlatarak, ''kendisini eleştirmek için bu sürenin az olduğunu'' vurguladı. 
     AK Parti İstanbul İl Başkanı Müezzinoğlu, 4.5 yıl önce, özellikle ''kentsel dönüşüm'' alanında Topbaş'ın çok iyi şeyler yaptığının görüleceğini ifade ederek, ''Seçildiği günden itibaren gördüğüm eksiklik, medya ile olan ilişkilerde başarılı olamamasıdır. Bunu kendisine de söyledim. Ama her yiğidin farklı yoğurt yiyişi vardır'' dedi. 
     
</TEXT>
</DOC>
