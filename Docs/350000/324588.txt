<DOC>
<DOCNO> 324588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/dunya/axdun02.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da seçim ertelendi 
</HEADLINE>
<TEXT>


DIŞ HABERLER SERVİSİ 


Afganistan'da mayısta yapılması planlanan parlamento seçimlerinin eylüle ertelendiği duyuruldu. 
K bil'e giden ABD Dışişleri Bakanı Condoleezza Rice ile görüşmesinin ardından ortak basın toplantısında konuşan Afganistan Devlet Başkanı Hamid Karzai, seçimlerin bazı teknik sorunlar yüzünden ertelendiğini söyledi. 
Milletvekili seçimlerinin aslında 2004 Haziran'ında devlet başkanlığı seçimleriyle birlikte yapılması planlanmıştı. Ancak devlet başkanlığı seçimleri ekime, milletvekili seçimleriyse Mayıs 2005'e ertelenmişti. Seçimlerin ertelenmesine gerekçe olarak, Afganistan'da yıllardır nüfus sayımının yapılmaması gösteriliyor. 

Türk birliğinin rolü 
Seçimler ilan edildiği gibi mayıs ayında yapılsaydı, Uluslararası Güvenlik Destek Gücü'nün ISAF komutasını şubat ortasında 6 aylığına devralan Türk birliğine seçimin güvenlik içinde yapılmasını temin etmek gibi çok önemli bir görev düşecekti. Aynı şekilde, görev dönemi şubattan itibaren 6 ay daha uzatılmış olan NATO'nun Afganistan'daki Sivil Temsilcisi Hikmet Çetin de seçim sürecinde önemli bir rol oynayacaktı. 


</TEXT>
</DOC>
