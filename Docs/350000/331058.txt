<DOC>
<DOCNO> 331058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun47.html </URL>
<DATE> 2005/04/07/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Azerbaycan ve Yunanistan arasında turizm anlaşması 
</HEADLINE>
<TEXT>

     Azerbaycan ile Yunanistan arasında, turizm alanında işbirliğini öngören bir anlaşma imzalandı. 
     Bakü'deki ''Yat Kulübü''nde, Azerbaycan Gençlik, Spor ve Turizm Bakanı Ebulfez Garayev ile Azerbaycan'a resmi ziyarette bulunan Yunanistan Turizm Bakanı Dimitris Avromopoulos tarafından imzalanan anlaşma, turizm alanında karşılıklı bilgi ve teknik destek yardımını öngörüyor. 
     Garayev ve Avromopoulos, imza töreninden sonra anlaşmanın şerefine kadeh kaldırdılar. 
     Öte yandan, Avromopoulos, temasları kapsamında Cumhurbaşkanı İlham Aliyev tarafından kabul edildi. 
     Azertac ajansının haberine göre Aliyev, kabulde, Yunanistan ile ilişkilerinin gerek ikili, gerekse Avrupa Birliği çerçevesinde daha da gelişeceğine emin olduğunu, karşılıklı ziyaretlerin bu gelişmeye katkı sağladığını söyledi. 
     Avromopoulos da, Azerbaycan ile ilişkilerinin tüm alanlarda başarıyla gelişmekte olduğunu, turizm alanındaki işbirliğinin gelişmesi için de gerekli potansiyelin bulunduğunu belirtti. 
     
</TEXT>
</DOC>
