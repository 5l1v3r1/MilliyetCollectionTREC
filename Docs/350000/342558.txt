<DOC>
<DOCNO> 342558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonspo16.html </URL>
<DATE> 2005/05/14/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Basketbol Federasyonu'ndan Ahmet Kandemir hakkında açıklama 
</HEADLINE>
<TEXT>

     Basketbol Federasyonu Disiplin Kurulu, 12 Mayıs Perşembe günü yapılan Pınar Karşıyaka-Fenerbahçe maçında cezalı olan Pınar Karşıyaka Antrenörü Ahmet Kandemir’in durumuyla ilgili olarak bir açıklama yaptı. 
     Disiplin kurulunun kararlarının adil olarak ve zamanında infaz edilebilmesi açısından ilgili kulüp ve kişilerin disiplin talimatında yazılı usul ve süreleri dikkate almaları gerektiğine vurgu yapılan açıklamada, "10.05.2005 tarihinde yapılan Fenerbahçe-Pınar Karşıyaka müsabakası bitiminde antrenör Ahmet Kandemir, hakemlere karşı hakaret içeren sözler sarfettiği için konu disiplin kurulumuza aksetmiş olup, gerekli inceleme için savunma imkanı Ahmet Kandemir’e tanınmış, netice olarak disiplin talimatında verilen süre içinde savunma dahi yapmayan Ahmet Kandemir’e disiplin talimatı 36. maddesi gereğince 2 maç müsabakalardan men ve 1000 YTL para cezası verilmiş ve usulüne uygun olarak ceza tebliğ edilmiştir" denildi. 
     Açıklamada, ilgili mevzuat olan Disiplin Talimatı 45.4. maddesi gereğince 24 saat içinde savunmasını vermek üzere Ahmet Kandemir adına antrenörlük yaptığı Pınar Karşıyaka Kulübü’ne Disiplin Talimatı 50. 
     maddesine uygun olarak faks yoluyla tebligat yapıldığı belirtilerek, şu görüşlere yer verildi "Tebligat adresi, gerek kulüpler ve gerekse savunması istenen ya da cezası bildirilen kişiler için bağlı bulunduğu kulüplerin federasyona resmen bildirdikleri faks numaralarıdır. Konu bu şekilde değerlendirildiğinde disiplin kurulunca 10.05.2005 tarihinde oynanan Fenerbahçe-Pınar Karşıyaka müsabakası sonucunda Pınar Karşıyaka Antrenörü Ahmet Kandemir’e isnat olunan suç ile ilgili savunma istemi faks yoluyla kulübün bildirdiği faks numarasına yapılmış, tebligatın yerine ulaştığı telefonla teyid edilmiş, kural gereği 24 saat içersinde savunma beklenmiş ve savunmanın yapılmaması da dikkate alınarak bildirilen tebligat adresi olan faksa Ahmet Kandemir hakkında verilen 2 maç müsabakalardan men ve 1000 YTL ceza kararı tebliğ olunmuştur. Play-off maçlarının çok kısa süre aralıklarla oynandığı dikkate alınarak cezaların adil olarak ve zamanında infaz edilebilmesi açısından ilgili kulüp ve kişilerin disiplin talimatında yazılı usul ve süreleri dikkate almaları büyük önem taşımaktadır." 
     
</TEXT>
</DOC>
