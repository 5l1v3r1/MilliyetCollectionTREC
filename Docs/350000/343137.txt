<DOC>
<DOCNO> 343137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/ekonomi/eko01.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, OECD'nin en ucuz 5'inci ülkesi 
</HEADLINE>
<TEXT>


Türkiye, OECD'nin 30 üyesi içinde en ucuz 5'inci ülke. Birçok ülke vatandaşları kendi ülkelerinde 100 birim ulusal paraya aldıkları malları Türkiye'de yarısına alabiliyorlar 

ANKARA Anka 

Türkiye, Ekonomik İşbirliği ve Kalkınma Teşkilatı'nın OECD üyesi 30 ülke içinde, 'karşılaştırmalı fiyat düzeyleri'ne göre Çek Cumhuriyeti, Slovakya, Polonya ve Meksika'nın ardından en ucuz 5'inci ülke durumunda. 
OECD tarafından tüketici fiyatları baz alınarak hesaplanan 'karşılaştırmalı fiyat düzeyi' araştırmasının Mart 2005 sonuçları açıklandı. Buna göre OECD'nin en pahalı ülkesinin İzlanda, en ucuz ülkesinin de Çek Cumhuriyeti olduğu belirlendi. Türkiye ise bu sıralamada en ucuz 5'inci ülke konumunda bulunuyor. Türkiye geçen yılın sonunda ise fiyat düzeyine göre Çek Cumhuriyeti, Slovakya ve Polonya'nın ardından dördüncü sırada bulunuyordu. 

Türkiye yabancıya ucuz 
2004 sonuna göre İzlanda hariç OECD ülkelerinin tamamında fiyatlar geriledi. Karşılaştırmalı fiyat düzeylerine göre, Türkiye, yabancılar açısından çok avantajlı. Bir İzlandalı kendi ülkesinde 100 İzlanda Kronu ödeyerek aldığı bir mal ve hizmeti Türkiye'de 41 krona alabiliyor. İsviçreli bir turist kendi ülkesinde 100 İsviçre Frangına aldığı bir mal ve hizmeti Türkiye'de 45 Franga, Norveçli ve Danimarkalı ise ülkelerinde 100 euro olan mal ya da hizmeti 45 euroya alabiliyor. 
Buna göre, Türkiye'de 100 YTL ödenerek alınabilen bir mal ve hizmet sepeti için, İzlanda'da 247, İsviçre'de 223, Norveç'de 222, Danimarka'da 221, İrlanda'da 205 ve Japonya'da 203 YTL ödemek gerekiyor. 
Türkiye özellikle Akdeniz çanağında turizmde rakibi olan Yunanistan, İtalya, İspanya gibi ülkelere göre turistler açısından önemli bir fiyat avantajı sunuyor. Örneğin bir Alman turistin Türkiye'de 100 euroya alabileceği bir mal ve hizmet sepetine Yunanistan'da 141, İtalya'da 163, İspanya'da 143 euro ödemesi gerekiyor. 

Türkler'e ucuz dört ülke 
Kanada, Avusturalya, Japonya, Yeni Zelanda, Avusturya, Belçika, Danimarka, Finlandiya, Fransa, Almanya, İrlanda, Lüksemburg, Hollanda, İsveç ve İngiltere vatandaşları kendi ülkelerinde 100 birim ulusal para ödeyerek aldıkları bir mal veya hizmeti Türkiye'de neredeyse bunun yarısını vererek alabiliyorlar. 
OECD üyesi 30 ülke içinde Çek Cumhuriyeti, Slovakya, Polonya ve Meksika'nın ise Türkiye'den daha ucuz olduğu belirlendi. Türkiye'de 100 YTL olan bir mal ve hizmet sepetinin fiyatı Meksika'da 98, Polonya'da 94, Slovakya'da 93, Çek Cumhuriyeti'nde ise 92 YTL'ye iniyor. 




</TEXT>
</DOC>
