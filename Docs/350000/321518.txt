<DOC>
<DOCNO> 321518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonsiy15.html </URL>
<DATE> 2005/03/07/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
"Okula Dönüş" yasası Perşembe günü geçebilir 
</HEADLINE>
<TEXT>

     AKP Grup Başkanvekili Salih Kapusuz, Cumhurbaşkanı Ahmet Necdet Sezer'in veto ettiği üniversite öğrencileriyle ilgili "okula dönüş" yasasının yarın Milli Eğitim Komisyonu'nda görüşüleceğini anımsatarak, "Perşembe günü belki bu yasayı da genel kurulda, torba yasanın peşine koyabiliriz" dedi. 
     TBMM'de gazetecilerle sohbet eden Kapusuz, yarın Maliye Bakanı Kemal Unakıtan ve Devlet Bakanı Ali Babacan'a yöneltilen sözlü soruların yanıtlanacağını, çarşamba ve perşembe günü ise emeklilik yaşının artırılmasından otoyolların işletme hakkının devrine kadar birçok ekonomik ve sosyal konuyu içeren torba yasanın görüşüleceğini söyledi. 
     "Perşembe günü belki af yasasını da görüşürüz" diyen Kapusuz sözlerini şöyle sürdürdü 
     "Biz Cumhurbaşkanı gibi düşünmüyoruz. Ancak Meclis Başkanlığı personelinin eski uygulamalarla ilgili hazırlayacağı dosyayı bekliyoruz, yarın komisyon da görüşmesini tamamlar, Adalet Bakanlığı'ndaki arkadaşlarla da görüşmek istiyorum. Ama hukukçuların bir kısmı bu aftır, bir kısmı değildir diyor. Bizim yaptığımız şey öğrencilere bir şans daha vermek, zaten onların disiplin cezaları dosyalarında kalıyor. Açık olan şey şudur bunlara şans veriyoruz, insanlar okumak istiyor. Bir aftan bahsedilmek için suç olması lazım. 
     Eğer yaptığımız bir hata varsa onunla da biz mücadele ederiz." 
     
     330 OYU ARAMAK EMSAL OLUŞTURUR 
     Kapusuz, çeşitli nedenlerle okullarından uzaklaştırılmış üniversite öğrencilerine, dönüş şansı verilmesi için çıkarılan ve veto yiyen yasanın, af hükümleri içerdiği gerekçesiyle 330 oyla kabul edilmesi yönündeki veto gerekçesine katılmadıklarını kaydetti. Kapusuz, "Bunu kabul etmek sonrasına da emsal teşkil eder. İnşallah Anayasa Mahkemesi'ne gitmez, ama giderse de yetki Meclis'te ve dava olursa yargıdadır. Cumhurbaşkanı'nın sadece onay yetkisi var, isterse Anayasa Mahkemesi'ne de götürür" dedi. 
     
     KESİNLİKLE GÜNDEMDE SEÇİM YOK 
     Af ve seçim konusunun çok fazla konuşulmaması gerektiği yönündeki bir yorum üzerine Kapusuz, "Birileri böyle düşünüyor diye seçime gidilmez. Biz yolumuzda gidiyoruz, vatandaşa 'niye 363 değil de 463 milletvekili vermediniz' mi diyeceğiz 
     Türkiye'nin ve bizim gündemimizde kesinlikle bir seçim yok" dedi konuştu. 
     
     YEDEK MİLLETVEKİLLİĞİ 
     Başbakan Tayyip Erdoğan'ın gündeme getirdiği yedek milletvekimlliği ile ilgili gelişimin CHP Antalya Milletvekili Osman Özcan'ın verdiği benzeri bir yasa teklifiyle birlikte gündeme geldiğini açıklayan Kapusuz, "Bu konuda bir değişiklik olacaksa bu hükümetin değil milletvekilinin görevidir. Anayasa değişiklikleri için yasa tasarısı hazırlanamıyor. Yedek milletvekillerinin benzeri uygulaması belediye meclislerinde vardır. Bizim istediğimiz şudur Mümkün mertebe Meclis çalışmalarında arkadaşlarımızın eksiksiz bulunmasıdır" dedi. 
     Kapusuz, bu konunun henüz netleşmediğini partinin yetkili organlarında görüşüldükten sonra tartışmaya açılabileceğini söyledi. 
     SEKA fabrikasının kapatılmasıyla ilgili olarak da görüşlerini açıklayan Kapusuz, "Mümkün mertebe devletin ticaretten elini çekmesi lazım. Geçmişte çok iyi şeyler yapmış olan SEKA'nın teknolojisi eskidi, kamunun böyle bir ihtiyacı kalmadı. Hizmet için zarar eden bir işletmeyi kapatmak istiyoruz. Halk böyle bir yetkili CHP'lilere verirse CHP de o gün bir tane değil iki tane SEKA Kursun" dedi. 
     Orman arazilerinin satışıyla ilgili ve "2b" olarak bilinen vetolu yasanın, "bugünden yarına" çıkartılamayacağını belirten Kapusuz, parti organlarında görüşülüp netleştirilmediğinden, bunun kısa vadede yapılacağı anlamına gelmeyeceğini söyledi. 
     Ali Müfit Gürtuna'nın eşinin gündeme getirdiği modayla uyumlu, estetik görünüşlü baş örtme liçimlerinin türbana alternatif olup olmayabileceğiyle ilgili bir yoruma karşılık ise Kapusuz, "Kişi özgürlük ve hakları konusunda tercihleri kendilerini ilgilendirir. Benim böyle bir değerlendirme yapmam, eşimi dahi bağlamaz ama söyleyebileceğim şey, benim başım açık" diye konuştu. 
     Ermeni soykırımı iddialarıyla ilgili bir soruyu yanıtlarken ise Salih Kapusuz, "BM görevini yapsın, biz arşivlerimizi açtık. Artık incelensin bu iddia" dedi. 
     
</TEXT>
</DOC>
