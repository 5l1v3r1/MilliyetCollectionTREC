<DOC>
<DOCNO> 316850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/siyaset/siy01.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
194 dosyaya dokunulmadı 
</HEADLINE>
<TEXT>


SALİHA ÇOLAK Ankara 


AKP iktidarı, milletvekillerinin yargılanması yolunda Meclis'ten izin istenen fezlekeler karşısında "dokunulmazlık kalkanını" kıpırdatmıyor. 
Seçim vaatlerine rağmen dokunulmazlığı sınırlandırmaya yanaşmayan AKP, milletvekilleri hakkında Meclis'e gönderilen 194 dosyada yargılamanın dönem sonuna ertelenmesi kararı aldırdı. 

106 vekil kurtardı 
106 milletvekili için dokunulmazlığın kaldırılması isteniyor. Ancak aralarında Başbakan Erdoğan ve Dışişleri Bakanı Abdullah Gül'ün de yer aldığı 74 AKP, 30 CHP, 1 DYP, 1 bağımsız milletvekili, dokunulmazlık zırhında ısrar edilince yargılanmaktan kurtuldu. AKP'nin, "Önemli suçlamalar yok, bunlar torba maddeler" dediği dosyalarda, 34 milletvekili, bazı bakanların da Yüce Divan'a gitmesine neden olan "görevi kötüye kullanma", 10 milletvekili "sahtecilik", 5 milletvekili de "görevi ihmalle" suçlanıyor. 50 dosya da "seçim yasasına muhalefet" suçunu içeriyor. 



</TEXT>
</DOC>
