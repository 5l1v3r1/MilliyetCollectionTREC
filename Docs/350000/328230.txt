<DOC>
<DOCNO> 328230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur01.html </URL>
<DATE> 2005/03/29/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
'Klimaya oturmayın çarpılırsınız' 
</HEADLINE>
<TEXT>

     Yaşar ANTER DHA 

      BODRUM Devlet Hastanesi koridorlarında bulunan klimaların üzerlerine oturanların ızgara demirlerini sık sık kırması ve klimaların içine atılan cisimler nedeniyle arızalanması, yöneticileri bıktırınca ilginç bir çözüm bulundu. Tüm klimaların üzerine Elektrik kaçağı oluşma riskine karşı lütfen klimaların üzerine oturmayınız' uyarısı bulunan afişlerin asılmasından sonra arızalar son buldu. 
     Devlet malına zarar vermekten çekinmeyenlerin elektrik çarpmasından korkup daha medeni davranmaya başladıklarını söyleyen Bodrum Devlet Hastanesi Başhekimi Op.Dr. Oğuz Şahin, "Her ay klima tamir masrafı vermekten bıktık. Daha önce klimaların üzerine Lütfen oturmayın, içerisine sert ve yanıcı maddeler atmayın'' uyarısı bulunan yazılar asmamıza rağmen, üzerlerine oturup ızgaralarını kırdılar. Bu da yetmedi içlerine, sigara, kağıt mendil, çikolata kağıtları, kola kutuları, hatta çorap, havlu bile atarak klimaların bozulmasına neden oldular. Oysa ki koridorlarımızda yeterince koltuk var. Uyarı yazısını astıktan sonra değil klimalara oturmak, yanından bile geçmeye çekiniyorlar. Aslında tabii ki elektrik kaçağı filan yok'' dedi. 
     
</TEXT>
</DOC>
