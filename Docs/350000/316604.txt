<DOC>
<DOCNO> 316604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/guncel/gun05.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıtlı bir şey yokmuş 
</HEADLINE>
<TEXT>


Sayısız inşaata imza atan, enerji yolsuzluğunun kilit ismi tutuklu Selçuk, adına kayıtlı telefon, menkul, gayrimenkul, şirket bulunmadığını söyledi 

TÜRKER KARAPINAR Ankara 

Enerji ve Tabii Kaynaklar Bakanlığı'ndaki yolsuzluk operasyonu kapsamında tutuklanan Ezgi İnşaat'ın sahibi İbrahim Selçuk, emniyet ifadesinde, aylık gelirinin 15 bin dolar olduğunu söyledi. 
Operasyonun kilit ismi Selçuk, önce İbrahim adlı limited şirketi, ardından da Üresan İnşaat'ı kurduğunu belirtti. 2001'de Ezgi İnşaat'ı, sonra da para kasası üreten Paramatik şirketini kurduğunu kaydeden Selçuk, genel olarak peyzaj, temizlik, inşaat, arsa karşılığı yap - sat konularına ilişkin faaliyette bulunduğunu anlattı. Selçuk, adına kayıtlı telefon, menkul, gayrimenkul ve şirket bulunmadığını vurguladı. Selçuk, sadece HSBC Bank'ta 10 bin dolar nakit parası olduğunu kaydetti. Adapazarı'ndaki İller Bankası'nın altyapısını, ismini hatırlayamadığı bir hükümet konağını, Bahçelievler'de bulunan emniyet müdürlüğü lojmanlarını, Bolu Sosyal Tesisleri'ni, Ankara Büyükşehir'in peyzaj ve tadilat işlerini gerçekleştirdiğini anlatan Selçuk, Çocuk Esirgeme Genel Müdürlüğü'ne Ankara ve İstanbul Bağdat Caddesi'nde kat karşılığı bina yaptığını söyledi. Selçuk, Mamak hükümet konağı, Denizli ve İstanbul'daki parkların düzenlenmesinin ise yarım kaldığını bildirdi. 


</TEXT>
</DOC>
