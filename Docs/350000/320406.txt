<DOC>
<DOCNO> 320406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonspo22.html </URL>
<DATE> 2005/03/03/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Kobe Bryant, ömür boyu hapisten kurtuldu... 
</HEADLINE>
<TEXT>

     ABD Profesyonel Basketbol Ligi NBA takımlarından Los Angeles Lakers'ın yıldız oyuncusu Kobe Bryant'a, genç bir kadına tecavüz ettiği gerekçesiyle açılan davada, taraflar arasında anlaşma sağlandığı bildirildi. 
     Kolorado Eyaleti Federal Mahkemesi'nde görülen davada, iki tarafın avukatları ortak yayımladıkları bildiride, ''Dava, iki tarafı da memnun edecek şekilde sonuçlanmıştır'' ifadesini kullandı. 
     Bildiride Bryant'ın, davacı genç kadının ve avukatların dava hakkında artık herhangi bir yorumda bulunmamayı kabul ettiklerine de değinildi. 
     Ünlü basketbolcu hakkındaki dava, bir otelde çalışan 19 yaşındaki genç bir kadının, Bryant'ın kendisine 2003 yılı haziran ayında tecavüz ettiğini iddia etmesiyle açılmıştı. 
     Evli ve 2 çocuk babası 26 yaşındaki Bryant, genç kadınla cinsel ilişkiye girdiğini itiraf etmiş, ancak bunun tecavüz olmadığını, ilişkinin iki tarafın da rızasıyla olduğunu öne sürmüştü. 
     Davada anlaşma sağlanması üzerine Kobe Bryant, ömür boyu hapis cezası almaktan da kurtulmuş oldu. Bryant'ın yine de ağır bir para cezasına çarptırılabileceği kaydediliyor. 
     Kobe Bryant, bu yıl NBA'da 27.6 sayı ortalamasıyla sayı krallığında 2. sırada bulunuyor. 
     
</TEXT>
</DOC>
