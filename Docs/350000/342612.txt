<DOC>
<DOCNO> 342612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sontur33.html </URL>
<DATE> 2005/05/14/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Şehit jandarma er toprağa verildi... 
</HEADLINE>
<TEXT>

     Bingöl’ün Adaklı İlçesi’nde önceki gün teröristlerce pusuya düşürülerek şehit edilen Jandarma Er Seyvan Yavuz, memleketi Van’da toprağa verildi. 
     Şehit Yavuz için Van’ın Çatak İlçesi’ne bağlı Kayaboğazı Köyü’nde düzenlenen törene katılan İl Jandarma Alay Komutanı Kurmay Albay Hamit Özdemir, konuşmasında, "Kardeşimiz Seyvan Yavuz görevi başında şehit oldu, bundan sonra yapılacaklar ise bizlere kaldı. Türk Silahlı Kuvvetleri olarak bizler inançlıyız, inatçıyız ve intikamcıyız. 
     Kardeşimizin kanı yerde kalmayacaktır. Bundan kimsenin şüphesi olmasın" dedi. 
     Yavuz’un babası Ali Yavuz ise şehit babası olmaktan gurur duyduğunu ifade etti. 
     Daha sonra köy mezarlığına kadar Yavuz’un tabutunu taşıyan kalabalık, terör örgütü aleyhine slogan attı. Şehit Seyvan Yavuz, burada toprağa verildi. 
     Törene Vali Yardımcısı Haldun Aksalman, Kaymakam Vedat Yılmaz, Belediye Başkanı Minür Bozdemir, İlçe Jandarma Komutanı Yüzbaşı Selçuk Yıldırım ile şehidin yakınları ve çok sayıda vatandaş katıldı. 
     
</TEXT>
</DOC>
