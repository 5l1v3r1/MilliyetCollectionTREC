<DOC>
<DOCNO> 306374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sondun01.html </URL>
<DATE> 2005/01/14/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Gazze Şeridi'nde saldırı 8 ölü 
</HEADLINE>
<TEXT>

     Gazze Şeridi'ndeki Karni geçiş noktasında, 3 Filistinli militan tarafından düzenlenen intihar saldırısında ölenlerin sayısı 8'e çıktı. 
     İsrail devlet radyosu, saldırıda 5 İsrailli'nin ve saldırıyı düzenleyen 3 Filistinli militanın öldüğünü duyurdu. 
     Hastane kaynaklarına göre, saldırıda 2'si ağır, 4 İsrailli yaralandı. İsrail ordusu henüz saldırıyla ilgili açıklama yapmadı. 
     3 Filistinli örgüt tarafından düzenlendiği bildirilen saldırının sorumluluğunu, El Fetih hareketinin silahlı kanadı El Aksa Şehitleri Tugayları, Hamas'ın silahlı kanadı İzzeddin El Kassam Tugayları ve Filistin Halk Direniş Komitesi'nin silahlı kanadı Selahaddin Tugayları üstlendi. 
     
     SALDIRIYI 2 GRUP DAHA ÜSTLENDİ 

     Gazze Şeridi'ndeki Karni geçiş noktası yanında düzenlenen saldırıyı, El Fetih hareketinin silahlı kanadı El Aksa Şehitleri Tugayları'nın yanı sıra Hamas'ın silahlı kanadı İzzeddin El Kassam Tugayları ve Filistin Halk Direniş Komitesi de üstlendi. 
     AFP'ye telefonla yapılan açıklamada, saldırının El Aksa Şehitleri Tugayları, İzzeddin El Kassam Tugayları ve Filistin Halk Direniş Komitesi tarafından ortak düzenlendiği belirtildi. 
     Bu arada, İsrail ordusu geçiş noktası bölgesindeki saldırının en az 2 Filistinli militan tarafından düzenlendiğini doğruladı. 
     Önce El Aksa Şehitleri Tugayları'nın üstlendiği saldırıda 5 kişinin öldüğü, 10 kişinin yaralandığı bildirilmişti. 
     
</TEXT>
</DOC>
