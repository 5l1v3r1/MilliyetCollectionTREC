<DOC>
<DOCNO> 307645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/dunya/adun.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
En zor seçim 
</HEADLINE>
<TEXT>


Irak'ta 30 Ocak'taki seçimlere yönelik terör dalgası bekleyen Bağdat, önlem olarak sınırları kapatacak, sokağa çıkma yasağı ilan edecek ve halkın araç kullanmasını yasaklayacak 

DIŞ HABERLER SERVİSİ 


Uluslararası İslamcı teröristler ve Amerikan işgaline karşı direnen grupların kanlı eylemleri nedeniyle dünyanın en tehlikeli ülkesi haline gelen Irak'ta, 30 Ocak'ta yapılacak meclis seçimleri için bugüne dek görülmedik sertlikte önlemler açıklandı. 
Saddam rejiminin devrilmesinden sonra yapılacak ilk demokratik ve özgür seçime yönelik büyük bir terör dalgası bekleyen Irak yönetimi, halkı güvenle oy kullanmaya teşvik etmek ve seçim merkezlerine yönelik olası terör eylemlerini önleyebilmek için temel özgürlüklerden biri olan seyahat hakkını askıya aldı. 
Irak Bağımsız Seçim Komisyonu'ndan Ferid Ayar'ın dün açıkladığı önlemler şunlar 
Irak'ın uluslararası sınırları 29 Ocak'tan 31 Ocak'a kadar kapalı tutulacak. Sadece Suudi Arabistan'dan dönen hacıların ülkeye girişine izin verilecek.Aynı süre içinde şehirlerarası yolculuk yasak olacak ve ülke çapında geceleri sokağa çıkma yasağı uygulanacak.Özellikle bomba yüklü araçlarla gerçekleştirilen intihar saldırılarını önlemek için 29 - 31 Ocak arasında resmi olmayan araçların trafiğe çıkması yasak olacak. 

İç savaş uyarısı 
Bu arada Irak İçişleri Bakanı Felah El Nakib, Iraklıların bir bölümünün seçimleri boykot etmesi durumunda ülkede "iç savaş" çıkabileceği uyarısında bulundu. El Nakib, Bağdat'ta düzenlediği basın toplantısında, Sünnilere atıfta bulunarak, "Bazılarının seçimlere katılmaması bir ihanet olur. Bu durum ülkeyi iç savaşa sürükler ve bölünmeye, götürür" dedi. 
Irak'taki en büyük Sünni oluşumlar Sünni Ulemalar Komitesi ve Irak İslam Partisi seçimleri boykot etme kararı almışlardı. Bu grupların, özellikle şiddet eylemlerine sahne olan El Anbar gibi Sünni bölgelerinde seçime katılımın sağlanması amacıyla güvenlik şartlarının iyileştirilmesi için seçimin ertelenmesi talebi reddedilmişti. 

5 SORUDA IRAK SEÇİMİ 

1 - Kimler katılabiliyor 
- Iraklılar, 30 Ocak'ta 275 sandalyeli Geçici Ulusal Meclis üyelerini seçecek. Partilere adayların üçte birinin kadın olması zorunluluğu getirildi. Adayların en az 30 yaşında olması gerekiyor. Direnişle bağlantısı olan parti ve gruplar ile eski Baasçılarla, şu anda silahlı kuvvetler mensubu olanlar seçimde yarışamıyor. 

2 - Meclisin yetki ve gücü ne olacak 
- Meclis, hükümeti seçecek, yasalar hazırlayacak. Meclis önce bir devlet başkanıyla iki yardımcısını seçecek. Ardından Meclis'ten bir başbakan seçilecek. Başbakanın ordu da dahil olmak üzere her şey üzerinde yetkisi olacak. Meclis, 15 Ağustos 2005'e kadar anayasa taslağını hazırlamak ve 15 Ekim'de referanduma sunmakla yükümlü. 

3 - Anayasal hükümet ne zaman göreve gelecek 
- Anayasa halk tarafından onaylanırsa 15 Aralık'ta yeniden genel seçimler yapılacak, 31 Aralık'ta ise anayasal hükümet göreve başlayacak. Anayasa referandumda reddedilirse, 15 Aralık'ta yeni meclis seçimi yapılacak ve aynı süreç 2006'da da tekrar edecek. 

4 - Kim kazanabilir 
- Irak nüfusunun yüzde 60'ını oluşturan Şiilerin mecliste de çoğunluğu elde etmesi bekleniyor. Şii partiler, seçimlere "Birleşik Irak İttifakı" adı altında tek listeyle katılıyor. Diğer yandan nüfusun yüzde 20'sini oluşturan Sünniler seçimi boykot etseler de zaten oy kullanmaları çok zor. Çünkü, Sünni bölgeleri şiddet ve terörün pençesinde. Bir Şii olan Başbakan İyad Allavi'nin kendi listesi bulunuyor. Kuzeydeki Kürtler ise bir "birleşik cephe" kurdular. Eğer Sünniler büyük çoğunlukla oy kullanamazsa, anayasa görüşmelerinde Sünnilerin temsiline ilişkin ciddi bir sorun çıkar. 

5 - Yurtdışında yaşayan Iraklıların oy hakkı var mı 
- Evet. Uluslararası Göçmen Bürosu 14 ülkede seçim büroları kurdu. Oy kullanmak isteyenler, Irak vatandaşlığını ve 31 Aralık 1986'dan önce doğduğunu kanıtlamak zorunda. Bu yolla 1 milyona yakın Iraklının oy kullanması bekleniyor. 


</TEXT>
</DOC>
