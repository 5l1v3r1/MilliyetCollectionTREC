<DOC>
<DOCNO> 348300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonspo26.html </URL>
<DATE> 2005/06/02/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
WRC Türkiye Rallisi... Sainz Puan almaya geldim 
</HEADLINE>
<TEXT>

     Cem Özdel AA 

WRC Türkiye Rallisi ile yeniden yarışlara dönen Citroen'in efsanevi pilotu Carlos Sainz, yarışlara dönme nedenini, Citroen takımının son yarışlarda aldığı sonuçlar olduğunu söyledi. 
     Dünya Ralli Şampiyonası'nın 7. ayağı olan Türkiye Rallisi'nin başlamasına saatler kala, Citroen'in ''Matador'' lakaplı pilotu Carlos Sainz ve Peugeot takımının başarılı pilotu Marcus Gronholm, Grand Haber Otel'deki basın merkezinde toplantı düzenledi. 
     Toplantı salonuna girdiğinde gazeteciler tarafından alkışlanan Sainz, amacının takımına yardım etmek olduğunu söyledi. Sainz, Citroen takımında François Duval'ın bir süre yarışlardan alınmasının ardından ikinci pilot sıkıntısının başgösterdiğini kaydederek, şunları söyledi 
     ''Burada olmak ve bu işi yapmak çok güzel. Takımıma yardım etmeye ve biraz da puan almaya geldim. Arabamı hızlı ve güvenli kullanacağım. Benim için kolay olmayacak ama mücadeleyi kabul ettim. Yarıştan zevk almak istiyorum.'' François Duval'in çok yetenekli ve genç bir pilot olduğuna da değinen Sainz, ''Yılbaşından beri alınan sonuçlar ortada. Duval, biraz dinlenerek, neler olduğunu ve neler yapması gerektiğini düşünmelidir. Gençseniz, iyi bir pilotsanız, en iyi takımdaysanız, her zaman maksimumda olmak zorundasınız'' dedi. 
     Sainz, rallide Citroen Xsara WRC ile yarışacak. 
     Öte yandan toplantıya katılan diğer ünlü pilot Marcus Gronholm, esprili bir biçimde, ''Umarım Carlos'un bu zevk yarışları, pek çok yarış için geçerli değildir'' dedi. Sainz'i yeniden yarışlarda görmekten büyük mutluluk duyduğunu anlatan Gronholm, yarışlarla ilgili olarak da, ''Burada kazanabileceğimize emin değilim. Ama inanıyorum'' dedi. 
     Kemer'de 2 gün boyunca yağmur yağdığını ve antrenmanlarda çamur nedeniyle oldukça zorlandıklarını belirten Peugeot 307 WRC pilotu Gronholm, ''Arabama güveniyorum. Yağmur bir kabus'' dedi. 
     
     SHAKEDOWN'IN HIZLILARI 
     Öte yandan sabah saatlerinde başlayan Lassa Shakedown etabında en iyi dereceyi Mitsubishi Lancer WRC'siyle Harri Rovenpera yaptı. Rovenpera, 2.6 kilometrelik etabı 2.01.80'lik dereceyle bitirerek, Lassa Shakedown'un en hızlısı oldu. Rovenpera'yı, 2.02.05 ile Subaru pilotu Peter Solberg ve 2.03.04'lül derecesiyle Skoda Motor Sport'tan Armin Schwarz izledi. Türk pilotlardan Serkan Yazıcı ise Hyundai Accent WRC'siyle 2.13.01'lik bir derece yapabildi. 
     
</TEXT>
</DOC>
