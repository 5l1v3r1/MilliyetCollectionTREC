<DOC>
<DOCNO> 334683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/yasam/ayas.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Pepe uyardı örgütler uyandı 
</HEADLINE>
<TEXT>


Çevre Bakanı Pepe'nin Tuz Gölü'ndeki kirlilikle ilgili açıklamasıyla harekete geçen 6 sivil toplum örgütünün temsilcisi, durum tespiti yapıp herkesi göreve çağırdı 


Milliyet'i ziyaret eden Çevre ve Orman Bakanı Osman Pepe'nin, "Tuz Gölü hem en büyük tuz rezervimiz, hem bölgedeki ekosisteminin en önemli enstrümanı. Ne yazık ki Konya Belediyesi'nin kanalizasyonu Tuz Gölü'ne gidiyor. Kirliliği önlemek için İspanya'dan kredi aldık" sözlerinin ardından, çevre örgütleri harekete geçti. TEMA ve WWF - Türkiye'nin de Doğal Hayatı Koruma Vakfı aralarında bulunduğu 6 sivil toplum örgütünün temsilcisi, Tuz Gölü Havzası'nın kurtarılması için tüm kurum ve kuruluşları göreve çağırdı. 

Tüm atıklar göle 
Flamingoların en önemli üreme alanlarından biri olan göldeki kirlenmeye dikkat çekmek için düzenlenen inceleme turuna TEMA Konya Temsilciliği, WWF - Türkiye, Konya Çevre ve Araştırma Derneği, Selçuk Üniversitesi, Konya Çevre ve Orman İl Müdürlüğü ile Jandarma Tuz Gölü Koruma Timi'nden birer temsilci katıldı. 
İncelemelerin ardından açıklanan bildiride, göldeki kirlenmenin Konya ve Tuz Gölü çevresindeki yerleşim alanlarının evsel ve sanayi atıklarının 100 kilometre uzunluğundaki ana tahliye kanalıyla göle ulaşmasından kaynaklandığı belirtildi. 
Su seviyesinin azaldığına ve toprakların çoraklaştığına dikkat çeken bildiride, bölgenin kurtuluşu için tüm kurum ve kuruluşlar göreve çağrıldı. Bildiride ayrıca, Çevre ve Orman Bakanlığı Özel Çevre Koruma Kurumu Başkanlığı koordinasyonunda bir platform oluşturularak gölün kurtarılması için yönetim planına dayanan kalıcı çözümler üretilmesi gerektiği kaydedildi. 


</TEXT>
</DOC>
