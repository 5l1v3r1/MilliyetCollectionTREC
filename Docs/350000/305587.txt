<DOC>
<DOCNO> 305587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonyas06.html </URL>
<DATE> 2005/01/11/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
ABD'de yayınlanan ''24'' adlı dizide Türkler, terörist olarak tanıtıldı 
</HEADLINE>
<TEXT>

     Türkiye'de de beğeniyle izlenen ABD yapımı "24" adlı dizinin yayınlanan son bölümünde Türkler "dinci terörist" olarak tanıtıldı. Dizinin 2 saat süren özel bölümünde, Türk teröristlerin bir bakanı kaçırması konu edildi. Dizinin yayınlanmasından sonra ABD'de yaşayan Türkler, saldırı korkusu yaşamaya başladılar. 
     Fox TV'de yayınlanan ve özel bölüm olduğu için tam 2 saat süren dizide, "Türk vatandaşı bir teröristin İslam adına ABD halkına yaşattığı korku dolu saatler" konu edildi. 
     
Başrolünü Türkiye'de de yakından tanınan Kiefer Sutherland'in oynadığı dizinin bu haftaki bölümünde İstanbul merkezli bir İslami terörist, örgütün ABD'nin Kaliforniya eyaletinde bir yolcu treni kazasıyla bağlantısı kuruluyor. Los Angeles'ta kuru temizleme dükkanı işleten bir Türk ailenin nasıl teröristlere yardım ve yataklık yaptığı anlatılıyor. Dizi de bir çok anlatım hatası da bulunurken Türkçe, Arapça ile bağdaştırılıyor. 
     Dizide Türk ailenin babasını William Devane, anneyi ise Oscar ödüllü Shohreh Aghdashloo oynarken ailenin ABD'li bir genç kıza aşık olan genç oğlunu ise İran asıllı Fairuz adlı oyuncu canlandırıyor. 
     Dizide, "Türk" olduğu iddia edilen aile bireylerinin ismi Navi, Dina ve Behruz'dan oluşuyor. Dizide Türk babanın ABD'li bir kıza aşık olduğu için oğluna nasıl baskı kurduğu da abartılı bir şekilde ifade ediliyor. 
     Dizinin 4. serisinin bu şekilde başlaması, bundan sonraki bölümler konusunda Türkleri diken üstünde bıraktı. ABD güvenlik birimlerinin, teröristlere karşı mücadele verdiği dizinin ilk üç serisinde "teröristlerin" milliyetleri belirtilmezken, yeni serinin ilk bölümünde "Türk terörist" tanımlaması kullanıldı. Dizinin 3. serisi Türkiye'de CNBC-e kanalında yayınlanıyor. 
     
     YOĞUN TEPKİ 

     Dizinin yayınlanmasının ardından ABD'de yaşayan Türkler, tepkilerini dile getirdiler. 
     Türk Dernekleri, dizinin Amerikan ve Türk gençlerini olumsuz etkileyeceği görüşünde. Bu durum ne zaman Türklere karşı dinsel ve etnik bir nefrete dönüşürse o zaman hukuki yollara başvuracaklarını açıklayan dernek yetkilileri, yayıncı kuruluş Fox TV'ye de Türklerin rahatsızlığını ilettiklerini söylüyor. 
     Diziye tepkiler sadece Türk kesiminden değil ABD'lilerden de geliyor. 
     Ancak dizinin yapımcıları Türkiye'den ve Türk halkından özür dilemeyi düşünmediklerini belirtti. 
     Öte yandan, yapımcılar dizinin ilerleyen bölümlerinde olumlu Müslüman karakterlerin de kullanılacağı sözü verildi. Dizi ile ilgili ayrıntılı bilgi www.fox.com 24 adlı adresinde yer alıyor. 

     
</TEXT>
</DOC>
