<DOC>
<DOCNO> 316606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/guncel/gun07.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ile öğrenci değişimi 
</HEADLINE>
<TEXT>


Şişli Terakki, Ankara TED ve İzmir Özel Türk Lisesi'nden seçilen 18 öğrenci ve 6 öğretmen, Amerika'ya gönderilecek 

BURCUM DEVREZ 

American Forum for Global Education sivil toplum kuruluşu, Türk öğrencilerle değişim programı yapmak için Türkiye'de bir araştırma yaptı. Araştırma sonunda NİL Uluslararası Eğitim Organizasyonu'nun programa koordinatörlük teklifi yapıldı. ABD Dışişleri Bakanlığı'nın sponsor olduğu programda, karşılıklı öğretmen ve öğrenci değişimi yapılacak. 
Bu değişim programı çerçevesinde Türkiye'den Şişli Terakki, Ankara TED ve İzmir Özel Türk Lisesi'nden 18 öğrenci ve 6 öğretmen, Amerika'ya gönderilmek üzere seçildi. Türkiye'deki öğrenciler programa katılabilmek için 2 aşamalı mülakattan geçti. İkincisine Amerika'dan gelen yetkililerin de katıldığı mülakatlarda, öğrencilere bu programa neden katılmak istedikleri, katkılarının ne olacağı ve ne beklediklerine dair bir kompozisyon yazdırıldı. Mülakatta ayrıca öğrencilerin, Türkiye'yi temsil edecek kişilik özelliklerine, kendi ayakları üzerinde durabilmelerine, kendilerini güzel ifade edebilmelerine ve beklentilerine dikkat edildi. 
Belirlenen 18 öğrenci, New York çevresindeki Marble Hill High School, Brooklyn International High School ve Poly Prep High School'da eğitim görecek. 
Aynı mülakat öğretmenlere de uygulandı. Türkiye'den 6 öğretmen, Amerika'daki okullarda verilen eğitimi inceleyebilecek. Amerika'dan da 18 öğrenci ve 6 öğretmen gelecek. Amerikalılar da TED Ankara, Şişli Terakki ve İzmir Özel Türk liselerine gidecek. 


</TEXT>
</DOC>
