<DOC>
<DOCNO> 304945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sonyas02.html </URL>
<DATE> 2005/01/09/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
İşte yapımcıları "zengin eden" 21 film... 
</HEADLINE>
<TEXT>

     Hollywood'un dev film şirketlerinin yüzü, geçen yıl 21 filmin dünya çapında elde ettiği gişe hasılatlarıyla güldü. Geçen yıl tüm dünyada en çok izlenen film toplam 540.3 milyon dolarlık rekor gişe hasılatıyla ''Harry Potter ve Azkaban Tutsağı-Harry Potter and the Prisoner of Azkaban'' oldu. 
     Internet sitesi ''screen international'' Kuzey Amerika hariç tutularak dünya çapında en çok hasılat yapan ve 100 milyon dolarlık hasılat barajını geçen 21 yapımı açıkladı. 
     Geçen hafta ilan edilen ABD'nin en çok izlenen filmleri arasında birinci sırada ''Shrek-2'' yer alırken, dünya çapındaki hasılat rekortmenliğinde ''Harry Potter'' serisinin son halkası bayrağı sevimli yeşil canavardan devraldı. 
     Çocuk büyücü Harry Potter'ın yeni macerası ''Harry Potter ve Azkaban Tutsağı'', dünya çapında 540.3 milyon dolar hasılat elde etti. İlk iki filmdeki yönetmenin yerine bu kez Alfonso Cuaron'un rejisör koltuğuna oturduğu film, aralarında Türkiye'nin de bulunduğu tüm ülkelerde milyonları sinema salonlarına çekti. Film, ABD'nin en çok izlenen yapımları listesinde dördüncü sırada yer almıştı. 
     
     YİNE YEŞİL CANAVAR 
     Yemyeşil bir surat, devasa bir vücut ve altın bir kalp, yani Shrek... 
     2004 yılının dünya çapında en çok izlenen filmleri listesinde 467.5 milyon dolarlık hasılatıyla ikinci sırada yer alan ''Shrek'', prensesine kavuşmak için tüm çabasını ortaya koyan şirin devin sevgi öyküsü. İlkinin kazandığı başarı üzerine ikincisi çekilen film, ABD'de yılın en çok izlenen yapımı oldu. 
     Listenin üçüncü sırasında duvarlara tırmanan, tavanlardan sarkan bir kahraman ''Örümcek Adam-Spider Man'' yer aldı. Serinin ikinci halkasını bu yıl seyirciyle buluşturan yapımcılar müthiş bir yatırıma imza attı ve ''Örümcek Adam 2'', yılı dünya çapında 410.4 milyon dolarlık rekor hasılatla kapattı. 
     
     ''TRUVA'' DA REKORTMEN... 
     Senenin en çok konuşulan prodüksiyonlarından ''Truva-Troy'' da yapımcılarının yaptığı yatırımları boşa çıkarmayan rekortmen yapımlar arasında yer aldı. 
     Listede 364 milyon dolarlık gişe hasılatıyla dördüncü olan film, Brad Pitt, Orlando Bloom, Eric Bana ve Diane Kruger'dan oluşan dev kadrosuyla büyük bir başarıya imza attı. 
     Yapımcıların yüzünü güldüren filmler arasında ''Tutku İsa'nın Çilesi'', ''Ben Robot'', ''Bridget Jones'un Günlüğü'', ''Köpekbalığı Hikayesi'', ''Garfield'', ''Terminal'', ''Yarından Sonra'' gibi yıl boyunca ilgiyle izlenen çok sayıda yapım yer aldı. 
     
     Tüm dünyada yılın en çok izlenen 21 yapımı şöyle sıralandı 
     1-Harry Potter ve Azkaban Tutsağı 540.3 milyon dolar. 
     2-Shrek-2 467.5 milyon dolar. 
     3-Örümcek Adam-2 410.4 milyon dolar. 
     4-Truva 364 milyon dolar. 
     5-Yarından Sonra 355.8 milyon dolar. 
     6-The Incredibles 286.8 milyon dolar. 
     7-Tutku İsa'nın Çilesi 2.2 milyon dolar. 
     8-Ben Robot 202.4 milyon dolar. 
     9-Van Helsing 180 milyon dolar. 
     10-Bridget Jones Mantığın Sınırı 177.7 milyon dolar. 
     11-Köpekbalığı Hikayesi 157.9 milyon dolar. 
     12-Kral Arthur 149.9 milyon dolar. 
     13-Köy 142.5 milyon dolar. 
     14-Something's Gotta Give 142 milyon dolar. 
     15-Howl's Moving Castle 134.9 milyon dolar. 
     16-Garfield 120.4 milyon dolar. 
     17-Terminal 120.4 milyon dolar. 
     18-Collateral 116.7 milyon dolar. 
     19-Ocean's Twelve 107.3 milyon dolar. 
     20-The Polar Express 101.7 milyon dolar. 
     21-Fahrenheit 9 11 101.5 milyon dolar. 
     
</TEXT>
</DOC>
