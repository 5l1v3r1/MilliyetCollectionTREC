<DOC>
<DOCNO> 304930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sontur13.html </URL>
<DATE> 2005/01/09/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Azgın boğa sahibini hastanelik etti... 
</HEADLINE>
<TEXT>

     Kırıkkale'nin Delice İlçesi'nde bir çiftçi, Kurban Bayramı dolayısıyla hayvan pazarına götürmek istediği boğanın boynuz darbeleri sonucu yaralandı. 
     Alınan bilgiye göre, Ocakbaşı Köyü'nde çiftçilik yapan Zekeriye Akan, Kurban Bayramı dolayısıyla 1 yıldır beslediği boğayı hayvan pazarına götürmek için ahırdan çıkarmak istedi. Yaklaşık 300 kilo ağırlığındaki boğa, ahırdan çıkınca huysuzlaşarak, kaçmaya başladı. 
     Hayvanı yakalayarak kamyonuna bindirmek isteyen Akan, boğanın boynuz darbeleri sonucu yaralandı. 
     Ailesi tarafından Çerikli Beldesi'ndeki sağlık ocağına götürülen Akan, ilk müdahalenin ardından Kırıkkale Yüksek İhtisas Hastanesi'ne kaldırıldı. 
     Hastanede yatan eşinen yanından ayrılmayan Keziban Akan, AA muhabirine olayı şöyle anlattı 
     ''Eşimin ahırdan çıkarmak istediği boğa, kamyona bindirilmek isteyince sağa sola koşmaya başladı. Boğa, eşimi kamyon ile duvar arasına sıkıştırdı. Çevredekilerin müdahalesiyle eşimi kızgın boğanın boynuz darbelerinden kurtardık. İç kanama şüphesiyle bir süre gözetim altında tutulacak.'' 
     
</TEXT>
</DOC>
