<DOC>
<DOCNO> 322599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonspo28.html </URL>
<DATE> 2005/03/10/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Aydın Teşvikte delil yoksa bundan sonrası için yapılacaklara bakalım 
</HEADLINE>
<TEXT>

     Sporda şiddet, şike, rüşvet ve haksız rekabet iddialarını inceleyen TBMM Araştırma Komisyonu'na bilgi veren Ankaragücü Kulübü Başkanı Cemal Aydın, teşvikin var olduğunu herkesin söylediğini, ama bunu ispat eden bulunmadığını söyledi. Aydın, ''Somut delil yoksa bundan öncesi ile uğraşacağımıza bundan sonrası için ne yapmalı ona bakmak lazım'' dedi. 
     AK Parti Ankara Milletvekili Haluk İpek Başkanlığı'ndaki Araştırma Komisyonu, bugün futbolcu Cafer Aydın'ın gündeme getirdiği teşvik primi iddiasına adı karışan isimleri dinledi. Bu çerçevede komisyona bilgi veren Ankaragücü Kulübü Başkanı Aydın, ''Bizim görevimiz gücümüzün yettiği herkesi yenmek. Eğer yenmekten dolayı sorgulanıyorsak, bunu, bundan sonra da yapabileceğimizi söyledik'' diye konuştu. 
     Aydın, dün komisyona bilgi veren eski hakemlerin, kulüp yönetimlerinin de ''teşvik primi ve şikenin içinde olduğu'' yolundaki ifadelerinin anımsatılması üzerine, şunları kaydetti 
     ''Herkesin değerlendirmesi, kendisini bağlar. Ben Cemal Aydın olarak, Ankaragücü Başkanı olarak hiçbir kulüp yönetiminin böyle bir şeyin içinde olduğuna inanmıyorum. Bir defa şurada anlaşmak lazım. Teşvik primi mübah mı değil mi Bazı kulüpler bunun olabileceğini söylüyor. Ben teşvikin uygun bir şey olmadığını söyleyen başkanlardanım. Onun için karşı olduğum bir şeyi savunmam da mümkün değil.'' ''Kendisi tasvip etmese bile futbolda teşvik primi uygulamasının bulunup bulunmadığı'' konusunda bilgisinin sorulması üzerine de Aydın, ''Var olduğunu herkes söylüyor ama ispat eden yok. Verenle alanı bulacaksın, onu ispat edeceksin. O benim konum değil. Benim tarzım öyle bir şeyin ahlaki olmadığı yönünde olduğu için bir şey söyleyemem'' dedi. 
     Türk futbolunda birtakım sıkıntılar varsa buna bir milat koymak gerektiğini ifade eden Aydın, ''Bundan sonrası için beyaz bir sayfayı, tedbirleriyle birlikte ortaya koymak lazım'' görüşünü dile getirdi. 
     
     ''ZAMANLAMA YANLIŞ'' 
     Milli maçların başladığına ve liglerde de sıkıntılı bir sürecin yaşandığına dikkati çeken Cemal Aydın, sözlerini şöyle sürdürdü 
     ''Bu sıkıntılı dönemde düşünebiliyor musunuz, kulüpler ve kulüp başkanları bir taraftan, Maliye bir taraftan, Meclis Araştırma Komisyonu bir taraftan, federasyon bir taraftan. Kulüplerin, futbolcuların maç yapması bir motivasyon meselesi. Biz topçuları birinci motivasyona getirmek isterken bu türlü şeylerden sporcularımız etkileniyor. Bunun zamanı bana göre şimdi değil. Birçok kulüp için bu sıkıntılı. Onun için bunu bir an önce noktalamak lazım. 
     Görebildiğim kadarıyla somut bir delil yok. Somut delil yoksa bundan öncesi ile uğraşacağımıza bundan sonra iyi olarak ne yapmalı, onu kurallara bağlamak lazım.'' Ankaragücü'nün teşvik primine adının karıştırıldığı dönemde, takım olarak Galatasaray, Beşiktaş, Fenerbahçe ve Trabzonspor'u yendiklerini belirten Aydın, ''Görevimiz yenmek, yenmeye de devam edeceğiz. Yenilseydik demek ki hiç hesap veremeyecektik'' diye konuştu. 
     Meclis Araştırma Komisyonu'na bilgi veren Star Televizyonu Spor haberleri Müdürü Serhat Ulueren, komisyona, hakem Sadık İlhan, Futbol Federasyonu eski üyesi Hadi Türkmen ve futbolcu Cafer Aydın'ın açıklamalarını içeren 3 kaset teslim ettiğini bildirdi. Ulueren, komisyon üyelerinin ''Teşvik primini hangi takım verdi '' sorusuna ise ''Henüz o bilgiye ulaşamadığımı söyledim'' dedi. 
     Komisyon üyelerinin saat 15.00'te randevu verdiği Ersun Yanal, toplantıya bir saat gecikmeyle geldi. Teknik direktör Yanal'ın komisyonu arayarak, cenazesi olması sebebiyle biraz gecikeceğini söylediği öğrenildi. Yanal, basın mensuplarının bina dışındaki ısrarlı sorularını yanıtsız bırakırken, açıklamalarını komisyona yapacağını söylemekle yetindi. 
     
</TEXT>
</DOC>
