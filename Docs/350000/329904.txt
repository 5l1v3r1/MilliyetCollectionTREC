<DOC>
<DOCNO> 329904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sonsiy08.html </URL>
<DATE> 2005/04/03/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
CHP'de görevden alınan başkanlar Baykal Anayasal suç işliyor 
</HEADLINE>
<TEXT>

     CHP'de, Genel Merkez tarafından görevinden uzaklaştırılan il başkanları, Genel Başkan Deniz Baykal ve parti yönetiminin "Anayasal suç işlediğini" ifade etti. İl başkanları, "CHP seçilmiş bakanlarla değil atanmışlarla yönetiliyor. Böyle giderse CHP kayyumlar partisine dönüşecek" dediler. 
     CHP'de son kurultayın ardından görevinden uzaklaştırılan 18 il başkanından 15'i durum değerlendirmesi yapmak üzere Ankara'da bir araya geldi. Toplantıda, görevinden alınan Niğde, Bolu, Sakarya, Gaziantep, Kilis, Aksaray, Elazığ, İzmir, Rize, Balıkesir, Erzincan, Erzurum, Osmaniye, Afyon ve Samsun il başkanları hazır bulundu. 
     Toplontıya, CHP'li milletvekilleri Hasan Aydın, Hüseyin Kurtulmuş, Hakkı Ülkü, Muzaffer Kurtulmuş, Necat Gencal, Mehmet Kesimoğlu, Yüksel Çorbacıoğlu ve Mehmet Tomanbay da katıldı. 
     
     "CHP KAYYUMLAR PARTİSİNE DÖNÜŞÜYOR" 
     Toplantı öncesinde il başkanları adına konuşma yapan eski İzmir İl Başkanı Alattin Yüksel, Genel Başkan Deniz Baykal ve Genel Merkez yönetimini sert bir dille eleştirdi. 
     CHP'de son günlerde istifalar, ihraçlar, görevden almalar nedeniyle bir deprem yaşandığını ifade eden Yüksel, "genel merkez kaynaklı" depremin CHP'yi atanmışlar partisi haline getirdiğini kaydetti. Yüksel, "CHP'yi seçilmiş başkanlar değil, atanmışlar yönetiyor. Genel Merkez, partiyi kayyumlar partisine dönüştürdü. Demokrasinin kurucusu olan CHP'ye bu yakışmıyor. Baykal, partiyi 'kurutaylar partisi haline dönüştüreceğini' söylemişti, ancak bu gidişle parti kayyumlar partisi, Baykal da kayyumlar genel başkanı olacaktır" diye konuştu. 
     
     "ANAYASAL SUÇ İŞLENİYOR" 
     Yüksel, il başkanlarının hiçbir haklı gerekçe olmadan görevden alındığına, kurultayda Deniz Baykal'ı tervih etmedikleri için il başkanlığından alındıklarını söyledi. 
     Baykal ve Genel Merkez yönetiminin örgütleri, milletvekillerini, Parti Meclisi'ni "fazlalık, fuzuli" olarak gördüğünü ifade eden Yüksel, görevden alınmalarının hem tüzük, hem Siyasi Partiler Yasası hem de Anayasa'ya aykırı olduğunu söyledi. Yüksel, "Deniz Baykal'ın ve genel merkezin Anayasa'nın 67'nci maddesine göre Anayasal suç işlediğini düşünüyoruz" dedi. 
     
     "OLİGARŞİK YÖNETİME KARŞI MÜCADELE EDECEĞİZ" 
     Yüksel, görevden alınan il başkanları olarak bir araya gelmelerinin, bundan sonraki süreçte yol haritasını belirlemek olduğunu söyledi. İlk olarak parti içi muhalfet ve CHP'yi demokratik bir yapıya kavuşturmak isteyen herkesle işbirliği yapmayı öngördüklerini söyleyen Yüksel, "CHP'deki bu oligarşik yönetime karşı nasıl mücadele edebilirizi, Türkiye genelinde neler yapmalıyızı konuşacağız" dedi. 
     Yüksel, hem parti içi toplantılarla hem de yargı da yüretecekleri çabalarla çalışmalarını sürdüreceklerini, iç hukuk yollarının tıkanması halinde Avrupa İnsan Hakları Mahkemesi'ne de gidebileceklerini belirtti. 
     
</TEXT>
</DOC>
