<DOC>
<DOCNO> 343673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy09.html </URL>
<DATE> 2005/05/18/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Anadol Hükümet yurtdışındaki işçileri yolunacak kaz gibi görüyor 
</HEADLINE>
<TEXT>

     CHP Grup Başkanvekili Kemal Anadol, yurtdışında çalışan işçilerin Türkiye’de prim ödeyerek emekli olabilmeleri için verdikleri günlük 2 dolarlık payın, Bakanlar Kurulu Kararı ile 5 dolara yükseltildiğini belirterek, "Hükümet, yurtdışındaki işçileri yolunacak kaz gibi görüyor" dedi. 
     Anadol, CHP İstanbul Milletvekili Ali Rıza Gülçiçek ile TBMM’de basın toplantısı düzenledi. 
     Özellikle Avrupa’da yaşayan birçok başarılı işadamı ve işçinin pek çok alanda Türkiye’nin yüzünü ağarttığını, CHP olarak bu kişilerle gurur duyduklarını belirten Anadol, şunları söyledi 
     "Ancak, ülkeyi yıllardır yöneten sağ iktidarlar, bu işçileri para makinesi ve yolunacak kaz gibi gördüler. Din, iman, Allah diye nutuk atarak bu insanları dolandırdılar. 
     Yıllarca yurtdışında alın teri akıtarak kazandıkları paraları bu kesimlere kaptıranlar, bu da yetmiyormuş gibi bir darbe de iktidardan yediler. Yurtdışında çalışan ancak, emeklilik için yeterli primi olmayanların emekliliği için yapılan uygulama, 10 Mayıs’ta alınan bir Bakanlar Kurulu Kararı ile değiştirildi. Emeklilik için alınan günlük 2 dolar, bu kararla 5 dolara çıkarıldı. Yani, yüzde 150 artırıldı. Bu 
     yaklaşım, iktidarın yurtdışındaki işçilere bakış açısını bir kez daha ortaya koydu. İktidar, bu işçileri yolunacak kaz gibi görüyor. Yurda önemli miktarda döviz kazandıran ve alın teri döken bu insanların elini öpmek yerine, elini cebine sokmayı tercih ediyor bu hükümet... Hükümeti, aldığı bu karardan geri dönmeye çağırıyoruz. Bu insafsızlıktır, haksızlıktır." Anadol, Milli Eğitim Bakanı Hüseyin Çelik’in, 19 Mayıs kutlamaları ile ilgili bir demeci hatırlatılarak, bu konudaki düşüncelerinin sorulması üzerine, şunları söyledi "Sayın Bakanın kafasının karışık olduğunu görüyorum. 3. dünya ülkeleri gibi kutlama derken neyi kastediyor, neresinden şikayet ediyor anlamadım. Nasıl kutlayacağız yani... Bursa’daki gibi AK Parti ampulü altında mı Bakan karnından konuşmasın, net olsun, ne yapmak istiyorsa yapsın da görelim. Sayın Bakan, aslında elinden gelse kutlamaları şeriat devletindeki gibi yapacak. Genç kızları, Cidde ve Tahran’daki gibi kapatarak yaptıracak kutlamaları. Bunu yapamayınca da canı sıkılıyor herhalde." Kemal Anadol, memurların cumartesi günü çalışması için verilen kanun teklifi ile ilgili soruyu ise "Astarı yüzünden pahalıya gelir Cumartesi günü çalışmanın... Devlet bir şey kazanmaz, aksine kaybeder. Bu teklifi kabul etmemiz mümkün değil" diye yanıtladı. 
     
</TEXT>
</DOC>
