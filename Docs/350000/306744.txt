<DOC>
<DOCNO> 306744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/soneko03.html </URL>
<DATE> 2005/01/15/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Vakıfbank, kira öder gibi ev alma dönemini başlattı... 
</HEADLINE>
<TEXT>

     Vakıfbank, kira öder gibi ev alma dönemini başlattı. 
     Vakıfbank'tan yapılan açıklamaya göre, Banka, kamuoyunda ''kira öder gibi ev sahibi olma'' olarak bilinen ''mortgage'' gibi uzun vadeli konut kredisi uygulamaya başladı. 
     Açıklamada, konut kredilerinde vade 20 yıla çıkarılırken 1-36 ay vadede faiz oranının da aylık yüzde 1,80'e indirildiği, 20 yıl vadede aylık faiz oranını ise yüzde 2 olarak belirlediği ifade edildi. 
     Vakıfbank'ın uzun zamandır üzerinde çalıştığı 20 yıl vadeli konut kredisi uygulamasını hayata geçirdiği belirtilen açıklamada, isteyen herkesi konut sahibi yapmayı hedefledikleri kaydedildi. 
     10 yılın üzerindeki vadelerdeki konut yaşının 25, 10 yıldan daha düşük vadelerde ise 30 yaşla sınırlandırıldığı bildirilen açıklamada, şöyle denildi 
     ''Konut kredileriyle birlikte otomobil kredilerinde de indirime giden Vakıfbank, 1-12 ay vadede aylık yüzde 2 olan otomobil kredisi faiz oranını yüzde 1,95'e kaskosu Vakıfbank tarafından yapılan otomobillerde indirdi. 
     Vakıfbank'ın kredi imkanlarından yararlanmak isteyenlerin herhangi bir Vakıfbank Şubesi'ne başvurmaları halinde kredi talepleri bir gün içinde sonuçlandırılacak.'' 
     
</TEXT>
</DOC>
