<DOC>
<DOCNO> 301083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sonsiy05.html </URL>
<DATE> 2004/12/26/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Sağlık Bakanı İnsan odaklı bir sağlık sistemi oluşturmayı tercih ettik 
</HEADLINE>
<TEXT>

     Sağlık Bakanı Recep Akdağ, sağlık hizmetlerinin sunumunda, popülist davranmayı ve palyatif çözümlerle sorunları geçiştirmeyi değil, insan odaklı bir sağlık sistemi oluşturmayı tercih ettiklerini söyledi. 
     Recep Akdağ, bakanlığının 2005 yılı bütçesinin TBMM Genel Kurulu'nda görüşülmesi sırasında yaptığı konuşmada, göreve geldikleri günden itibaren insanların hak ettiği bir sağlık hizmeti alabilmesi için yoğun bir çaba harcadıklarını belirtti. 
     Akdağ, Sağlık Bakanlığı'nın bir yandan acil müdahalelerle sorunlara neşter atarken diğer yandan da insan odaklı bir sistem oluşturmaya çalıştığını ve bu amaçla ''Sağlıkta Dönüşüm Programı''nı yürürlüğe koyduğunu söyledi. 
     Göreve gelir gelmez ilk icraatlarının başında kamuoyunun vicdanını yaralayan bir yanlışı ortadan kaldırmak olduğunu belirten Akdağ, şunları söyledi 
     ''İnsanımızın hastanelerde rehin tutulması ayıbına son verdik. Artık kamuoyuna Borcunu ödemeyen vatandaş hastanede rehin kaldı haberleri yansımamaktadır. Bu konunun ciddi biçimde üzerine gidiyoruz. Bu uygulama ile acil müdahalelerde sosyal güvence aranması ve buna göre işleme başlanması yanlışı ortadan kalktı. 
     Hekim ve sağlık çalışanlarının sayılarının mutlak anlamda yetersizliği ortadadır. Bu yetersizliğin yanı sıra var olanların da bölgelere dengesiz olarak dağılımı söz konusuydu. Bu soruna hemen el attık. Öncelikle eleman temininde güçlük çekilen bölgelerimizde hemen her branştan sağlık personelinin çalıştırılmasını ''Eleman temininde güçlük çekilen yerlerde sözleşmeli sağlık personeli çalıştırılması hakkında kanun'' ile tercih edilir hale getirdik. 
     Vatandaşımıza daha nitelikli sağlık hizmeti verilmesi ve başta hekimlerimiz olmak üzere sağlık çalışanlarına hak ettikleri ücretlerin ödenebilmesinin önünü açan bu uygulamamızdan sonra hekimlerimiz muayenehanelerini kapatmaya başladı. Türkiye genelinde gönüllü olarak muayenehane kapatan hekim sayısı bin 500'e ulaşmıştır. Bunun anlamı, Türkiye'de artık kamu imkanları kullanılarak yapılan sağlık hizmeti için vatandaşımızdan uygunsuz taleplerde bulunma devrinin sona ermesidir.'' 
     
     MUAYENE ODASI SAYISI 
     Son bir yılda hekimler için çalışma ve muayene odası sayılarını sağlık ocaklarında 6 binden 12 bine, hastanelerde ise 5 binden 10 bine çıkardıklarını ifade eden Akdağ, 11 hastanede ise ''Hekim Seçme Hakkı Uygulaması''na başladıklarını kaydetti. 
     Recep Akdağ, Sağlıkta Dönüşüm Programı'nın en önemli bileşenlerinden biri olan ''Aile Hekimliği Uygulamasını'' Düzce'de başlatacaklarını ve 2005 yılında pilot il uygulamaları ile sürdürülecek projenin, 2006 yılından itibaren tüm Türkiye'de uygulanacağını ifade etti. 
     Bakan Akdağ, Sağlık Bakanlığı'nın 2005 yılı bütçesinin 2004 yılına göre yüzde 15.07 artışla 5 milyar 462 milyon 974 bin 750 YTL'ye yükseldiğini, ''sağlığa ayrılan payda azalma olmuştur'' eleştirilerinin de doğru olmadığını sözlerine ekledi. 
     
</TEXT>
</DOC>
