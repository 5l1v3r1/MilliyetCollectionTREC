<DOC>
<DOCNO> 336060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/ekonomi/eko04.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalı çalışanlar ilk önce emekliliği soruyor 
</HEADLINE>
<TEXT>


Türkiye'de bireysel emeklilikteki 448 bin sözleşmenin 100 bine yakını kurumsal üyeliklerden oluşuyor. Avrupa'da kurumsal üyelikler çok daha yüksek oranlarda. Çünkü çalışanların iş tercihinde en önemli unsur bireysel emeklilik 

Ayfer Yıldız 

Emeklilik Gözetim Merkezi'nin verilerine göre, 448 bin sözleşmenin 98 binini grup katılımları oluşturuyor. 
Grup katılımlarına sadece çalışan katılabildiği gibi işverenler de katkıda bulunabiliyor. Sektördeki işveren katılımlı sözleşme sayısı henüz istenilen seviyelerde değil. Sistemin Amerika ve Avrupa'daki uygulamalarında özellikle kurumlar tarafından daha çok tercih edildiği görülüyor. Çalışanlar da işe girerken, sosyal hakların yanı sıra şirketin hangi emeklilik planını sunduğuna bakıyor. 

Motivasyon artıyor 
Kurumların çalışanları için sisteme girmelerinin motivasyonu, işe bağlılığı ve verimliliği artırmasının yanı sıra kurum açısından vergi teşviklerinden de yararlanılması sözkonusu. Şu anda çalışanlar ödedikleri primleri brüt maaşının yüzde 10'unu ve asgari ücretin yıllık tutarını aşmamak kaydıyla vergiden düşebiliyor. İşverenler de çalışanları adına ödedikleri katkı paylarını, çalışanın brüt maaşının yüzde 10'u ve asgari ücretin yıllık tutarını aşmamak kaydıyla kurumlar vergisi matrahından indirebiliyor. 
Emeklilik fonlarının ekonomide önemli bir yere sahip olduğu ülkelerle bu fonların yeterli bir seviyeye gelmediği ülkelere bakıldığında, fonların vergilendirilme uygulamalarında önemli farklılıklar olduğu görülüyor. 

AB'de vergi sistemi 
AB'ne üye ülkeler arasında emeklilik planlarının vergilendirilmesi sistemi de değişiyor. Konu ile ilgili olarak Avrupa Komisyonu'nun, mesleki emeklilik planlarının uluslararası uygulamalarının önündeki vergisel engeller hakkında bir bildiri yayınladığını belirten Vakıf Emeklilik Kurumsal Pazarlama Müdürlüğü'nden Mustafa Şahin, şunları söyledi 
"Bu bildiriye kadar bir çok AB üyesi, diğer üye ülkelerdeki emeklilik sistemlerine yapılan katkıların vergi matrahından indirilmesine izin vermiyordu. Böylece, bir AB ülkesindeki kişi ödediği primleri diğer AB ülkesinde de vergiden düşebilecek." 

İngiltere'de yaş ilerledikçe vergi muafiyeti de artıyor Finlandiya Belirli koşullar altında primler vergiden düşülebiliyor. Sermaye toplamından primler düşüldükten sonraki yatırım gelirleri vergilendirilebilir gelir olarak kabul ediliyor. Vergi oranı yüzde 28. 
Fransa Prime bağlı olarak vergiden düşme olanağı verilmiş. 
Yunanistan Yıllık ödenen primlerin yüzde 15'ine kadar olan kısmı vergiden düşülüyor. 
İtalya Hayat sigortası primleri yüzde 2.5 oranında vergilendiriliyor. Vergi indirimi toplam tutarın yüzde 19'una kadar ulaşabilir. Bu tavan yıllık 1.241.142 eurodur. 
İngiltere Vergi muafiyeti üyelerin yaşına bağlı olarak değişiyor. 35 yaşına kadar yüzde 17.5, 36- 45 yaş arasında yüzde 20, 46-50 yaş arasında yüzde 25, 51-55 yaş arasında yüzde 30, 56-60 yaş arasında yüzde 35, 61-74 yaş arasında yüzde 40 vergi muafiyeti uygulanıyor. Vergi muafiyetinde üst sınır 91.800 sterlin. 


</TEXT>
</DOC>
