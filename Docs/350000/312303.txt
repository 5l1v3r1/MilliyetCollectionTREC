<DOC>
<DOCNO> 312303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun26.html </URL>
<DATE> 2005/02/04/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Latife Hanım'ın mektupları Los Angeles Times'ta 
</HEADLINE>
<TEXT>

     Los Angeles Times gazetesi Latife Uşaklıgil'in mektuplar konusundaki gizlilik yemininin iftiracıların, Atatürk ile boşanma olayını tek yanlı sunmalarına olanak verdiğini yazdı. 
     Los Angeles Times gazetesinde yer alan Amberin Zaman imzalı haberde Latife Hanım mektupları tartışmasına değinildi. 
     "Atatürk'ün kısa ve fırtınalı evliliği uzun bir süre resmi bir örtünün altında bırakılmıştı" diyen LA Times, "Tarihçiler Latife Uşaklıgil'in mektuplarının eski eşiyle ilgili bazı yönleri aydınlatacağını söylüyorlar. Mektuplar şu açıdan önemli Uşaklıgil, Atatürk ya da boşanmalarına ilişkin alenen değerlendirme yapmayı reddetmişti" dedi. 
     Atatürk'ün portre ve heykellerinin her kamu binası ve okulu süslediğini belirten LA Times, Atatürk'e hakaretin de yasayla suç sayıldığını hatırlattı. Gazete bazı liberal yorumcuların Türkiye'nin AB yolculuğunda Atatürk'ün mirası üzerine özgür tartışma adımını atmanın demokrasiyi geliştireceği değerlendirmesinde bulunduklarını kaydetti, Latife Hanımın mektuplarının buna katkı sağlayabileceğini söyleyenler bulunduğunu bildirdi. Türkiye'de mektupların Atatürk'ün imajını lekeleyeceğine inanan yazarların görüşlerine yer veren gazete, "Uşaklıgil'in gizlilik yemini iftiracıların, Atatürk ile ayrılışını tek yanlı olarak sunmalarına izin vermiş bulunuyor" dedi. 
     LA Times TTK Başkanı Yusuf Halaçoğlu'nun bazı dökümanların kamuya açıklanabileceği kanısında olduğunu da yazdı. 
     İngiliz tarihçi Lord Kinross'tan Latife Hanım'ın ataklığı, açık sözlülüğü ve gözlerinin içine doğrudan bakmasının Atatürk'ü etkilediği alıntısını veren LA Times, şöyle dedi 
     "1923'te evlendiler. Anlaşmazlık Uşaklıgil'in eşinin yaşam tarzını değiştirmeye çalışması aşamasında ortaya çıktığı iddia edildi. Daha az içmesi için uyarıyor, yoldaşlarının Köşk'ün içindeki özel yaşam alanlarında bulunmaya son verilmesini istiyordu. Bir çok kişi bu kadının Atatürk'e ilk adıyla seslenmesi, yanında oturması, arkasında yürümek yerine yanında bulunması gibi tavırları karşısında dehşete kapılıyordu. Çünkü o günlerde buna kimse alışık değildi." Uşaklıgil'in feminist bakış açısının Atatürk'ü derin biçimde etkilediğine yer veren gazete, "İronik bir biçimde, kadın haklarını tanıyan yasanın kabul edilmesinden birkaç ay önce O, Uşaklıgil'in Ankara'daki Cumhurbaşkanlığı Köşkü'nden ayrılmasına karar verdi ve boşandıklarını ilan etti. Latife Hanım İzmir'e gitti ve Atatürk'ün fikrini değiştirmesi umuduyla bekledi... Atatürk bir daha onunla bağlantı kurmadı. 
     Uşaklıgil, bir daha asla evlenmedi. Büyük yeğeni Dilek Bebe, 'Ölümünden iki gün önce hastanede gördüm. Göğsünde üzerinde Atatürk'ün portresi olan bir iğne taşıyordu' dedi." 

     
</TEXT>
</DOC>
