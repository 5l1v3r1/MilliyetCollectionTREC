<DOC>
<DOCNO> 322247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonspo15.html </URL>
<DATE> 2005/03/09/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Trabzonspor'da Sakaryaspor maçı hazırlıkları 
</HEADLINE>
<TEXT>

     Trabzonspor, hafta sonunda sahasında Sakaryaspor ile yapacağı maçın hazırlıklarını sürdürdü. 
     Teknik Direktör Şenol Güneş yönetiminde, Mehmet Ali Yılmaz Tesisleri'nde yapılan çalışmaya sakatlıkları bulunan Erdinç ve Emrah katılmadı. 
     Bu futbolcuların salonda çalıştıkları, ancak Sakaryaspor maçında büyük olasılıkla forma giyemeyecekleri öğrenildi. Antrenmanda, sakatlık geçiren Volkan ise çalışmayı yarıda bırakmak zorunda kaldı. 
     Gaziantepspor yenilgisinin izlerini yavaş yavaş attıkları gözlenen futbolcular, koşunun ardından dar alanda pas çalışması yaptı. Güneş, idmanın son bölümünde de Sakaryaspor'un savunma ağırlıklı oynayacağını düşünerek futbolculara şu çalıştırması yaptırdı. 
     
     ESKİ YÖNETİCİLERDEN DESTEK 
     Trabzonspor'un bir önceki yönetiminde futbol şube sorumlusu olarak görev yapan Süleyman Atal ve Erda Aygün, Mehmet Ali Yılmaz Tesisleri'ne gelerek bordo-mavili takımın idmanını izledi. 
     Teknik Direktör Şenol Güneş'le görüşen eski yöneticiler, bordo-mavili futbolculara ve Güneş'e destek verdiler. 
     Güneş, dünkü basın toplantısında morale gereksinimleri olduğunu söylediğini ifade ederek, ''Arkadaşlar da moral için bizi ziyaret ettiler. Moral verdiler. Onlara teşekkür ediyoruz'' dedi. 
     
     KİNAYELİ KONUŞTU 
     Gazetecilerle sohbet etmeyi sürdürün Güneş, ''Şu anda her şey gayet iyi gidiyor. Tek sıkıntımız Erdinç ve Emrah'ın sakatlıklarının sürmesi. Onların sakatlanmasında ne faul verildi, ne kart gösterildi. Ama 2 futbolcu da 1 aydır oynamıyorlar'' şeklinde kinaye yaptı. 
     Galatasaraylı Necati'nin açıklamalarına da değinen Güneş, ''Necati diyor ki, 'Fenerbahçe maçlarını hep kendi sahasında oynuyor'. Hafta sonu Galatasaray'ın İstanbulspor'la maçı var. İstanbulspor'un sahasında oynanması gereken maç nerede oynanıyor, maç Olimpiyat Stadı'nda yapılacak. Kavga şimdi orda'' dedi. 
     Gazetecilere, ''Beşiktaş maçımızın ne zaman oynanacağını biliyor musunuz'' diye soran Güneş, ''Normalde bir ay önce program olur. Ancak halen daha maçın ne zaman oynanacağı belli değil'' diye konuştu. 
     
</TEXT>
</DOC>
