<DOC>
<DOCNO> 325377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/dunya/axdun01.html </URL>
<DATE> 2005/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırgızistan'da durum kontrolden çıkıyor 
</HEADLINE>
<TEXT>


Seçimlere hile karıştırıldığını öne süren Kırgız muhalefet, hükümet binalarını işgal ediyor, karakolları basıyor, çıkan çatışmalarda ölenler var 

CENK BAŞLAMIŞ Moskova 


Kırgızıstan'da genel seçimlere hile karıştırıldığını öne süren on binlerce muhalefet üyesinin iki kentte resmi binalara saldırı düzenlemesiyle ülkede durum kontrolden çıkmaya başladı. 
Sayıları 50 bine yaklaşan göstericiler, Celalabad'da havaalanı ve belediye binalarını ele geçirdi. Kentteki emniyet müdürlüğünün kapısını bir otobüsle kıran göstericiler, dün gözaltına alınan 30 muhalefet üyesini serbest bıraktı. Rus ajansları, Kırgız İçişleri Bakanlığı'na bağlı OMON özel birliklerinin protestoculara katıldığını bildirdi. Gösterilerin devam ettiği Oş'ta da bir grup hükümet binalarını ele geçirme girişiminde bulundu. Göstericiler, gözaltına alınan muhalefet liderlerinin serbest bırakılması için yetkililere ültimatom verdi. 
Muhalefet gruplarından Halk Hareketi'nin sözcüsü, AFP'ye yaptığı açıklamada, Oş'ta güvenlik güçlerinin protestocular tarafından işgal edilen yerel yönetim binasına yaptığı baskında 4 kişinin öldürüldüğünü söyledi. Polis kaynakları ise, Bişkek'teki çatışmalarda 4 polisin dövülerek öldürüldüğünü kaydetti. Rus Interfax ajansı, olaylarda 10 kişinin öldüğünü bildirirken, haber resmi kaynaklarca doğrulanmadı. 
Muhalefet liderlerinden, Roza Otunbayeva, sadece Devlet Başkanı Askar Akayev'in de katılması koşuluyla uzlaşma görüşmelerine hazır olduklarını açıkladı. Kırgızistan'daki olaylar muhalefetin seçimlerinin ikinci turuna hile karıştırıldığı iddiasıyla başlamıştı. 




</TEXT>
</DOC>
