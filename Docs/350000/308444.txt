<DOC>
<DOCNO> 308444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/soneko03.html </URL>
<DATE> 2005/01/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İhracatta hedef Asya-Pasifik ülkeleri... 
</HEADLINE>
<TEXT>

     Dış Ticaret Müsteşarlığı DTM , 2005 yılında uygulayacağı ihracat stratejisiyle, halen 2 milyar dolar düzeyinde olan Asya-Pasifik ülkelerine yönelik ihracatı, 5 yılda 7.5-8 milyar dolara yükseltmeyi hedefliyor. 
     Bu kapsamda, Çin ve Hindistan için ''Pazara Giriş Eylem'' planları da uygulamaya geçirilecek. 
     Strateji, aralarında Afganistan, Avustralya, Çin, Endonezya, Malezya, Güney Kore, Hindistan, Japonya, Kamboçya, Moğolistan, Pakistan, Papua Yeni Gine, Singapur, Tayland, Tayvan, Vietnam ve Yeni Zelanda'nın da bulunduğu bölgedeki 40 ülkeye yönelik ihracatın artırılmasına yönelik, 5 yıl boyunca yapılacak çalışmaları kapsıyor. 
     Strateji çerçevesinde, 2005'de bölgedeki 13 ülke ile karma ekonomik komisyonu KEK toplantısı yapılacak, Nepal ve Brunei ile ticaret ve ekonomik işbirliği anlaşmaları imzalanacak, 6 ülke ile ortak çalışma grupları kurulacak. Çin, Singapur, Tayland, Moğolistan, Vietnam, Pakistan, Güney Kore, Malezya ve Endonezya'ya ticaret heyetleri gidecek, Çin, Hindistan, Tayland, Güney Kore, Endonezya, Malezya, Filipinler'den toplam 14 alım heyeti davet edilecek. Hindistan ve Vietnam'a inşaat sektörü heyeti gönderilmesi öngörülürken, Afganistan'da da Türk müteahhitlerinin aldığı işin 1 milyar dolara ulaşması bekleniyor. 
     Hindistan, Japonya, Çin, Hong Kong, Pakistan, Malezya'da düzenlenecek 12 uluslararası fuara Türkiye milli düzeyde katılım sağlayacak. Pakistan, Malezya, Endonezya ve Güney Kore'ye yönelik savunma sanayi heyeti gezileri düzenlenecek. 
     Türkiye serbest bölgelerine yatırımı sağlamak üzere, Singapur, Vietnam, Pakistan, Yeni Zelenda, Hindistan ve Endonezya'dan heyetler davet edilecek. 
     
     KOMŞU VE ÇEVRE ÜLKELER İLE AFRİKA ÜLKELERİNE YÖNELİK İHRACAT STRATEJİLERİ 
     Afrika Ülkeleri ile Ekonomik ve Ticari İlişkilerin Geliştirilmesi Strateji ile Afrika pazarında Türkiye'nin payını, yüzde 1.5'den, 3 yılda yüzde 3'e çıkarmak hedefleniyor. 
     Afrika ile ticaretin artırılması, KOBİ'lere yeni pazar bulunması, sanayinin hammadde ve yarı mamul ihtiyacının uygun fiyatlarda doğrudan sağlanması açısından da önem taşıyor. 
     Afrika müteahhitlik sektörü açısından önem taşırken, Türkiye, Afrika'nın yıllık 26 milyar dolar olan tarım-gıda ürünleri, 18 milyar dolar olan kimyasal ürünler, 14 milyar dolar olan otomotiv, 10 milyar dolar olan ofis makinaları ve telekomünikasyon, 9 milyar dolar olan tekstil, 6 milyar dolar olan demir-çelik, 3 milyar dolar olan konfeksiyon ithalatından pay almayı hedefliyor. 
     Komşu ve Çevre Ülkelere yönelik 2000 yılında, uygulanmaya başlanan ticari ve ekonomik ilişkileri artırma strateji çalışmaları sonucunda bu ülkelerle ilişkilerde önemli gelişmeler sağlanırken, söz konusu strateji 2005'de de uygulamaya devam edilecek. 
     Türkiye'nin 2004'de komşu ve çevre ülkelere yönelik ihracatı yüzde 37 artışla 18.9 milyar dolar oldu. 
     
</TEXT>
</DOC>
