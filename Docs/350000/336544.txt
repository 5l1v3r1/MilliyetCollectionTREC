<DOC>
<DOCNO> 336544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/spor/axspo03.html </URL>
<DATE> 2005/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom'un Ateş'i var 1-0 
</HEADLINE>
<TEXT>


Galatasaray, Diyarbakır karşısında sayısız fırsat yakaladı ancak üç puanı Necati Ateş'in tek golüyle aldı. Aslan, Hakan Şükür'ün ayağından bir de penaltı kaçırdı 


90 dakika 

Kısır döngü ve uyanış 
ERHAN TELLİ 

Maçın ilk yarım saati tam anlamıyla uyutan dakikalarla geçti. Konuk ekip Diyarbakırspor, golcü oyuncusu Sinan Kaloğlu hariç 10 kişi defans yapıyor, Galatasaraylı oyuncular ise ayaklarındaki topu önce rakiplerine hediye edip, sonra onlardan geri almaya çalışıyorlardı. Bu kısır döngü ilk yarım saat boyunca sürüp gitti. Ne olduysa Galatasaray'ın kazandığı, ancak Hakan Şükür'ün gole çeviremediği penaltı atışından sonra oldu. Galatasaray adeta canlandı ve birbiri ardına pozisyonlara girmeye başladı. Kaleci Fadhel'in başarılı kurtarışlarıyla engel olduğu yaklaşık beş pozisyonun sonrasında beklenen gol uzatma saniyelerine girilirken, Necati Ateş'in kafasından geldi. Necati bu golle takımını rahatlatırken, golde büyük katkısı olan Orhan Ak da ilk yarının en başarılı oyuncusuydu. 
İkinci devrede ise toparlanan Galatasaray'ın belirgin bir üstünlüğü vardı. İkinci golü atıp, maçı garantiye almak isteyen Sarı - Kırmızılılar, bu devrede sık sık Diyarbakırspor kalesinde uygun pozisyonlar yakaladı, ama kaleci Fadhel'i geçmek mümkün olmadı. İlk yarıda üç, ikinci devrede de dört kez Fadhel ile karşı karşıya kalan Necati, tüm denemelerinde başarılı file bekçisine takılınca, ikinci gol bir türlü gelmedi. 
Sonrasında oyuna giren Hasan Kabze ve Hakan Şükür'ün de girdiği pozisyonlar buna eklenince Galatasaray, 1-0 ve üç puanla sahadan ayrılan takım oldu. 

'Ligin en iyi takımı biziz' 

Hagi, "Bu maçtan korkuyordum ama kazanmayı bildik. Tüm rakiplerden daha iyi oynuyoruz. Ligi biz kazanacağız" dedi 

RAŞİT ALTUN 

Galatasaray Teknik Direktörü Gheorghe Hagi maç sonrası çarpıcı açıklamalar yaptı. Rumen hoca, Trabzon'la oynadıkları Türkiye Kupası maçının yorgunluğu yüzünden Diyarbakır'dan çekindiğini belirterek, "Rakibin sürpriz yapmasından korkuyordum ancak kazanmayı başardık. Futboldan memnunum" diye konuştu. 
İkinci yarıda kontrolü ele geçirdiklerini vurgulayan Hagi, "Enteresan bir yarış oluyor. Ligde hiçbir takım bizden iyi değil. Bütün maçları izledim. En iyi futbolu biz oynuyoruz. Son 5 haftada her şey olabilir" dedi. 
Rumen hoca, Daum'un, "Biz kazandıkça rakiplerimiz strese girer" şeklindeki sözlerinin hatırlatılması üzerine, "Futbolda ne mantık, ne konuşma, bir şey olmaz. İnanıyor ve ümit ediyorum ki ligi biz kazanacağız" diye konuştu. Hagi, Rüya Takımlar maçında kornerden attığı nefis gol için ise "Allah verdi" yorumunu yaptı. 

'Normal şarj vardı' 

Sarı - Kırmızılı takımın yıldız ismi Hakan Şükür, maçın ilk yarısında takımına kazandırdığı penaltı sırasında rakip futbolcunun normal şarj yaptığını açıkladı. Golcü futbolcu, "Çok aşırı şarj olmadı. Yardımcı hakem penaltı olarak yorumladı. Penaltıyı kaçırmam moralimi bozdu. Kazandığımız için mutluyum" yorumunu yaptı. 
Hakan Şükür'ün düşmesine neden olan Diyarbakırsporlu Cem ise pozisyonun penaltıyla alakasının olmadığını dile getirdi, "Hakemlerin daha dikkatli olmasını istiyoruz" dedi. 

GÜNÜN YANLIŞI 
Yakıştı mı 
Galatasaray seyircisinin, şampiyonluk yolunda çok kritik dakikalar yaşayan takımlarını 90 dakika boyunca desteklemesi güzeldi. Ancak ezeli rakibi Fenerbahçe ve başkanına yapılan küfür hiç yakışmadı. Sarı - Kırmızılı taraftarlar bu hareketleriyle ceza tahtasına girdi. 

MAÇIN ADAMI 
Farkı önleyen eldiven 
Diyarbakırspor kalecisi Fadhel, maç boyunca yaptığı birbirinden güzel kurtarışlarla farkı önleyen isim oldu. Refleksleri, yer tutuşu ve çabukluğuyla beğeni topladı. Eğer Diyarbakırspor kalesinde böyle bir file bekçisi olmasa, Yeşil - Kırmızılılar adına Ali Sami Yen'de tarihi bir hezimet de yaşanabilirdi. 

MAÇIN DAKİKALARI 
Pozisyon bol, gol çok az 
27 Conceiçao sağ kanattan rakip ceza sahasına girip, Ribery'i gördü. Fransız yıldızın sert şutu auta çıktı. 
30 Ribery'in ortasında topu on sekizin içinde bekleyen Hakan Şükür kontrol etmek istedi. Stravrevski ile çarpıştı, yerde kaldı. Hakem Metin Tokat, yardımcısının uyarısıyla penaltı noktasını gösterdi. Hakan'ın vuruşu yan direkten geri geldi. 
34 Cihan sağ kanattan ilerleyen Necati'ye pasını verdi. Necati bekletmeden sert vurdu. Kaleci Fadhel son anda kornere çeldi. 
35 Kornerden gelen topa ceza sahası içinde bekleyen Ribery çok sert vurdu. Fadhel çizgi üzerinden tehlikeyi çeldi. 
36 Diyarbakır ceza sahasına atılan ara pasta Necati kaleci Fadhel ile karşı karşıya kaldı. Ancak şut yerine çalım atmayı deneyince topu kaybetti. 
37 Orhan Ak sol kanattan ortaladı. Necati'nin kafa vuruşu Fadhel'de kaldı. 
40 Ergün'ün yaptığı ortaya Hakan Şükür kafayı vurdu. Fadhel yine başarılıydı. 
45 Soldan Orhan Ak'ın güzel ortasına Necati yükselerek aynı güzellikte vurdu. Topu filelere yollayarak takımını 1 - 0 öne geçirdi. 
56 Sabri pasında Necati'yi gördü. Bu oyuncunun vuruşunu kaleci uzaklaştırdı. 
57 Sabri'nin ara pasında Necati, kaleci Fadhel ile karşı karşıya kaldı. Diyarbakır kalecisi başarılıydı. 
59 Ayhan'ın sol taraftan yaptığı ortaya Hakan Şükür kafayı vurdu. Fadhel zorlukla çeldi. 

Maçtan notlar 
'Bir anlık hata yaktı' 
Diyarbakırspor Teknik Direktörü Oğuz Çetin, takımının ortaya koyduğu mücadeleden memnun olduğunu açıkladı. Çetin, "Konsantrasyonumuzu bir an kaybedince gol yedik. Daha sonra fazla pozisyon verdik. Dikkatli olsaydık puan alırdık" diye konuştu. 

'Eleştiriler acımasız' 
Necati Ateş, medyada son haftalarda kendisi hakkında sert eleştirilerin bilinçli olarak yapıldığını iddia etti. Yıldız futbolcu, "Hakkımda acımasızca birçok şey yazılıyor. Bunlar beni sadece üzüyor. Ben sahaya çıkar, golümü atar, işimi yaparım" dedi. 

Gözlemciden Lamela engeli 
Arjantin'den gelen 12 yaşındaki Eric Lamela'nın yapacağı gösteri, gözlemci Yüksel Okçuoğlu tarafından engellenmek istendi. Bunun üzerine Ergun Gürsoy, Yurdaşen Karahasan ve kulüp üyelerinden Nazım Durak araya girerek Okçuoğlu'nu ikna etti. 

Genç Aslanlar farklı yendi 
Galatasaray PAF Takımı, Diyarbakır engelini 5 - 0'lık farklı skorla aşarak üç puanın sahibi oldu. Üstün bir futbol sergileyen Sarı - Kırmızılı takım, galibiyete Arda 2 , Mülayim, Uğur ve Özgürcan'ın attığı gollerle ulaşmayı başardı. 

Rüya değil gerçek 

Galatasaray'da büyük başarılara imza atan efsaneler dün Ali Sami Yen Stadı'nda bir kez daha sahaya çıktı. Yıldızlar karması, eski günlerde olduğu gibi, taraftarlara futbol şov yaptı 

100. kuruluş yıldönümü etkinlikleri kapsamında düzenlenen "Rüya Takımlar" maçında Galatasaraylı taraftarlar, geçmişi yeniden yaşadı. Sarı - Kırmızılı forma altında büyük başarılara imza atan yerli ve yabancı yıldızlar teker teker anons yapıldıktan sonra ellerindeki bayraklarla santra yuvarlağına dizildi. Taraftarlar, anonslar sırasında Hagi ile Tanju Çolak'a büyük ilgi gösterdi. 

Başkanlardan santra 
Rüya takımlar maçının başlama vuruşunu Başkan Özhan Canaydın ile birlikte eski başkanlar Selahattin Beyazıt ve Alp Yalman yaptı. 
Beyaz Takım, Hagi 2 , Öner 2 ve Hociç'in golleriyle Sarı - Kırmızı ekibi 5 - 3 yendi. Sarı - Kırmızılılar'ın golleri Tanju, İlyas ve Hamza'dan geldi. 
Hagi'nin sol çaprazdan sıfıra inip, korner noktasından attığı müthiş gol Ali Sami Yen Stadı'nda dakikalarca alkışlandı. 

KADROLAR 
Beyaz Takım Yasin Özdenak, Stauche, Taffarel, Suat Kaya, İsmail Demiriz, Reinhard Stumpf, Raşit Çetiner, Popescu, Erdal Keser, Arif Kocabıyık, Cengiz Yazıcıoğlu, Hociç, Hagi, Metin Yıldız, Savaş Demiral, Muhammed Altıntaş, Öner Kılıç, Abramczik. Teknik Direktör Feldkamp 

Sarı-Kırmızı Takım Simoviç, Hayrettin Demirbaş, Nihat Akbay, Yusuf Altıntaş, Hamza Hamzaoğlu, Cüneyt Tanman, Erhan Önal, Götz, Uğur Tütüneker, Prekazi, Kovaçeviç, Kubilay, İlyas Tüfekçi, A.Çoban, Rotariu, Six, Tanju, Mehmet Özgül, Bülent Alkılıç. Teknik Direktörler Coşkun Özarı - Bülent Ünder 

Parmak kaldırsın 
Taraftarlar, efsane oyuncular sahaya çıktığında "Fenerbahçe'ye gol atanlar parmak kaldırsın" diye tempo tuttu. ilk önce Kubilay Türkyılmaz, daha sonra Tanju Çolak ve son olarak da Tarık Hociç el kaldırdı. 

Yıldönümü 
Teknik Direktör Souness'ın Fenerbahçe Stadı'na diktiği Galatasaray bayrağının yıldönümü de dün kutlandı. 24 Nisan 1996'da Sarı-Kırmızılılar, Kadıköy'de uzatmalarda Saunders'ın attığı golle rakibini kupadan elemeyi başarmıştı. 

Süren gelmedi 
Eski başkanlardan Faruk Süren, "temiz eller operasyonu" iddiasıyla nostalji maçında yer almayacağını açıklamıştı. Süren dünkü karşılaşmayı izlemeye gelmedi. Eski başkanlardan Ali Tanrıyar, Ali Uras ve Mehmet Cansun da tribünde yoktu. 

Prekazi sevgisi 
Sarı - Kırmızılılar'ın Şampiyon Kulüpler Kupası'nda yarı finale çıktığı yılda fırtına gibi esen Prekazi, taraftarlardan büyük ilgi gördü. Prekazi maçtan sonra uzun süre tribünlerin tezahüratları nedeniyle soyunma odasına gidemedi. 

Plaket verdiler 
Galatasaray Yönetimi, geçmiş yıllardaki diğer isimleri de unutmadı. Gösteri karşılaşmasının ardından Sarı - Kırmızılı forma altında simge olmuş A Milli futbolculara 100. yıl ödülleri verildi. 

Yıldırım'a yanıt 

Fenerbahçe Başkanı'nın, "Galatasaray'ın UEFA şampiyonluğu tesadüftü" açıklamasına, Canaydın, "Rakiplerin başarısını kabullenmek büyüklüğün ilk adımıdır" karşılığını verdi 

Şampiyonluk yarışında son haftalara girilirken, Galatasaray ile Fenerbahçe arasındaki atışmalar da devam ediyor. Sarı - Kırmızılı kulübün Başkanı Özhan Canaydın, Fenerbahçe'nin patronu Aziz Yıldırım'ın, "Galatasaray'ın UEFA şampiyonluğu tesadüftü" açıklamasına sessiz kalmadı. Canaydın, "Rakiplerin başarısını kabullenmek büyüklüğün ilk adımıdır" dedi. 
İkinci Başkan Ergun Gürsoy ise, "İnsan mikrofonda konuştuğu zaman hata yapabiliyor. Sakin kafayla konuşan birisi asla bu yorumu yapmaz. Her zaman herkesin ayıbını yüzüne vurmamak lazım. Kavga istemiyoruz. Bir yere kadar dayanacağız" yorumunu yaptı. Gürsoy, kendilerini kutlayanların az olmasına rağmen Fenerbahçe'yi Ankaraspor galibiyeti nedeniyle tebrik ettiklerini dile getirdi. 

'Hazır ol Fatih' 

Fenerbahçe'nin ardından Bochum'a giden, ancak Alman ekibinde şans bulamayan Fatih Akyel, dün maçtan sonra Teknik Direktör Hagi ile bir araya geldi. Rumen teknik adam, eski takım arkadaşına yeni sezon için mesaj vererek, "Fiziğini her zamanki gibi koru. Sezon sonunda hazır ol" ifadelerini kullandı. Fatih Akyel ise Hagi'nin bu yaklaşımına teşekkür etti. 

YILDIZ TABLOSU 

GALATASARAY 1 Mondragon 6 19 Cihan 5 4 Song 6 2 Tomas 6 3 Bülent Dk.52 6 5 Orhan Ak 6 28 Ribery 5 55 Sabri Dk.46 6 8 Conceiçao 6 67 Ergün 6 18 Ayhan 6 25 Necati 6 58 Hasan Kabze Dk.76 5 9 Hakan Şükür 5 
YEDEKLER 
12 Aykut, 6 Arif, 11 Hasan Şaş, 33 Uğur, 

DİYARBAKIRSPOR 1 Fadhel 7 77 Göksel 6 4 Cem Beceren 5 5 Burhan 5 2 Stravrevski 5 10 Serdar 5 99 Souza Dk.64 4 16 Yasin 6 25 Yunus Dk.78 53 Cumhur 6 13 Cem Yanık 5 61 Sinan Demircioğlu 5 22 Zafer Dk.83 62 Sinan Kaloğlu 5 
YEDEKLER 
21 Murat, 12 Niyazi, 24 Eser, 54 Talip, 


</TEXT>
</DOC>
