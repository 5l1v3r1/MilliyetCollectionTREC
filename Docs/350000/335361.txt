<DOC>
<DOCNO> 335361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/guncel/gun01.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İnşaat ikinci kez çöktü 
</HEADLINE>
<TEXT>


Bakırköy Ticaret Merkezi'nin 3. kat betonu atılırken bir alan çöktü. Aynı inşaatta daha önce de toprak çökmesi olmuş, 5 kişi yaralanmıştı 

İSTANBUL Milliyet 

Bakırköy'de yapımı sırasında toprak çökmesi yaşanan Bakırköy Ticaret Merkezi'nin 3. kat betonu atılırken meydana gelen çökme sonucu, 4 kişi yaralandı. 
Alınan bilgiye göre, binanın dün 3. kat betonu dökülürken orta bölümdeki yaklaşık 20 metrekarelik bir alanda çökme meydana geldi. İnşaatta çalışan Nuri Irmaklı, Hasan İzsi, Ali Yılmaz ve Kahraman Sadıklar yaralandı. Bakırköy'deki Özel Acıbadem Hastanesi Başhekimi Dr. Mehmet Baş, "Durumu hafif olan biri, taburcu oldu. Tedavisi süren 3 hastadan birinin durumu ciddi" dedi. 

'İnsanlık hali ' 
Çökme alanına gelen Bakırköy Belediyesi İmar İşleri Müdürü Bedros Avodikyan'ın göçük için "İnsanlık hali, olabilir" demesi şaşkınlığa sebep oldu. 
Aynı inşaat alanında 26 Şubat 2005'te Fişekhane Caddesi tarafında toprak çökmesi olmuş, yolda bulunan bir minibüs 40 metrelik çukura düşmüş, 5 kişi yaralanmıştı. 
İnşaat alanına gelen Çevre Dostları Derneği Başkanı ve Sivil Toplum Kuruluşları Platform Sekretarya Üyesi Ülker Salman, "4 yıldır böyle bir projenin yapılmasına toprak yapısının hassasiyeti nedeniyle karşı çıkıyoruz" diye konuştu. 


</TEXT>
</DOC>
