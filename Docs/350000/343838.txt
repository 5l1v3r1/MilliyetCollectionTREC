<DOC>
<DOCNO> 343838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/ekonomi/aeko.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Affederim, IMF düşünsün' 'İmzayı Babacan'a sorun' 
</HEADLINE>
<TEXT>


Şener, 'Bankacılıkta yabancıya sınır gerekli' dedi. Babacan karşı çıktı. Babacan, IMF'ye 'af yok' sözü verdi. Unakıtan yeni af tasarısı hazırladı 

ANKARA Milliyet 

Meclis Plan ve Bütçe Komisyonu, AKP milletvekillerinin hazırladığı ve SSK ile Bağ - Kur prim borçlarına af getiren düzenlemeyi kabul etti. Maliye Bakanı Kemal Unakıtan, "IMF'ye verilen niyet mektubunda yeni af getirilmeyeceği taahhüdünü çiğnemiyor musunuz" sorusuna "Onu IMF düşünsün" diye yanıt verdi. IMF'yle yeniden gerilim yaşanabileceğinin hatırlatılması üzerine Unakıtan, "IMF'ye verilen niyet mektubunu imzalayan bakan olarak Ali Babacan'a sorun. Bakalım ne diyecek" şeklinde konuştu. Unakıtan prim affından Babacan'ın bilgisi olup olmadığı sorusunu da "Abdüllatif Şener ve Babacan'ın bilgisi olmadan olmaz" diyerek yanıtladı. 
"Bazı Kamu Alacaklarının Tahsil ve Terkinine İlişkin Kanun Tasarısı" kabul edildi. Pek çok konuda aflar getiren tasarı Bakanlar Kurulu'ndan Meclise geldiğinde 23 madde olarak düzenlendiği halde sonradan kabul edilen önergelerle 36 maddeye çıktı. CHP'lilerin, çok sayıda önergenin gündeme getirilmesi üzerine görüşmelerine katılmadığı tasarı üzerinde Bakan Unakıtan ile AKP'li bazı komisyon üyeleri arasında da tartışmalar yaşandı. 
SSK ve Bağ - Kur prim borçlarının ana parasının 18 ay taksitle ödenmesini ve buna karşılık faiz ve zamlarında indirim yapılmasını öngören önergenin kabulünde Maliye ve Hazine bürokratları devre dışı kaldı. Hazine bürokratları SSK ve Bağ - Kur yöneticilerince hazırlanan önergeyi apar topar Hazine Müsteşarı İbrahim Çanakçı'ya faksla gönderdi. Maliye bürokratları, "Önerge bizim değil" derken, SSK ve Bağ - Kur yöneticileri, "Önerge hükümetindir" açıklamasında bulundu. 

IMF'ye 'artık af yok' denildi ama... Üç yıllık yeni stand by çerçevesinde IMF'ye verilen ve altında Merkez Bankası Başkanı Süreyya Serdengeçti'nin yanı sıra Devlet Bakanı Ali Babacan'ın imzası bulunan niyet mektubunun 19'uncu paragrafında, "Sürekli yapısal kriter" olarak şu taahhüt yeraldı "Bir önceki programda da yeraldığı üzere kamu kesimi alacaklarına af getirilmesi uygulamasından kaçınılmaya devam edilecek." 
Ancak Meclis Plan ve Bütçe Komisyonu'nda SSK ile Bağ - Kur prim borçlarına af getiren düzenleme kabul edildi. Maliye Bakanı Kemal Unakıtan, "Onu IMF düşünsün, imzalayan bakan olarak Babacan'a sorun" diyerek, hükümetin bir başka bakanı ile ters düştü. 

'Yabancıya sınır'da ters düştüler Ekonomi ile ilgili bakanlardan Devlet Bakanı Babacan ile Başbakan Yardımcısı Abdüllatif Şener de bankacılık sektöründe yabancıya sınır konusunda ters düştüler. Şener, bir süre önce Milliyet'e yaptığı açıklamada, "Bence yabancılara belli bir sınır getirilmelidir" demişti. 
Ancak Babacan, 'Finansal İstikrar ve Basel II'nin Etkileri' konferansındaki konuşmasında, "Artık Türkiye'de yerli yabancı firma ayrımı yok. Bu bankacılık sektörü için de geçerli. Daha büyük bir bankacılık sektörü daha fazla sermaye isteyecektir. Türkiye de bu sermayeyi bulamayabilir. Uluslararası sermaye, bankacılık sektörünün gelişmesi için büyük avantaj" dedi. 

'Dokunulmazlığımı kaldırın' Maliye Bakanı Kemal Unakıtan, komisyon tartışmalarında, "Sahte veya yanıltıcı belge kullananlarının" cezai sorumluluğunun kaldırılmasına ilişkin düzenlemenin kendisini kurtarmak için yapıldığı yönündeki görüşlere karşı çıkarken, dokunulmazlığının kaldırılmasını istedi. "Benim affa ihtiyacım yok" diyen Unakıtan sözerine şöyle devam etti 
" Hakkımda sırf Al Baraka Türk'ün yönetim kurulu üyesi olduğum için dava açıldı. Dava sürerken sanki suçluymuşum gibi çeşitli spekülasyonlar oldu. Benim dokunulmazlığım varsa dokunulmazlığı olmayanlar yargıda. Benim de dokunulmazlığım kaldırılsın. Talep ediyorum, korkum da yok." 

SSK ve Bağ - Kur prim borçlarına af Plan bütçede kabul edilen tasarının kritik düzenlemeleri özetle şöyle 
Prim affı 31 Aralık 2004 öncesi borçlara uygulanacak. SSK'nın 6.3, Bağ Kur'un 21.5 katrilyon lira prim alacağı af yoluyla tahsil edilecek. SSK ve Bağ - Kur gecikmiş alacaklarına uygulanan yüzde 10'luk aylık faiz oranı yüzde 5 olarak uygulanacak. İşverenlerin borçları ile bunların gecikme zammı 18 aya kadar taksitler halinde ödenebilecek. Borçların zam ve faizleri ana para tutarına kadar indirmeye veya eaylık enflasyonu esas alarak faiz uygulatmaya SSK yetkili olacak 

Teminat yok 
Af mekanizmasının işletilmesinde SSK için belirlenen kurallar Bağ - Kur ve tarım sigortalıları içinde geçerli olacak. 18 ay üzerinden taksitlendirilmesi öngörülen prim borçları yüzde 30'a kadar indirmeye veya herhangi bir zam veya faiz uygulatmamaya, borçlular itibarıyla farklı ödeme süreleri belirlemeye Bağ - Kur yetkili olacak. Yeniden yapılandırılan prim borçları için teminat aranmayacak. 

Diğer aflar 
Borçlar kısmen ödenmişse, ödenmemiş kısım aftan yararlanacak.En az 10 yıl çalıştıktan sonra herhangi bir nedenle memurluğu sona ermiş olanlar, memurluklarının sona erdiği tarihten itibaren 6 ay içinde başvurmaları ve emeklilik keseneği ve kurum karşılıklarını ait olduğu ay içinde Sandık hesabına yatırmaları koşuluyla sandıkla ilgilendirilecekler.Yaşlanmış motorlu taşıtını 31 Aralık 2005'e kadar hurdaya çıkararak il özel idarelerine teslim edenlerin bu araçlara ilişkin vergi borçları silinecek. Vergi, SSK, Bağ Kur ve TMSF'ye borcu olan yurtdışına çıkamayacak. 

Fason işçilikte KDV yok 
Hafif ticari araçlarda ÖTV yüzde 10'da kalacak. Chrysler'ın ürettiği Voyager benzeri araçlar binek sınıfına sokularak yüzde 37'den başlayarak yüzde 84 oranına kadar vergiye tabi olacak. THY pilotları başta olmak üzere kamuda çalıştığı için emekli aylığı kesilenler, sağlık güvencelerini koruyacak. Rekabetin Kurulu'nun para cezaları kararın tebliğ tarihinden itibaren üç ay içinde ödenecek. Mazbut vakıf taşınmazlarının 1 Ocak 2004 öncesine ait kira ödemelerinden stopaj vergisi alınmayacak. Süresi geçtiği halde ihracat taahhütleri kapatılmamış krediler banka ve sigorta muameleleri vergisi ve kaynak kullanımını destekleme fonu kesintisi asıllarının ödenmesi koşuluyla ödenmemiş vergi cezaları, gecikme zammı, gecikme faizi ve cezai faizler silinecek. TMSF'ye devredilen bankaların vergisel alacakları, doğrudan doğruya bankanın ilgili dönemdeki kanuni temsilcileri ile yönetim ve denetim kurulu üyelerinden tahsil olunacak. Serbest bölgelerde müşterilere yaptırılan fason işçilikten KDV alınmayacak. 

</TEXT>
</DOC>
