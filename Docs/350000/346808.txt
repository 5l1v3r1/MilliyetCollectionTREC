<DOC>
<DOCNO> 346808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/ekonomi/eko02.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergide kayıtdışı kaybı 22.5 katrilyon lira 
</HEADLINE>
<TEXT>


ANKARA ANKA 

Hesap Uzmanları Kurulu'nun, Kayıtdışı Ekonomi Raporu'nda, Devlet İstatistik Enstitüsü ve Katma Değer Vergisi temel alınarak yapılan hesaplamalara göre, Türkiye'de 1998 - 2004 arasında kayıtdışı ekonominin GSMH'ye oranı yüzde 26 - 37 arasında değişti. 2002 - 2004 yıllarında yüzde 30 civarında oldu. Bu yönteme göre yapılan hesaplamaya göre son bir yıl içinde ise kayıtdışı ekonomi, yüzde 24.7 oranında artarak, 103.3 katrilyon liradan 128.9 katrilyon liraya yükseldi. 
Kayıtdışı ekonominin ulusal gelire oranı 2003 yılında yüzde 29.61 düzeyinden 2004 yılında yüzde 30.07 düzeyine yükseldi. Raporda yer alan verilere göre, gelişmiş OECD ülkelerinde kayıtdışının oranı yüzde 16.4 düzeyinde bulunuyor. 

Ulusal gelire oranı 
Sanayileşmiş G-7 ülkelerinde yüzde 8 - 10 olan kayıtdışının ulusal gelire oranı gelişmiş ülkelerde yüzde 10 - 30, gelişmekte olan ülkelerde yüzde 30 - 60, az gelişmiş ülkelerde ise yüzde 60 - 80 düzeyinde. 
Kayıtdışı ekonomiye bağlı olarak oluşan vergi kaybı 19.6 katrilyon liradan 22.5 katrilyon liraya çıktı. Kişi başına düşen vergi kaybı da 2003 yılındaki 199 dolar düzeyinden 2004 yılında 231 dolara yükseldi. 

Kayıp artıyor Yıllar Vergi kaybı Trilyon TL 1999 4.573 2000 5.692 2001 11.612 2002 15.216 2003 19.667 2004 22.524 

</TEXT>
</DOC>
