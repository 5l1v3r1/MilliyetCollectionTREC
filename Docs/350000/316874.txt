<DOC>
<DOCNO> 316874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/spor/ydemirkol.html </URL>
<DATE> 2005/02/20/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Ribery'ye ara gazı 
</HEADLINE>
<TEXT>



Galatasaray, Rize maçında olduğu gibi oyuna durgun başladı. Tabi yine buna yol açan rakibin tutumuydu. İyi yayılan, hızlı, aktif bir orta sahayla pres yapıp, Galatasaray'ın oyunu kurmasında zorluk çıkardılar. Kaptıkları topları iyi kullanarak Galatasaray savunmasını ilk 15 dakika fazlasıyla zorladılar. Sarı - Kırmızılılar'ın bu duruma çözüm üretmesi gerekiyordu. Her ne kadar Conceiçao - Ergün ikilisinin uyumu ve standardı son dönemde yükseldiyse de, bu tip bir kelepçeyi açacak bireysel taktiği üretemiyorlardı. Hagi'yi sıkıntıdan kurtaran sol kanat oldu. Ayhan ve Hakan Ünsal'ın bindirmeleri Sakarya defansını zorladı. Presi böyle kırdılar. Konuk ekip artık top kapamıyordu. Böylece oyun sahalarına yığıldı ve Galatasaray iyi işleyen Hakan Ünsal'ın kazandığı penaltıyla öne geçmeyi başardı. Ama yine de topaldılar. Öncelikle sürekli ofsayt tuzağına yakalanıyorlardı. 

Sabri tedirgin 
Öte yandan sanırım kulübedeki Ribery'nin oluşturduğu tehdit Sabri'yi tedirgin ediyordu. 17 yaşında Ali Sami Yen'e ilk kez on birde çıkan Uğur ise yeterli cesareti bulamıyordu. İlk bindirmesini 44'te yapabildi. O işi mükemmel yaptı ve alkışı hak etti. Ama bu tekil örnek Sakarya savunmasını bozmaya yetmedi. Sol kanatları çok rahat kaldı. Ve en ciddi akınlarını buradan Fatih ile yaptılar. 
Galatasaray ilk yarı boyunca kazandığı tüm ilerlemeleri kulübede bırakarak ikinci yarıya çıktı. Pas başarı yüzdesi yine çok düşmüştü. Takımı krizden Hagi'nin, Ribery'i oyuna alışı çıkardı. Seyircinin Fransız oyuncuya çok yoğun desteği takım üzerinde uyarıcı bir etki yaptı. Hareketlendiler. Tabi Ribery'nin, Rıdvanvari güzel oyunu da takıma çok yardım etti. Rakip alana yerleştiler ve Fransız oyuncuyla çok faul kazandılar. Geride boşluk bırakıyorlardı ama burayı tehdit eden tek oyuncu M'Bayo oyundan alınınca rahatladılar ve aslında her şeye rağmen kolay üç puan kazandılar. 



</TEXT>
</DOC>
