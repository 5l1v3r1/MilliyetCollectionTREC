<DOC>
<DOCNO> 326356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonspo29.html </URL>
<DATE> 2005/03/23/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Daum'dan Hooijdonk'a Kimse Fenerbahçe'den daha büyük değildir 
</HEADLINE>
<TEXT>

     Fenerbahçe Teknik Direktörü Christoph Daum, Van Hooijdonk konusunda bugüne kadar doğru hareket ettiğine inandığını söyledi. 
     Daum, kulüp binasında başkan Aziz Yıldırım ile yaptığı görüşmenin ardından Samandıra Tesisleri'nde basın mensuplarının karşısına çıktı. Türkiye'de bulunmaktan son derece memnun ve mutlu olduğunu ifade ederek, ''Türkiye benim 2. vatanım, bunda değişen bir şey yok. Türkiye'yi her şartta ve ortamda övmeye devam edeceğim'' şeklinde sözlerle konuşmasına başlayan Christoph Daum, son 1,5 yıllık dönem içinde takımıyla elde ettiklerinin, kendisine göre mükemmel olduğunu kaydetti. 
     Daum, Van Hoijdonk'un son dönemde yaptığı açıklamalarla ilgili bir soru üzerine, bugün başkan Yıldırım ile bu futbolcu hakkında kulüpte uzun bir görüşme yaptığını bildirdi. Bu görüşmede, tüm nedenleri masaya yatırıp değerlendirdiklerini anlatan Daum, şöyle konuştu 
     ''Başkan, hemfikir olduğumuz görüşleri, Van Hooijdonk ile birebir yapacağı görüşmede kendisine iletecek. Bu konu sadece sportif bir olay olmadığı için, Aziz Yıldırım konuyu 'ben ele alacağım' deyip yürütmek istedi. Bu görüşmeyle ilgili yorum yapmayacağım. Unutmamak gerekir ki hiç kimse Fenerbahçe'den daha büyük değildir, olamaz da... Tahmin ediyorum bu görüşme de o doğrultuda olacak.'' Van Hooijdonk'un, kendisine değil Fenerbahçe camiasına karşı sorumluluğu bulunduğunu belirten Daum, ''Bu sorumluluğun bilincine varması için başkan kendisine gerekli düşünceleri iletecek'' dedi. 
     Alman çalıştırıcı, Yıldırım'ın, Van Hooijdonk ile yapacağı konuşmanın çok net olacağına, çıkacak sonucun gelecekteki dönem için mesaj niteliği taşıyacağına vurgu yaptı. 
     Daum, ''Van Hooijdonk neden yedek bekliyor '' şeklindeki bir soruya ''Van Hooijdonk uzun dönem, antrenmansız şekilde sakatlık süreci geçirdi. Buna rağmen, bir haftalık antrenmandan sonra kadroya aldık. Futbolcunun kendini nerede gördüğü değil, performansı önemli'' yanıtını verdi. 
     
     YAKINDA MASAYA OTURUYORLAR 
     Christoph Daum, bu ay içinde yeni bir sözleşme yapmak üzere kulüple masaya oturacağını açıkladı. 
     Fenerbahçe Kulübü ve kendisinin, gelecek dönem için birlikte çalışmaya zaten karar verdiklerini belirten Daum, yapacakları görüşmeler sonrası anlaşmalarının, sansasyon olmaması gerektiğini kaydetti. 
     
     ''BAŞKANA YAPILAN AĞIR ELEŞTİRİLER BANA DÖNDÜ'' 
     Daum, Fenerbahçe'nin başarılı bir yolda olduğunu, ancak bunu istemeyenlerin bulunduğunu, kulübün başarısını istemeyenlerin, zarar vermek üzere hareket ettiğini savundu. 
     Bir dönem başkan Aziz Yıldırım'a yapılan ağır eleştirilerin, şimdi kendisine döndüğünü anlatan Daum, ''Bu eleştirilerin bana dönmesi, beni bir anlamda mutlu ediyor. Çünkü ben çok geniş bir sırta sahibim, hepsini yüklenir, kaldırırım'' dedi. 
     
     YABANCI HAKEM TARTIŞMALARI 
     Alman teknik adam, yabancı hakem konusunun gündeme getirilmesinin ''Türk hakemlerine karşı çok acımasızca sarf edilen kelimeler'' olduğunu ifade etti. 
     Ligde şimdiye kadar yaptıkları maçlarda, aleyhlerine çok sayıda karar verildiğini, buna rağmen bu tip bir tartışmayı gündeme oturtmadıklarını anlatan Daum, ''Onları bu kadar acımasız bir şekilde eleştirmedik. Biz kendilerine kesinlikle güveniyoruz'' dedi. 
     Daum konuyla ilgili şu görüşleri bildirdi 
     ''Yabancı hakemin hatasız olduğunu kimse garanti edemez. İnandığım bir şey var bizim hakemlerimiz her zaman en iyi performansı sergilemek üzere hareket ediyorlar. Bir nokta daha var ki oyuncularımız saha içinde hakemlerden daha fazla hata yapıyor. Dolayısıyla Türk futbolunun geleceği için hedef, Türk hakemlerini destekleyip, onları güçlü kılmak adına hareket etmek olmalı. Avrupa'da farklı kulüplerde de çalıştım. Türkiye'de özellikle genç hakemlerimiz iyi yoldalar, desteğe ihtiyaçları var. Hatalarından dolayı sürekli yargılamamalıyız.'' Alman çalıştırıcı, ''Mustafa Denizli, Daum'u nasıl buluyorsunuz şeklindeki soruya Henüz onu bulamadım diye yanıt verdi. Denizli'nin bu açıklamaları konusunda ne düşünüyorsunuz'' sorusuna, ''Şu an kendisi İran'da. Burayı da göremez zaten. Arada dağlar var'' diye yanıt verdi. 
     Fenerbahçe Teknik Direktörü, ''İlhan Cavcav Daum tembel olduğu için rezerv lige karşı çıkıyor şeklinde bir açıklama yaptı. Bu konudaki düşünceniz nedir'' şeklindeki soru üzerine de Gençlerbirliği Kulübü Başkanı'nın böyle sözler söylediğine inanamadığını belirtti, rezerv ligin oluşturulmasıyla ilgili soru işaretleri bulunduğundan ve bu konuda geniş kapsamlı bir planlamanın gerektiğinden söz etti. 
     
</TEXT>
</DOC>
