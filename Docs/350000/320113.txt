<DOC>
<DOCNO> 320113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur35.html </URL>
<DATE> 2005/03/02/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Sahte rakılarda normalden 300 kat fazla metil alkol var 
</HEADLINE>
<TEXT>

     İstanbul İl Tarım Müdürü Ahmet Kavak, ilde ölümlere neden olan sahte rakıların dolum yerinden alınan numunelerde metil alkol oranının normalden 200-300 kat fazla olduğunun tespit edildiğini bildirdi. 
     Kavak, A.A muhabirine yaptığı açıklamada, sahte rakının dolum yeri olan Bayrampaşa'daki imalathaneden dün 8 numune alınarak, analiz edilmek üzere Şenlikköy'deki İl Kontrol Laboratuvar Müdürlüğü'ne gönderildiğini hatırlattı. 
     Ahmet Kavak, şunları kaydetti 
     ''Rakıda müsaade edilen metil alkol oranı, yüzde 0.15 civarındadır. Analiz edilen numunelerde metil alkol oranı yüzde 50'lilerin üzerinde çıktı. Yani ölümlere neden olan rakıların dolum yerinden alınan örneklerde metil alkol oranının, müsaade edilenin 200-300 kat üzerinde çıktığı tespit edildi.'' ''Bu orandaki metil alkolün alınmasının insanın beyin fonksiyonlarını harap ettiğini, körlüğe ve felce neden olduğunu'' vurgulayan Kavak, daha düşük oranlarda metil alkol alımının ise zehirlenmelere yol açtığını ifade etti. 
     İstanbul İl Tarım Müdürü Ahmet Kavak, yürürlükteki Alkollü İçkiler Tebliği'ne göre metil alkol oranının yüzde 0.15'i aşmaması gerektiğini ve bu orandaki metil alkolün de ancak fermantasyondan geçen etil alkol nedeniyle oluşabileceğini bildirdi. 
     
</TEXT>
</DOC>
