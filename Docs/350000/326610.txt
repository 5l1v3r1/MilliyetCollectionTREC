<DOC>
<DOCNO> 326610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sondun44.html </URL>
<DATE> 2005/03/24/ </DATE>
<TIME> 21.38 </TIME>
<AUTHOR>  </AUTHOR>
<HEADLINE>
Bişek'te sokaklar yağmacılara kaldı... 
</HEADLINE>
<TEXT>

     Kırgızistan'da Askar Akayev iktidarını deviren muhalefet, yeni hükümet kurma çalışmalarıyla uğraşırken başkent Bişkek'te sokaklar yağmacılara kaldı. 
     Başkanlık Sarayı önünde bekleyen öfkeli kalabalık bahçede bulunan lüks iki makam aracını ateşe verilirken, akşam karanlığıyla birlikte yağmacılar başkent sokaklarına daldı. 
     Yağmacıların ilk hedefi, Başkanlık Sarayı'na birkaç yüz metre uzaklıkta bulunan bir Türk işadamına ait Beta Stores Alışveriş Merkezi oldu. Buradaki koruma duvarını aşan göstericiler, beş katlı alışveriş merkezini tamamen yağmaladı. 
     Beta Stores de çalışan Türk personelden bazılarının yağmacılar tarafından götürüldüğü ve kendilerinden haber alınamadığı öğrenildi. 
     Yağmacılar daha sonra devrik Devlet Başkanı Askar Akayev'in oğlu Aydar Akayev'e ait Silk Way adlı alışveriş merkezine yöneldi. Burayı da yağmalayan kalabalığın bundan sonraki hedefi ise yine oğul Akayev'in başkentin dört bir yanında bulunan ''Narodnıy'' adlı marketleri oldu. Yağmacılar, saldırdıkları mağaza ve marketlerde hiçbir şey bırakmadı. Başkentte yine Aydar Akayev'e ait akaryakıt istasyonu zincirleri de yağmalanmaktan kurtulamadı. 
     Bişkek'in en büyük alışveriş merkezi ''Sum''a girmeye çalışan yağmacılar, çalışanların ve işyeri sahiplerinin direnişiyle karşılaşınca sadece bu alışveriş merkezinin camlarını kırmakla yetindiler. 
     
</TEXT>
</DOC>
