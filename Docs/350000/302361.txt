<DOC>
<DOCNO> 302361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/spor/spo01.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'a Özer teklifi 
</HEADLINE>
<TEXT>

   Beşiktaş'ın santrfor arayışlarında sürpriz isimler gündeme geldi. Siyah - Beyazlı kulübe, Gaziantepspor ile sorun yaşayan ve kopma noktasına gelen Hasan Özer önerildi 
      ORHAN YILDIRIM 

   
   Kadro dışı kaldı 
   ARA transfer döneminde kadrosunu golcü ile takviye etmenin planlarını yapan Beşiktaş'ta sürpriz isimler gündeme gelmeye başladı. Kaliteli bir yabancı golcü bulma ihtimalinin düşük olması nedeniyle rotayı Türkiye içine çeviren Siyah - Beyazlı kulübe Hasan Özer teklif edildi. Hasan Özer, Gaziantepspor ile sözleşme yenilemediği gerekçesiyle yönetim tarafından kadro dışı bırakılmıştı. 
   
   Karar Lucescu'nun 
   CELAL Doğan'ın Beşiktaş isminin dolaşması nedeniyle Hasan Özer'i affetmek için kolları sıvadığı iddia edildi. Beşiktaş Yönetimi ise menajerler aracılığıyla gelen Hasan Özer önerisini Teknik Direktör Lucescu'ya iletti. Rumen hocanın diğer alternatifleri de masayı yatırdıktan sonra golcü futbolcunun transferi için son kararı vereceği bildirildi. 
   
   Nihat'tan göz hapsi    Real Sociedad'ta forma giyen Beşiktaş'ın eski yıldızı, arkadaşlarına Valencia'yı anlattı 
   Yasin ile mesaj yolladı 
   SİYAH - Beyazlı takımın eski yıldızlarından Nihat Kahveci, Beşiktaş'ın UEFA Kupası'ndaki rakibi Valencia'yı büyüteç altına aldı. Alt yapıda birlikte oynadığı arkadaşı Yasin'i arayan Nihat, "Valencia bu yıl çıkış yaptı. İspanya'nın en formda ekibi durumunda. Yedek kulübeleri çok geniş. Her maç kadro değişebiliyor. Dikkatli olun. Her zaman hazır ve formdalar" dedi. 
   
   Benitez'in bekletisi 
   VALENCİA Teknik Direktörü Rafael Benitez, 2003 senesinde başarılı bir dönem geçirdiklerini belirtirken, yeni yıldan beklentilerinin arttığını söyledi. Benitez, "Geçen yıl için tek hayal kırıklığım Şampiyonlar Ligi'ne katılamamız oldu. Ancak takımımdan çok memnunum. Beşiktaş'ı geçip, UEFA'da yola devam edeceğimizden kimsenin şüphesi olmasın" yorumunu yaptı. 
   
   Zago için indirim    BEŞİKTAŞ yönetimi, sözleşmesi sezon sonunda bitecek olan Brezilyalı yıldız Zago'ya bu sezon kazandığı paranın altında bir rakam önermeye hazırlanıyor. 1 milyon 750 bin Euro ile takım içinde en çok kazanan isim olan yıldız futbolcuya, yeni mukavele için 1 milyon 500 bin dolar teklif edileceği iddia edildi. Ancak Zago'nun bu öneriye sıcak bakma ihtimalinin oldukça düşük olduğu da vurgulandı. 
   
   Havada buluşma    BEŞİKTAŞ ile Galatasaray'ın 11 Ocak'ta Antalya'da başlayacak olan kamp için aynı uçağa rezervasyon yaptırması sıkıntı yarattı. Siyah - Beyazlılar'ın aynı gün başka uçak bulamaması durumunda bir gün sonra uçmayı planladığı açıklandı. Bu arada Feyyaz Uçar'dan sonra efsane isimlerden Metin Tekin'in de göreve başlayacağı öğrenildi. Tekin'in Genel Koordinatör sıfatıyla futbolcu arama ekibinin başına geçeceği iddia edildi. 
   
   
</TEXT>
</DOC>
