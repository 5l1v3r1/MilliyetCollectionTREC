<DOC>
<DOCNO> 326793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonyas04.html </URL>
<DATE> 2005/03/24/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Şampiyon satranççı Fischer, İzlanda'ya sığındı 
</HEADLINE>
<TEXT>

     Amerikalı eski dünya satranç şampiyonu Bobby Fischer, kendisine sığınma hakkı veren İzlanda'ya gitti. 
     Geçen yıl, geçersiz Amerikan pasaportu kullandığı gerekçesiyle Japonya'da gözetim altına alınan, bir göçmen merkezinde tutulduğu için ABD'ye iade edilmeyen, ve ülkesine dönmek istemeyen Fischer, çeşitli ülkelere vatandaşlık başvurusu yapmıştı. 
     Japonya'dan, bu başvurusunu kabul eden İzlanda'ya hareket etmek üzere göçmen merkezini terk eden Fischer, ABD'ye gitmesi halinde hapse girebilecekti. Fischer, İzlanda büyükelçiliğine ait bir araçla, başkent Tokyo yakınlarındaki Ushiku'dan, Narita hava limanına gitti. Fischer hareketinden önce gazetecilere, ''çok mutluyum, bir rüya gibi'' dedi. 
     Fischer, ABD'de, ''eski Yugoslavya'ya ambargo uygulandığı dönemde, 1992'de bu ülkede satranç maçı yapmakla'' suçlanıyor. ABD, İzlanda'nın Fischer'e vatandaşlık hakkı vermesinden ötürü hayal kırıklığına uğradıklarını açıklayarak, iadesini istemişti. 
     Fischer, 1972 yılında, bugün kendisine sığınma tanıyan İzlanda'da Sovyet şampiyon Boris Spassky'yi yenerek dünya satranç şampiyonu unvanını kazanmıştı. Fischer, eski Yugoslavya'da 1992'de oynanan maçta da eski rakibi Spassky ile karşılaşmış ve onu yenerek, 3 milyon dolarlık ödülü almıştı. 
     Sık sık ABD karşıtı açıklamalar yapan Fischer, bir açıklamasında, ''ABD'nin yer yüzünden silinmesini istediğini'' söylemişti. 
     
</TEXT>
</DOC>
