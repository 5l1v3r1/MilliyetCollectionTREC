<DOC>
<DOCNO> 300328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sontur19.html </URL>
<DATE> 2004/12/23/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Yasadışı Dev-Yol davasında 8 sanık için gıyabi tutuklama kararı... 
</HEADLINE>
<TEXT>

     Ankara 6. Ağır Ceza Mahkemesi, 12 Eylül'den sonra açılan yasadışı Dev-Yol davasında, yargılamaya yeniden başlanabilmesi için Yargıtay'ın bozma kararına karşı ifadeleri alınamayan 8 sanığın gıyaben tutuklanmasına karar verdi. 
     Yargıtay'ın bozma kararının ardından yapılan bugünkü ikinci duruşmaya sanıklar Cahit Akçam, Turhan Bürkey, Erdoğan Genç, Hıdır Adıyaman, Hasan Ertürk, Atalay Dede, Mehmet Dirik, Melih Pekdemir ve Yusuf Yıldırım ile avukatları katıldılar. 
     Önceki duruşmaya katılmayan sanıkların kimlik tespitinin ardından, 20 sanık hakkında verilen idam cezası kararının, bu cezanın kaldırılması nedeniyle Yargıtay tarafından bozulmasına ilişkin karar okundu. 
     Sanıklar, Yarıtay'ın bozma kararına uyulmasını isteyerek, adil yargılanma talebinde bulundular. 
     Sanık avukatlarından Mehdi Bektaş, müvekkillerinden Halil Yasin Ketenoğlu'nun Alman vatandaşlığına geçtiğini ve bu ülkede yaşadığını ifade ederek, usulüne uygun tebligat yapılmasını istedi. 
     Mahkeme heyeti, adresleri tespit edilemeyen 8 sanığın, Yargıtay'ın bozma kararına karşı beyanlarının alınması ve savunmalarını yapmaları için Ceza Muhakemeleri Usulü Kanunu'nun CMUK 223 ve 229. maddeleri uyarınca gıyaben tutuklanmalarına, ifadeleri alındıktan sonra serbest bırakılmalarına ve diğer eksikliklerin giderilmesine karar vererek, duruşmayı erteledi. 
     Ankara 6. Ağır Ceza Mahkemesi, 20 sanığı Türk Ceza Kanunu'nun TCK ''Anayasal düzeni zorla değiştirmeye kalkışmak'' suçunu tanımlayan 146 1. maddesi uyarınca idam cezasına, 2 sanığı 16 yıl 8'er ay hapis cezasına çarptırmıştı. 
     Yargıtay 11. Ceza Dairesi, karardan sonra idam cezasının kaldırılması nedeniyle kararı bozmuştu. 
     
</TEXT>
</DOC>
