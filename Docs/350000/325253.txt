<DOC>
<DOCNO> 325253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/yazar/yilmaz.html </URL>
<DATE> 2005/03/20/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Avrupa'nın en büyük palmiye çiftliği 
</HEADLINE>
<TEXT>


Milliyet Business'ın düzenlediği Manisa toplantısı için gittiğim İzmir'den, Deniz Restoran'da zeytinyağı soslu çipura, denizbörülcesi yemeden dönmedim. Balık sofrası muhabbetsiz olur mu 
İzmir Temsilcimiz Bülent Zarif ve yazarlarımızdan Deniz Sipahi ile birlikte oturduğumuz masamızda, İzmir'in genç ve girişimci iki işadamını dinliyoruz. 
İzmir'in köklü sanayici ailelerinden Çimstone Doğal Kompoze Taş İşletmeleri şirketi CEO'su Bülent Akgerman ile Uzbaş Tarım Ürünleri Turizm Gıda'nın sahibi Can Ortabaş'ın anlattıkları, sıkça duyduğumuz konulara benzemiyor. Ortabaş ile Akgerman, geçen yıl Urla Şarapçılık şirketi kurmuşlar, İzmir'in Urla ilçesinde bağcılık yapıyorlar. 
Ortabaş çiftlik sevdalısı. Bundan 8 yıl önce Urla'da 2 bin dönümlük arazide, Avrupa'nın en büyük palmiye çiftliğini kurarak toprağa kök veren Ortabaş'ın yeni projeleri de doğayla bütünleşiyor. Çiftlikte, yüzde 90'ı soğuk iklimlerde yaşayabilen 68 çeşit palmiyenin yanı sıra, 1500 çeşit Akdeniz bitkisi de üretiliyor. Satışlar yeni başlayacak. 10 yıl yatırım yapacaksın, 11. yıl para kazanmaya başlayacaksın. 
Benzeri durum bağ için de geçerli. Henüz 2 yaşındaki bağdan, 2 yıl sonra Urla şarabı alınacak. Deniz Barçın ve Yavuz Karacasulu'nun da ortak olduğu şarapçılık projesinin hedefi, yüksek vasıflı şarap üretmek. Bu nedenle de üretim alanı 300 dönüm ile sınırlı tutulacak. 
Ortabaş, 8 yılda 54 ülkeye gittiğini, 27 fuar dolaştığını ve tüm literatürü taradığını belirtiyor. 29 yıl Ege Ticaret ve Sanayi Odası'nın yönetiminde görev alan babası Nevzat Ortabaş'ın doğaya olan ilgisinden etkilendiğini belirten Ortabaş, "O yıllarda yurt dışına çıkanlar elektronik eşyalarla dönerdi, babam elinde çift renkli bir gül ile gelirdi" diyor. 
Şato şarabı yapmak istediklerini söylüyor Ortabaş. Güç iklim koşullarında yetişen özel bir tür. Urla'daki arazi düşük nem, kireçtaşı gibi özellikleri nedeniyle zorlu üretim sürecini kaliteye dönüştürme altyapısına sahipmiş. 
Ortabaş, Karaburun yarımadasında tarihte 72 milyon litre şarap üretildiğini söylüyor, oysa Türkiye'nin bugün toplam şarap üretim kapasitesi 69 milyon litre. 
"Bakarsan bağ, bakmazsan dağ olur" sözünün Urla'ya uyarlanmış hali... 
Urla bir yanda palmiye ağaçları, öbür yanda üzüm bağları ile kimliğine yeni etiketler ekliyor. Ortabaş'ın bu yatırımlara paralel olarak bir hedefi de aynı arazi içinde 15-20 odalı butik bir otel yapmak. Aslına bakarsanız, çiftlik evinin de otelden çok farkı yok, Belçika Kralı'ndan, kongre üyesi olduğu GS'nin yöneticilerine kadar herkes Urla'da ağırlanıyor... 
2 yıldır köylülerle bağcılık ve Akdeniz bitki türleri üzerine toplantılar yapan Ortabaş, Urla'nın "Toprak Dede" olarak anılan Hayrettin Karaca'sı. Karaca'nın Karadeniz bitkileri ağırlıklı ormanının bir başka türünü burada yeşertiyor. 

İlaç da üretilecek 
Doğal yaşamı zenginleştirmeyi yatırım alanı olarak seçen Ortabaş'ın yakın hedeflerinden bir diğeri de, reçetesiz satılan doğal ilaçlardan üretmek. Ortabaş eline bir arazi geçirmiş ve kitaplar devirmiş, ülke deneyimlerini biriktirmiş ve çapraz etkiler ile yatırım çeşitliliğini artırıyor. Yarın bu konu nerelere kadar uzanacak, göreceğiz. 
Yeniler, ilkler, yapılmamışı denemek girişimciliğin temel özellikleri. Akgerman da benzer yaklaşımlar taşıyor. 15 milyon dolar yatırımla, kuvartz kompoze taş üretiyorlar. Zeminden sonra, tezg hlarda da kullanılabilen bu taş, ABD'den, Hong Kong'a kadar çeşitli ülkelerde otellere pazarlanıyor. 
Yenilikler, yeni neslin daha çok ilgisini çekiyor. Türkiye'nin yatırım çeşitliliği artıyor. İzmir'den gördüklerim bunlar. Ancak İzmirlilerin gözü hangi yatırımda derseniz, İzmir Limanı'nda. Türkiye'nin en büyük limanlarından biri olan İzmir Limanı'nın bu yıl sonuna kadar özelleşmesi bekleniyor. Türkiye'nin en büyük lojistik firması Arkas'ın liderliğinde oluşturulan İzmirliler konsorsiyumu, ihale için sıkı çalışmalara başladı bile. Umarım, hükümet de bu hıza ayak uydurur. 



</TEXT>
</DOC>
