<DOC>
<DOCNO> 334477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonsiy03.html </URL>
<DATE> 2005/04/18/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Erdoğan Yunan gazetesine şikayet etti ''Gerginliği siz yaratıyorsunuz'' 
</HEADLINE>
<TEXT>

     TAKİ BERBERAKİS Atina 

Başbakan Recep Tayyip Erdoğan, Yunanistan'da yayınlanan Katimerini gazetesine verdiği demeçte, Türkiye'nin Yunanistan'la iyi komşuluk ilişkilerine sadık olduğunu belirterek "Ege'de gerginlik varsa bunun baş kaynağı, Ege'nin uluslararası hava sahasında Türk uçaklarının taciz edilmesidir" dedi. 
     Gazete, "Erdoğan, 'Ege'de gerginliği siz yaratıyorsunuz' diyor" başlığıyla verdiği demecin Yunan Dışişleri Bakanı Petros Molivyatis'in Ankara ziyareti ve Kardak'da yaşanan gerginlik öncesi alındığını belirtti. 
     Erdoğan, Türk Hava Kuvvetleri'nin Ege'deki faaliyetlerinin gerginlik nedeni olmadığını ifade ederek "Hava sahası konusundaki ihtilafın temel unsurları Yunanistan'ın FIR bölgesi sorumluluğunu sistematik şekilde kötüye kullanması ve karasuları 6 milken, 10 millik hava sahası istemidir. Bu iki unsur da uluslararası hukuka aykırıdır" dedi. 
     Türkiye ile Yunanistan hava kuvvetlerinin Ege'deki faaliyeti kıyaslandığında arada 1'e karşı 10 şeklinde büyük bir fark olduğunu ve Türkiye'nin Ege'deki askeri faaliyetlerini mümkün olduğu kadar sınırlama çabasına, karşı taraftan aynı oranda karşılık verilmediğini belirten Erdoğan şöyle devam etti 
     "Türkiye 2001'den beri Ege'de rekabetçi uçuşlardan kaçınmak ve uçuşların güvenliğini sağlamak amacıyla tek taraflı olarak bir dizi önlem uyguluyor. Bu çerçevede NATO kanalları aracılığıyla Yunan tarafına her gün uçuş planlarını bildiriyoruz. Türk uçakları Ege'de silahsız uçuyor, sadece Yunan uçaklarınca taciz edildiklerinde 'Dost ve Düşman Uçak Tanıma Sistemi'ni IFF çalıştırıyorlar. Maalesef, bu önlemler karşılık bulacağına, Yunan tarafınca, Ege'nin uluslararası hava sahasında seyreden Türk uçaklarının taciz edilmesi ve püskürtülmesi amacıyla kullanılıyor." Erdoğan, Türkiye'nin Ege'deki uluslararası hava sahasında uçuş yapma hakkı ve hürriyeti bulunduğunu vurgulayarak "Uluslararası hukuktan gelen Türkiye'nin Ege'de hava sahası ve karasularını kullanma hak ve hürriyetinden vazgeçmesi beklenmemelidir" diye konuştu. 
     Erdoğan, "Uluslararası hukuk çerçevesinde, yasal ve hayati çıkarlarımız göz önüne alınarak Ege'deki tüm sorunlara haklı, yaşayabilir ve iki tarafça kabul edilebilir bir çözüm başarırsak, tüm bu dikenli konular bertaraf edilmiş olacaktır" ifadesini kullandı. Sorunların çözümü için "sihirli bir anahtar bulunmadığını" belirten Erdoğan, gerekli olanın, tarafların sorunların "sabır, dikkat ve iyi niyetle" çözümü doğrultusunda "samimi isteklerinin mevcut olması" olduğunu kaydederek, şunları söyledi 
     "Sizi temin ederim ki, tüm sorunların adil, kalıcı ve iki ülkenin çıkarlarına saygılı bir çözüme ulaşmalarını samimi olarak istiyoruz. Eğer Yunan ortaklarımız, bu konuları aynı şekilde çözüme götürmeye karar verirlerse, ihtilafları geride bırakabileceğimize inanıyorum." 

     
</TEXT>
</DOC>
