<DOC>
<DOCNO> 332398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/spor/spo03.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtına kapıda 
</HEADLINE>
<TEXT>


Galatasaraylı yöneticiler, Trabzonspor yenilgisi'nin ardından yapılan acil toplantıda Özhan Canaydın'dan, Hagi'nin gönderilmesini talep etti. Başkan, "Şimdi olmaz" derken, bazı idareciler, Lucescu'ya gizlice teklif götürdü. Rumen hocanın düşünmek için süre istediği bildirildi 

ERHAN TELLİ 


Galatasaray'da, Trabzonspor yenilgisi Teknik Direktör Gheorghe Hagi'nin kredisini tüketti. Sarı - Kırmızılı yönetimde, hüsranla biten maç sonrası sıcak saatler yaşandı. Önce şeref tribününde toplanan yöneticiler ardından kulüp binasına geçip Hagi'nin durumunu masaya yatırdı. 
Cep telefonu olayı yüzünden camiadan ağır eleştiriler alan Rumen hocanın, Trabzonspor yenilgisiyle 100. yılda şampiyonluğun zora girmesinde en büyük sorumlu olduğunu düşünen Ergun Gürsoy, Refik Arkan ve Fatih Gökşen Başkan Özhan Canaydın'a, Hagi'nin gönderilmesi yönünde görüş belirtti. Başkan "Şimdi olmaz. Lig sonunu bekleyelim" yanıtını verdi. 
Yönetimde bu gelişmeler yaşanırken, bazı idarecilerin Shakthar Donetsk'i çalıştıran Lucescu ile gizlice temasa geçtiği öğrenildi. Cim Bom'u şampiyon yapmasına rağmen, Fatih Terim'in dönüşüyle işine son verilen Rumen hocaya gelecek sezon takımın başına geçmesi için teklif iletildiği bildirildi. Ukrayna ekibi ile yaptığı sözleşmede tazminat maddesi bulunmayan Lucescu'nun, düşünmek için süre istediği vurgulandı. Tecrübeli hocanın, önümüzdeki günlerde yönetime cevabını bildirmesi bekleniyor. 
Bu arada Başkan Özhan Canaydın dün akşam yapılan yönetim toplantısı ardından, "Hedeflerimizden vazgeçmedik. Taraftarımızla ufak bir problem yaşadık. Bunlar gelip, geçicidir" açıklamasını yaptı. 

Rekor hasılat 

Galatasaraylı taraftarlar, mali sıkıntı yaşayan Sarı - Kırmızılı kulübe verdiği desteği rekor düzeye çıkardı. Taraftarlar, Cim Bom'un, önceki gün Trabzonspor'la oynadığı karşılaşmada Ali Sami Yen Stadı'nın yanında bulunan Galatasaray Store'a adeta hücum etti. Özellikle 100. yıl formalarına büyük ilgi gösteren Sarı - Kırmızılılar, kasalara 157 milyar lira bıraktı. Bu rakam sezonun rekoru olurken, toplamda 1500 adet forma satıldı. Öte yandan dün izin yapan Galatasaray, Akçaabat maçı hazırlıklarına bugün başlayacak. Aslan'da 24 Nisan'da oynanacak Rüya Takım maçının tanıtım toplantısı da bugün saat 11.00'de yapılacak. 

Kıyamet kopacak 

Galatasaray'da yarın yapılacak Divan Kurulu toplantısının sert tartışmalara sahne olması bekleniyor. Divan üyelerinin, yönetimi topa tutacakları bildirildi. Bayan Basketbol Takımı'nın küme düşmesi ve 100. yılda şampiyonluğun zora girmesi nedeniyle kızgın olan üyelerin, yönetimi ağır bir dille eleştirip, Hagi'nin görevden alınmasını isteyecekleri vurgulandı. 

Küfüre takip 

Galatasaray - Trabzonspor karşılaşmasındaki küfürlü tezahüratlar Bakan Mehmet Ali Şahin'i harekete geçirdi 

ELÇİN ERGÜN 

Başbakan Yardımcısı Mehmet Ali Şahin, İçişleri Bakanlığı'ndan Galatasaray - Trabzon maçında küfürlü tezahürat yapan taraftarları saptamayan İstanbul İl Güvenlik Konseyi hakkında cezai işlem başlatmasını istedi. Başbakan Vekili olarak İçişleri Bakanlığı'na yazı gönderen Bakan Şahin, 5149 sayılı Sporda Şiddetin Önlenmesine dair yasayı hatırlatarak, il güvenlik kurullarının statlara yerleştirilen kameralar aracılığıyla küfürlü tezahürat edenleri tespit etmesi gerektiğini vurgulayıp, cezai soruşturma talep etti. 


</TEXT>
</DOC>
