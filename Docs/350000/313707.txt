<DOC>
<DOCNO> 313707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/yazar/pulur.html </URL>
<DATE> 2005/02/09/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Türban yasağını kaldırmanın tam zamanı 
</HEADLINE>
<TEXT>


Tam zamanıdır Sayın Başbakan, tam zamanı... 
"Üniversitede türban yasağını kaldırmak için çalışmalar yapıyoruz" diyen Başbakan bu kadarla kalmamalı, türban yasağını her yerden kaldırmalıdır Türbanlı h kimler, türbanlı savcılar, türbanlı milletvekilleri, türbanlı memurlar, sporcular, spikerler... 
Tarihte vardır Celali isyanları sırasında, Kuyucu Murat Paşa herkesin silahını toplatmış, avcının biri dağın yamacında otururken, yanı başına bir keklik gelmiş, ötüyor, avcıda silah yok ki vursun... 
"Öt gidinin kekliği öt .." demiş. "Arkanda Murat Paşa oldukça .." 
Sayın Başbakan'ın arkasında da Yargıtay'ın "Şeriatçı düşünce cezalandırılamaz" kararı oldukça... 

Her ne kadar 86 yargıçla toplanması gereken Ceza Genel Kurulu 27 yargıçla toplanmışsa da, karar 13'e karşı 14 oyla çıkmışsa da, karar karardır. 
Meğer laiklik korunmaya ve himayeye muhtaç değilmiş. 
Kararın bir bölümünde, "Toplumun laikliği reddedilemez ve zayıflatılamaz düzeyde benimsediği" belirtilerek şöyle deniliyor 
"Artık böylesine korumaya alınmış bir kavramın ceza tehdidiyle himayeye tabi tutulması gereksiz addedilmiştir." 
Yani şiddet unsuru olmadıkça şeriatı övmek ya da laikliğe karşı çıkmak suç değil, mesele şiddet hususunda, bir başka deyimle "cihat" ilan etmekte... 

14 oyla alınan bu karara muhalif olan "13'ler"den Yargıtay 11. Ceza Dairesi Başkanı Ersan Ülker bu görüşte değildir. Son günlerde "Ilımlı İslam" kavramının Türkiye'ye yakıştırıldığını, bu kavramın "yoz bir demokrasiyi esas aldığını" belirterek, "karşı oy" yazısında şöyle der 
"Şeriata yönelik söylemlerde şiddete çağrı anına ya da şiddet anına kadar müdahale etmeyerek şiddet unsurunu aramak, cihat ilanına kadar ya da cihadın yapılacağı o ortamın oluşacağı ana kadar eyleme müdahale etmemek sonucunu da doğurmaktadır." 
Sayın Ersan Ülker bu görüşüne, dışarıda Cezayir, içeride de Sivas'ta Madımak Oteli olayını örnek verir. Cezayir'de binlerce kişi öldürülmüş, Madımak Oteli'nde ise 39 kişi yakılmıştı. 
Yani hiçbir önlem almayacaksın, şiddet patladığı zaman da bastırmaya çalışacaksın... 
Mümkün mü 

Çok iyi hatırlıyoruz, Tayyip Erdoğan Başbakan olmadan önce şöyle demişti 
"Laiklik elden gidermiş... Tabii gider, eğer millet isterse gider " 
Daha henüz milletin isteyip istemediğini bilmiyoruz ama, Yargıtay Ceza Kurulu bir oy farkla da olsa "şeriatçı düşünce"nin suç olmadığına karar verdi. 
Onun için, yazının başında söylediğimizi tekrar ediyoruz Tam zamanıdır, Sayın Başbakan, türban yasağını hemen kaldırmalıdır. 
Arkadan ne gelir 
Mesela Atatürk'ü koruma kanunu... 
Demokrasilerde insanlar kanunla korunur mu 
Kaldırın gitsin 
Laikliğin korunmaya ihtiyacı yoksa, Atatürk'ün de kanunla korunmaya ihtiyacı yoktur. Onu koruyacak, milyonlarca insan vardır bu memlekette... 



</TEXT>
</DOC>
