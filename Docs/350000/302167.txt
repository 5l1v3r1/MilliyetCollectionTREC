<DOC>
<DOCNO> 302167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko16.html </URL>
<DATE> 2004/12/30/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Yeni yılda akaryakıt fiyatlarını bayiler belirleyecek... 
</HEADLINE>
<TEXT>

     Akaryakıt sektöründe yılbaşından itibaren başlanacak serbest piyasa uygulaması çerçevesinde, akaryakıt başta olmak üzere petrol ürünlerinin fiyatları ve kar marjları, şirketler ve bayilerce serbest piyasa koşullarında belirlenecek. 
     Her dağıtım şirketi, kendilerine bağlı bayiler için ürünlerin 'tavan' fiyatını belirleyecek. Bayiler kendi aralarında da tavan fiyatın altında kalmak kaydıyla rekabet edebilecek. 
     Yeni piyasa yapısının uygulanmaya başlamasıyla birlikte, devletçe uygulanmakta olan akaryakıt fiyatlarında üst sınır belirleme sistemi de tarihe karışmış olacak. 
     Mevcut uygulamada uluslararası fiyatlar, belirlenen fiyat bandının üzerine çıktığında ya da altına düştüğünde fiyat ayarlaması yapılıyordu. Piyasa oyuncuları, devletce belirlenen fiyat bandı dışına çıkamıyordu. 
     2005 yılının tamamen serbest piyasa kuralları çerçevesinde petrol fiyatlarının belirlendiği, dağıtıcı, bayi karlarının kendi aralarında belirlendiği bir piyasa yapısı çerçevesinde, ithalatın serbest hale geldiği ve ulusal marker uygulamasıyla birlikte akaryakıt kaçakçılığının son bulduğu, halkın daha kaliteli akaryakıta kavuştuğu bir yıl olacak. 
     
     MART'TA, MARKER UYGULAMASINA GEÇİLECEK 
     2005 yılında petrol piyasasında yürürlüğe girecek diğer bir düzenleme ise 'ulusal marker' uygulaması. 
     1 Mart'ta başlayacak uygulamayla, içeriğinde EPDK tarafından belirlenen markeri özel işaretleyici madde taşımayan akaryakıt, kaçak sayılacak. 
     Buna göre kaçak akaryakıtın ticaretini yapan, alan, satan, dağıtan kişiler, tespit edildiği andan itibaren piyasadan men edilecek ve değişik cezai yaptırımlar uygulanacak. 
     Ulusal Marker uygulamasına özel bir önem veren Petrol Piyasası Yasası, oldukça ağırlaştırılan yaptırımlar nedeniyle kaçak akaryakıt Türkiye'ye girse bile alıcı bulamayacak. 
     2005 yılında artık insanlar, kaçak girmiş akaryakıtı almaya ve kullanmaya cesaret edemeyecek. Kaçak akaryakıt sattığı tespit edilen bayi mühürlenecek ve bu bir pankartla halka duyurulacak. 
     S34 
</TEXT>
</DOC>
