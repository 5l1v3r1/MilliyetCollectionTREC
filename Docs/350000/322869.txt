<DOC>
<DOCNO> 322869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/soneko33.html </URL>
<DATE> 2005/03/11/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
TUKAŞ'ta büyüme hedefi yüzde 10... 
</HEADLINE>
<TEXT>

     TUKAŞ Genel Müdürü Ahmet Uysal, 2005'te yüzde 10 büyümeyi hedeflediklerini bildirdi. 
     Yazılı bir açıklama yapan Uysal, 2004'te 1 milyon YTL'lik net satış gerçekleştirdiklerini ve seneyi 1.1 milyon YTL'lik karla kapattıklarını açıkladı. 
     Geçtiğimiz yılı gıda sektöründe ''Zor bir yıl'' olarak niteleyen Uysal, bu sektördeki fiyat artışlarının, enflasyon değerlerinin altında kalması ve buna karşın girdi maliyetlerinin artması nedeniyle 2004 yılında sektörde beklenen karlılığın gerçekleştirilemediğini kaydetti. 
     Uysal, TUKAŞ'ın, faaliyet gösterdiği, salça, konserve, hazır yemek, sos ve toz ürünlerde yaşanan sert rekabet koşullarına rağmen büyüdüğünü, iç pazarda salça, konserve ve hazır tatlı ürün gruplarında 2. olduğunu, diğer ürün kategorilerinde ise ilk 3 marka arasında yer aldığını bildirdi. 
     TUKAŞ'ın 2004'te gerçekleştirdiği 38.5 milyon dolarlık ihracat geliri ile sektöründe Ege'de en fazla ihracat gerçekleştirilen şirket olduğunu anımsatan Uysal, açıklamasında şunları belirtti 
     ''2005'te mevcut ürün kategorilerinde derinleşme sağlayarak dikey büyüme ve pazar paylarını yükseltmeyi hedefliyoruz. Ürünlerimiz geçtiğimiz yıl iç pazarda 2004'te 58 bin noktada, dış pazarda ise 63 ülkede satışa sunuldu. Ciro bazında yüzde 19, ton bazında ise bir önceki yıla göre yüzde 10 oranında satışımızı artırdık. TUKAŞ, bu süreçte 40 bin tonluk üretim ve satış yapabilen bir şirketten, 100 bin ton üretim ve satış yapabilen bir şirket haline dönüşmüştür. 2005'te yüzde 10 büyümeyi hedefliyoruz.'' Ürünlerinin hammaddesini oluşturan sebze ve meyveleri sözleşmeli tarım sistemi ile temin ettiklerini ifade eden Uysal, birçok meyve ve sebzenin hasat verimliliği, olumsuz hava koşulları nedeniyle 2004'te beklentilerin altında kaldığını ve bu nedenle girdi maliyetlerinin arttığına dikkat çekti. 
     
</TEXT>
</DOC>
