<DOC>
<DOCNO> 336952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun38.html </URL>
<DATE> 2005/04/26/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
ABD Irak'a model buldu Almanya 
</HEADLINE>
<TEXT>

     ABD, Almanya Anayasası ve federal siyasi sisteminin, Irak için örnek oluşturabileceğini düşünüyor. 
     ABD Dışişleri Bakanlığı'nın Irak dairesi siyasi direktörü Richard Jones, Almanya'nın federal yapısı dolayısıyla Anayasa'nın yazılması konusunda Iraklılara yardımcı olabileceğini söyledi. 
     ''Eski Sovyetler Birliği ve diğer çok merkeziyetçi ülkelerde çalışmış, şu anda Irak'ta görevli arkadaşlarım, Irak'taki sistem kadar merkeziyetçisini görmediklerini söylüyorlar'' diyen Jones, Ocak'ta yapılan seçimlerin Saddam Hüseyin'in iktidardan düşmesinden bu yana ilk kez siyasi iktidarı merkeziyetçilikten uzaklaştıracağını belirtti. 
     Modern Irak tarihinde ilk kez bölgesel hükümetlerin seçilmekte olduğunu ifade eden Jones, ''Almanya'nın bölgesel hükümetleri Laender'ler Irak için çok yararlı bir model olabilir. Tabii ki karar Irak halkına ait ama Almanya Iraklılara anayasa için yardım sağlayabilir. Iraklılar önce Saddam'ınkine eşdeğer bir sistemi korumaya devam etmeye mi yoksa merkeziyetçilikten uzak bir sistem mi geliştirmek istediklerine karar vermeliler'' diye konuştu. 
     
</TEXT>
</DOC>
