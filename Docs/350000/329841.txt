<DOC>
<DOCNO> 329841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/yazar/dundar.html </URL>
<DATE> 2005/04/03/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Güneşin battığı yerde 
</HEADLINE>
<TEXT>


Tunus uçağı Kartaca Havaalanı için alçaldığında gün batıyordu. Kulağımda şair-i azam Abdülhak Hamid'in "Makber"i... 
"Her yer karanlık Pür nur o mevki Mağrip mi yoksa, makber mi ya Rab"... 
Mağrip "Güneşin battığı yer", ama orada "her yer karanlık" değil. 
Kentin en gözde caddesi Habib Burgiba, palmiyelenmiş bir Champs Elysee esintisiyle ışıldıyor. 
Endülüs'le Afrika'nın hercümerç olduğu, İslamın Akdeniz'in sularına karıştığı bu caddenin sonunda bütün haşmetiyle bir İbn-i Haldun heykeli dikiliyor. 
Ve heykelin arkasındaki kemer, zamana geçit veren bir kum saatinin boğum yeri gibi, 75 yıllık Fransız sömürgeciliğini anımsatan bu caddeyi boğup kum saatini ters çeviriyor, takvimi birkaç yüzyıl geri alıyor. Ve 300 yıllık Osmanlı yönetiminden miras Medina çarşısına açılıyor. 
Yürüdükçe sizi daha da içeri çeken bir labirent, baharat, kuskus, "gahve" ve amber kokuları, yaylı vurmalı Arap ezgileri, cami desenli halılar ve marka taklitleri eşliğinde uzadıkça uzuyor. 
Türkiye gibi Tunus Ayakları Osmanlı'da yüzüyse Batı'ya dönük... 

Kayan bir yıldız 
Gezi sırasında Tarım Bakanı Sami Güçlü, Tunuslu yetkililere "Burada bizi İbn-i Haldun'la ilgili bir yere götürmediniz" diye dert yandı 
"Yaşadığı eve ya da adına kurulmuş bir üniversiteye gidebilirdik. Sahi mezarı nerede " 
O an toplantıdaki Tunuslu 4 bakan birbirine bakakaldı. Mezar Tunus'ta değildi, nerede olduğunu da bilmiyorlardı. Üstelik Tunuslu bu büyük İslam filozofunun ne evi ne adına kurulmuş bir akademisi vardı. 
Cemil Meriç, "İslam dünyasının gökte İbn-i Haldun'dan daha parlak bir yıldızı yoktur" demişti lakin anavatanı bile o yıldızı unutmuş görünüyordu. 
Tunuslu ve Türk yetkililer, bu duruma birlikte üzüldüler. 
Buna karşın Tunus'un Osmanlı mimari mirasını korumakta çok başarılı olduğunu itiraf etmek gerek... 
Gittiğimiz çoğu kamu binası, bu hassasiyetin taştan tanığıydı adeta... Erdoğan'ın kaldığı görkemli devlet konukevi, konuklarını mütevazı Ankara Palas'ta ağırlayan Türk yetkilileri utandırdı. 
Tunus Başbakanı'nın muhteşem elişi işlemeleriyle bezenmiş göz kamaştırıcı sarayı, harikulade belediye binası ve 1300 yıllık Zeytuna Camii, o mirasın gerçek sahipleri olan Türklere, "Biz niye bu mirası değerlendiremiyoruz " sorusunu sordurttu. 

"Bir daha çal Sam" 
Aynı mahcubiyeti Fas'ta Başbakan da hissetmiş olmalı... Dünyanın 3. büyük camii olan II. Hasan Camii öylesine görkemliydi ki Erdoğan, Sinan'dan beri böyle bir cami inşa edememiş olmanın ezikliğini "Avizeleri niye Türkiye'den almadınız" sorusuyla bastırmaya çalıştı. 
Casablanca'da son durağımız "Casablanca" filminin ünlü barı... 
Film Fas'ta değil, bir Hollywood stüdyosunda çekildiği halde uyanık Faslılar bir otel barını 1940'ların film dekoru ve Humphrey Bogart fotoğraflarıyla süsleyip turist çekmeyi başarmış. 
Türkiye'den gelen kafile, barı ve Sam'in "Bir daha çal"dığı piyanoyu gayet iyi tanıyor. Ama Tunus'tan gelip II. Abdülhamit'in sarayında 8 ay sadrazamlık yapan ıslahatçı Hayrettin Paşa'nın adını duyanımız yok. 
Tarihimizi öğrenip koruyabilmek için Hollywood'a film mi çektirmeliyiz acaba 
Yoksa buna boş verip Batılı turist çekebilmek için biz de Türkiye'de değil, Malta'da çekilen "Geceyarısı Ekspresi"nin adını taşıyan bir bar açıp gelen turistleri "şakacıktan" falakaya mı yatırmalıyız 



</TEXT>
</DOC>
