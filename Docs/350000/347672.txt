<DOC>
<DOCNO> 347672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/guncel/gun08.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sapanlı direniş, yıkımı durdurdu 
</HEADLINE>
<TEXT>


ARİF ARSLAN Batman DHA 

Batman'ın Demiryolu köyü yakınındaki toplu konut alanında yapılması planlanan okulun yerine yaptırılan 3 ev, Değirmencioğlu ailesi fertlerinin çevik kuvvet ve Belediye zabıta ekiplerine taş, sopa ve sapanla karşı koyması üzerine yıkılamadı. 

Taş ve sopalarla 
Dün sabah saatlerinde çevik kuvvet ve Belediye zabıta ekiplerinin nezaretinde iş makineleriyle 3 evin yıkımına gidildi. Yıkıma karşı çıkan Sabri Değirmencioğlu ve oğullarının oturduğu 3 evde yaşayan 40 kişi, evlerinden çıkmamak için çevik kuvvet ekiplerine direnerek, taş, sopa ve sapanlarla yıkım ekibine saldırdı. Polis, biber gazı kullandı. 
Yaklaşık 2 saat süren direnişte, Değirmencioğlu ailesi polis araçlarına taş ve sopalarla saldırınca, Batman Valiliği'nin emriyle yıkım durduruldu. 



</TEXT>
</DOC>
