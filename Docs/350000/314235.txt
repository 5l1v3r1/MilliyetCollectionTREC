<DOC>
<DOCNO> 314235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur37.html </URL>
<DATE> 2005/02/10/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Cem Karaca'nın eşleri arasındaki kavga büyüyor... 
</HEADLINE>
<TEXT>

     Vefat eden sanatçı Cem Karaca'nın son eşi İlkim Karaca'nın, hakkında 100 milyar lira tazminat davası açan eski eş Feride Balkan ve oğlu Emrah Karaca hakkında yayın organlarına beyanat vermesine ''ihtiyati tedbir'' konuldu. 
     Cem Karaca'nın eski eşi Feride Balkan ve oğlu Emrah Karaca'nın, sanatçının son eşi İlkim Karaca'dan 100 milyar lira tazminat istemiyle Bakırköy 8. Asliye Hukuk Mahkemesi'nde açtığı davanın duruşmasına, davacı ve davalı taraftan katılan olmadı. Tarafları duruşmada, avukatları temsil etti. 
     Hakim Bülent İlter, davalı İlkim Karaca'nın, dava konusuna ilişkin beyanlarını içeren 3 adet görüntü kasedi ile gazete kupürünün dosyaya konulduğunu bildirdi. 
     Duruşmada tanık olarak dinlenilen Cem Karaca'nın 35 yıllık arkadaşı işadamı Zeki Seyrek, 1970'li yıllarda öğrenciyken tanıştıkları sanatçının daha sonraki konserlerinde ses ve ışık düzenini kendi şirketi aracılığıyla yaptığını bildirdi. 
     Karaca'nın 1975-76'lı yıllarda eşi olan Feride Balkan'ın hamile olduğunu hatırladığını belirten Seyrek, ''Cem ağabey, bir çocuğu olacağı için çok sevinçliydi. Ankara'da bir konser sırasında oğlunun doğduğunu öğrendi. Bunu şampanyayla kutladık'' dedi. 
     Seyrek, Emrah Karaca'nın oğlu olmadığına dair sanatçının sağlığında kendisinden ya da başkasından bir söz duymadığını sözlerine ekledi. 
     Cem Karaca ve ailesinin yaklaşık 13 yıldır kuaförlüğünü yaptığını belirten tanık Yavuz Akbaş da, Emrah Karaca'nın sanatçının oğlu olmadığına ilişkin ailesinden ve kendisinden bir söz duymadığını anlattı. 
     İlkim Karaca'nın, Cem Karaca ile evliliğinin ilk 6 ayında Feride Balkan ve Emrah Karaca ile görüştüğünü bildiğini, bu dönemde eski ve yeni eşlerin aralarının iyi olduğunu belirten Akbaş, ifadesini şöyle sürdürdü 
     ''İlkim Hanım, Cem Karaca'yı kaybedeceğini anlayınca, Feride Hanım ve oğlu hakkında çeşitli şikayetlere başlamıştı. Cem Karaca ve çevresine, Feride Hanım ile oğlunu kötülüyordu. Cem Karaca, birinci eşi olan Semra Hanım ile tekrar evlendiği sırada da oğlu Emrah Karaca ile Bakırköy'de bir otelde gizli gizli görüşüyordu. Cem Karaca, alkol aldığında eşleri tarafından kolay yönlendiriliyordu. Cem Karaca ile yaptığım görüşmelerde, oğlunun kendisinden olmadığına dair bir söz işitmedim.'' 
     
     DNA TESTİNDE ISRAR 
     Davacı avukatı Hülya Özer, davanın müvekkillerine yönelik hakaretten dolayı açıldığını belirterek, ''Ancak, müvekkillerim hakkındaki hakaretler devam ediyor. İlkim Karaca'nın konuşmaması için tedbir konulmasını istiyoruz'' dedi. 
     Davalının hergün başka bir TV kanalında konuştuğunu iddia eden Özer, ''Müvekkillerimin aklanması için kesinlikle ve kesinlikle DNA testi yapılmasına karar verilsin'' diye konuştu. 
     İlkim Karaca'nın avukatı Mehmet İnal ise ''ihtiyati tedbir'' talebini kabul etmediklerini söyleyerek, talebe ilişkin beyanını davacının dilekçesini inceledikten sonra vereceğini belirtti. 
     
     HAKİMDEN MEDENİ KANUN DERSİ 
     Hakim İlter, taleplere ilişkin karar vermeden önce 2001 yılında yürürlüğe giren 4721 sayılı Medeni Kanun'dan pasajlar okudu. 
     Hakim İlter, Emrah Karaca ve Feride Balkan'ın DNA testi konusundaki ısrarlı taleplerine ilişkin de yine Medeni Kanun'dan ''Evlilik devam ederken ya da evliliğin sona ermesinden sonraki 300 gün içerisinde doğacak çocuk kocanındır'' hükmünü içeren maddeyi ve buna bağlı ilgili maddeleri özetle okudu. 
     Babalık ve velayet gibi davaların hangi hallerde açılacağına ilişkin kanundaki şartları özetleyen Hakim İlter, avukat Hülya Özer'e ''Siz hukukçusunuz, müvekkillerinize bunları anlatacaksınız'' dedi. 
     
     ''İHTİYATİ TEDBİR'' KARARI 
     Hakim İlter, davacıların Cem Karaca'nın mezarının açılması ve Emrah Karaca'nın sanatçının oğlu olup olmadığına ilişkin DNA testi yapılması yönündeki talepleri, bu aşamada reddetmediğini söyledi. 
     Hakim İlter, tüm delillerin toplanmasının ardından lüzum görülmesi halinde mezar açılmasını ve DNA testi yapılmasının kararlaştırılacağını belirtti. 
     Medeni Kanun'un 4 ve 25. maddeleri uyarınca İlkim Karaca'nın ikinci bir karara kadar davacılar hakkında yayın organlarına beyanat vermesine ''ihtiyati tedbir'' koyan Hakim İlter, diğer tanıkların dinlenilmesi ve İlkim Karaca ile yapılan röportajlara ilişkin kasetlerin bilirkişi heyetince çözümünün yapılması amacıyla duruşmayı erteledi. 
     
     DAVA DİLEKÇESİ 
     Avukat Hülya Özer tarafından hazırlanan dava dilekçesinde, Emrah Karaca'nın, Feride Balkan ve eski eşi Cem Karaca'nın oğlu olduğu belirtiliyor. 
     Cem Karaca'nın ölümünün ardından son eşi İlkim Karaca'nın, çeşitli röportajlarındaki beyanlarıyla Emrah Karaca ve Feride Balkan'ın kişilik haklarına saldırıda bulunduğu iddia edilen dilekçede, bu nedenle davacıların ağır manevi zarar gördüğü savunuluyor. 
     Dilekçede, 2 davacı için ayrı ayrı 50'şer milyar lira olmak üzere toplam 100 milyar lira manevi tazminatın davalıdan alınarak Emrah Karaca ve Feride Balkan'a verilmesi isteniyor. 
     
</TEXT>
</DOC>
