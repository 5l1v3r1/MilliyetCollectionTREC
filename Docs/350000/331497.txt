<DOC>
<DOCNO> 331497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonspo06.html </URL>
<DATE> 2005/04/08/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Tek parça forma, kurallara uygun 
</HEADLINE>
<TEXT>

     BBC 

Almanya'da bir mahkeme, Kamerun milli futbol takımının, geçen yıl Afrika Kupası'nda giydiği formaların kurallara aykırı olmadığına hükmetti. 
     Kamerun takımı turnuvada, tişört ve şortu birleştiren tek parça bir formayla sahaya çıkmıştı. 
     FIFA ise bu formaların kurallara aykırı olduğuna hükmetmiş ve Kamerun'u, 150 bin dolar para cezasına çarptırmıştı. 
     Kamerun'un ayrıca, 2006 Dünya Kupası grup eleme karşılaşmalarına, eksi 6 puanla başlaması kararlaştırılmış, daha sonra bu karar geri alınmıştı. 
     Tüm bu gelişmeler üzerine formaları üreten Puma şirketi, Dünya Futbol Federasyonları Birliği FIFA aleyhine dava açtı. 
     Puma, FIFA'dan 2 milyon 600 bin dolar tutarındaki zararını karşılamasını ve formaların satışa çıkarılmasına imkan tanımasını istiyor. 
     Alman yargıç Ingrid Kefer, davanın başlangıcındaki açıklamasında Puma'yı haklı buldu. 
     Ingrid Kefer, 'Formalarda, tişört ve şortların birleştirilmemesi gerektiğine' yönelik bir kural olmadığını söyledi. 
     Kefer, FIFA'nın futbol kurallarını uygularken 'keyfi davrandığını' ve piyasada kartel oluşmamasına yönelik kuralları ihlal ettiğini belirtti. 
     Puma şirketi, FIFA'nın kararının arkasında, rakip şirketlerden Adidas'ın etkisinin bulunduğunu iddia etmişti. 
     Adidas, FIFA'nın resmi sponsorları arasında. 
     Ingrid Kefer, FIFA avukatlarına, yazılı bir açıklama yapmaları için dört hafta süre verdi. 
     Davanın nihai sonucunun ise 1 Haziran'da açıklanması bekleniyor. 
     Kamerun ve Puma yetkilileri ise tartışmalı formaları giymek için, Afrika Futbol Federasyonları Birliği'nden izin aldıklarını söylüyor. 
     
</TEXT>
</DOC>
