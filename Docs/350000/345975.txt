<DOC>
<DOCNO> 345975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun12.html </URL>
<DATE> 2005/05/26/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Zerkavi bilmecesi 
</HEADLINE>
<TEXT>

     Irak El Kaide Cihad örgütü, yaralı olduğu açıklanan lideri Ebu Musab Zerkavi’nin yerine vekil atadı. 
     Bir internet sitesinde yayımlanan örgüt açıklamasında, Zerkavi’nin yaralanmasından sonra bir araya gelen örgüt yönetiminin, Zerkavi iyileşinceye kadar, onun yerine vekaleten Ebu Hafız Karni’yi getirdiği belirtildi. 
     Karni’nin, Zerkavi’nin en zor operasyonlara seçtiği, örgüt içinde saygı duyulan bir isim olduğu kaydedildi. Açıklamada, Zerkavi’nin sağlık durumuyla ilgili bilgi verilmedi. 
     
     ÖLDÜĞÜ İDDİASI DOĞRULANMIYOR 

     Bu arada, Irak İslam Devrimi Yüksek Konseyi lideri Abdülaziz El Hekim’in yardımcısı Heytam El Hüseyni, Zerkavi’nin Irak’ın batısında öldüğünü öne sürdü. El Hüseyni, ancak bu bilginin doğrulanması için zamana ihtiyaç olduğunu söyledi. 
     Zerkavi’nin yaralandığı haberlerini yorumlayan Londra’daki İslami araştırmalar merkezinden Hani El Saybe, Zerkavi için dua edilmesi çağrısı yapılmasını "Ürdünlü teröristin durumunun çok ağır olduğu" şeklinde değerlendirdi. El Saybe, bunun Zerkavi’nin ölmek üzere ve günlerinin sayılı olduğu anlamına geldiğini söyledi. 
     El Cezire’ye konuşan Irak devlet başkanlığı güvenlik danışmanı General Vefik El Samariye de Zerkavi’nin yaralandığı haberleriyle ilgili olarak, "Amerikan askerlerince yaralandıktan sonra savaş alanına geri dönmesinin, Zerkavi’yi Süpermen gibi gösterebileceğine" dikkat çekti. 
     Amerikan ve Iraklı askerlerin, Zerkavi’yle ilgili haberleri doğrulamamasına karşın, Bağdat ve Ramadi’deki çeşitli hastanelere baskınlar düzenlemesi bu konudaki söylentileri tırmandırıyor. 
     
     IRAK HÜKÜMETİ, ZERKAVİ’NİN YARALANDIĞINI DOĞRULADI 

     Irak hükümeti, Ürdünlü terörist Ebu Musab El Zerkavi’nin yaralandığı haberlerini ilk kez resmen doğruladı. 
     Irak İçişleri Bakanı Beyan Cabr, Zerkavi’nin yaralandığı haberleriyle ilgili bir soruya "Evet, bu doğru" cevabını verdi. 
     Cabr, Zerkavi’nin yaralanması konusunda 5 gün önce bilgi sahibi olduklarını, ancak bu bilginin nereden geldiğini söyleyemeyeceklerini açıkladı. 
     Cabr, Zerkavi’nin sağlık durumunun ne kadar ağır olduğu konusunda da bilgileri olmadığını belirterek, "Ölüp ölmediğinden emin değiliz, ancak yaralı olduğundan eminiz" dedi. 
     Zerkavi’nin lideri olduğu Irak El Kaide Cihad örgütünün salı günü bir internet sitesinde yayımlanan açıklamasında, Zerkavi’nin yaralandığı duyurulmuş ve yandaşlarından onun için dua etmeleri istenmişti. 
     Açıklamada, Zerkavi’nin ne zaman ya da nerede yaralandığı konusunda bilgi verilmemişti. Zerkavi’nin yaralandığı haberleri, şimdiye kadar resmi makamlarca doğrulanamamıştı. 
     
</TEXT>
</DOC>
