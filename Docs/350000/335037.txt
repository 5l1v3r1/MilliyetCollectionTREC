<DOC>
<DOCNO> 335037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/yasam/axyas02.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukat Eren'i keşiften iki gün önce vurdular 
</HEADLINE>
<TEXT>


Karadeniz Sahil Yolu'na karşı mücadele eden Avukat Cihan Eren, önceki gün Fındıklı'da vuruldu. Ağır yaralanan Eren, bugün Karayolları'na açtığı davayla ilgili keşfe gidecekti 


ŞÜKRAN ÖZÇAKMAK İstanbul - MUHAMMET KAÇAR Rize DHA 

'Yola değil, deniz dolgusuna karşıyız' diyerek Karadeniz Sahil Yolu'na karşı hukuk mücadelesi tüm Karadeniz'e yayılan İstanbul Barosu avukatlarından Cihan Eren, konuyla ilgili keşiften iki gün önce vuruldu. 

Ağır yaralandı 
Rize'nin Fındıklı ilçesinde önceki gün öğle saatlerinde meydana gelen olayda Eren 60 , cipinin arka koltuğunda bakkala giren şoförünün gelmesini beklerken, saldırıya uğradı. Saldırganın silahının tutukluk yapması nedeniyle tek kurşunla ağır yaralanan Eren'in, bugün, Karayolları Genel Müdürlüğü'ne karşı açtığı davanın keşif duruşmasına katılmak için memleketi Fındıklı'ya gittiği bildirildi. 
Karadeniz Teknik Üniversitesi Tıp Fakültesi Farabi Hastanesi'nde yoğun bakıma alınan Eren, hayati tehlikeyi henüz atlatamadı. 
Olayla ilgili dün gözaltına alınan Serhat Karadeniz 25 ise, cezaevine gönderildi. 'Kurtlar Vadisi' dizisine özendiğini belirterek, "Polat Alemdar gibi olmak istiyorum" diyen Karadeniz'in, ifadesi iddiaya göre şöyle 
"Balıkçılık yaparım. Meşhur olmak istiyordum. İnsanlar bana itibar etmedi. İnsanlara ciddi olduğumu göstermek için Eren'i kurban seçtim. Silah aldım. Balıktan döndüğümde, Eren manavın önünde otomobilinde oturuyordu. Karnına doğru ateş ettim. Silahım tutukluk yaptı, yoksa şarjörü boşaltacaktım." 
Fındıklı Başsavcılığı ve Emniyet Müdürlüğü, bir süre psikolojik tedavi gören Karadeniz'in tetikçi olabileceği ihtimali üzerine, kendisini azmettiren olup olmadığını araştırmaya başladı. 

Yol, evinin önüne yapıldı 

Cihan Eren'in hukuk mücadelesi, Fındıklı'da deniz sahiline yaptığı evle başladı. Deniz doldurularak yapılan sahil yolu evinin önünden geçen Eren, doğanın tahrip olacağı gerekçesiyle projenin iptali için açtığı davayı kazanmasına rağmen, Karayolları inşaatı sürdürdü. Eren de suç duyurusunda bulundu. Ancak valilik, memurlar için soruşturma izni vermedi. Savcılığın itirazı sonucu Bölge İdare Mahkemesi'nde memurlar hakkında ceza davası açıldı ve inşaat durdu. Karayolları da, sit alanı Aksu Mahallesi'nin sahilini doldurmaya başladı. Eren de bu kez bu projenin iptali için mahkemeye gitti. 


</TEXT>
</DOC>
