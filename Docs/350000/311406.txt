<DOC>
<DOCNO> 311406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonspo33.html </URL>
<DATE> 2005/02/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Ali Tandoğan Galatasaray'a gitmem güzel olurdu, ancak istemedim... 
</HEADLINE>
<TEXT>

     Gençlerbirliği'nin başarılı futbolcusu Ali Tandoğan, devre arasında transferde adının Galatasaray ile anılmasıyla ilgili olarak, ''Galatasaray'a gitmem güzel olurdu, ancak ben istemedim'' dedi. 
     Beştepe İlhan Cavcav Tesisleri'nde düzenlenen basın toplantısında konuşan Ali Tandoğan, Galatasaray'ın büyük bir camia olduğunu ve her futbolcunun o takımda oynamak istediğini belirterek, ''Galatasaray, ligi şampiyon veya en kötü 2. olarak tamamlayacak. Benim de Galatasaray'a gitmem durumunda Avrupa Şampiyonlar Ligi'nde oynama ihtimalim vardı. Benimle ilgili transfer teklifi gelince, Ziya hocamla konuştum. Ben hocama, 'Gençlerbirliği'nde işim bitmedi. Takımı istediğimizi yere getiremedik. Ben gitmek istemiyorum. Sizinle çalışmak istiyorum' dedim. Ben çıkışımı Ziya hocam ile yakalayacağıma inanıyorum'' diye konuştu. 
     Ali Tandoğan, sezon sonunda bonservisinin elinde olacağını vurgulayarak, sözlerini şöyle sürdürdü 
     ''Gelecek sezondaki tekliflere göre değerlendirme yapacağım. Kulübümle anlaşamazsam, diğer tekliflere bakacağım. Eğer kulübümle çalışma imkanı bulamazsam, ben de ayrılabilirim.'' Ali Tandoğan, bu sezon 3. teknik direktörle çalıştıklarını ve her çalıştırıcının da ayrı bir sistemle oynattığını ifade ederek, ''Sistemler bizi zorluyor. Ziya hocamızın bizden istekleri var. Hepsini yapamadık. Gençlerbirliği'nde 2-3 hafta sonra bu sistem oturacak. Daha sonra da üst sıralara doğru çıkışa geçeceğiz'' diye konuştu. 
     Birinci Süper Lig'de hafta sonunda İstanbul'da yapacakları Beşiktaş maçını da değerlendiren Ali Tandoğan, ''Bir çıkış yakalamak istiyoruz. Bu da Beşiktaş maçıyla başlarsa iyi olur. Ligde 1., 2. ve 3. sıralardaki takımları yakalamamız zor görünüyor, ancak 4., 5. ve 6. sıradakileri yakalayabiliriz. Beşiktaş karşısına galibiyet için çıkacağız. Rakibimizi yenebilecek güçteyiz'' dedi. 
     Basın toplantısına katılan savunma oyuncusu Baki Mercimek ise Antalya'daki devre arası hazırlık kampının iyi geçtiğini belirterek, ''Beşiktaş'ı yenmeye gideceğiz'' dedi. 
     Sakaryaspor karşısında istediklerini tam olarak sahaya yansıtamadıklarını vurgulayan Baki, ''Çalışmalarımız çok iyi bir tempoda devam ediyor. Beşiktaş'ı yenmeye gideceğiz. Kazanacağımıza inanıyorum. Bunu başaracak güçteyiz'' diye konuştu. 

     
</TEXT>
</DOC>
