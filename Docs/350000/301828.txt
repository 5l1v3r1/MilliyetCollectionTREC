<DOC>
<DOCNO> 301828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sondun24.html </URL>
<DATE> 2004/12/29/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Başbakan Erdoğan, Kırgızistan'da 'Yılın Adamı' 
</HEADLINE>
<TEXT>

     Başbakan Recep Tayyip Erdoğan, Kırgızistan'da faaliyette bulunan ve üyeleri arasında çeşitli ülkelerden aydınların yer aldığı ''Uluslararası Ruhaniyat Birliği'' tarafından ''Yılın Adamı-2004'' ödülüne layık görüldü. 
     Birliğin Başkanı Akun Toktosartov, birlik tarafından her yıl uluslararası nitelikteki kişilere verilen ödülün bu yıl Başbakan Erdoğan'a verilmesinin kararlaştırıldığını bildirdi. 
     Toktosartov, Başbakan Erdoğan'ın bu ödüle, ''halklar arasındaki işbirliği, karşılıklı anlayış ve yakınlaşmayı gerçekleştirmeye yaptığı büyük katkı, Kırgızistan ile Türkiye arasındaki ekonomik, kültürel ve dostluk ilişkilerinin başarılı şekilde gelişmesine çok yönlü yardımı'' nedeniyle layık görüldüğünü belirtti. 
     Manevi zenginliği yeniden oluşturma amacıyla kurulan ''Uluslararası Ruhaniyat Birliği'', önceki yıllarda da Kırgızistan Devlet Başkanı Askar Akayev, Kazakistan Devlet Başkanı Nursultan Nazarbayev, eski ABD Başkanı Bill Clinton, eski UNESCO Genel Direktörü Federico Mayor, işadamı George Soros, Uluslararası Olimpiyat Komitesi Başkanı Juan Antonio Samaranch, BM Genel Sekreteri Kofi Annan ve Rusya Devlet Başkanı Vladimir Putin'i ''Yılın Adamı'' seçmişti. 
     Birliğin yönetim kurulu üyeleri arasında, Kırgızların dünyaca tanınan yazarı Cengiz Aytmatov ile ülkenin çeşitli aydınları bulunuyor. Üyeler arasında ayrıca Almanya, Çin, Kazakistan, Mısır, Özbekistan, Rusya ve Türkiye'den de isimler yer alıyor. 
     
</TEXT>
</DOC>
