<DOC>
<DOCNO> 312924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonspo30.html </URL>
<DATE> 2005/02/06/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Cordoba ve Koray 11'de sahaya çıktı, kar seyirciyi vurdu 
</HEADLINE>
<TEXT>

     Beşiktaş ile Gençlerbirliği arasında yapılan Birinci Süper Futbol Ligi maçında, yoğun kar yağışı ve soğuk hava nedeniyle tribünler boş kaldı. 
     İstanbul'u etkisi altına alan kar yağışının sürmesi, siyah-beyazlı taraftarların bu karşılaşmaya yeterince ilgi gösterememesine neden oldu. Tribünlerde yaklaşık 5 bin taraftar karşılaşmayı izledi. 
     Bu arada yaklaşık 20 kadar Gençlerbirliği taraftarı da kendilerine ayrılan eski açık tribündeki yerlerinden takımlarını destekledi. 
     
     ZEMİN TEMİZLENDİ 
     BJK İnönü Stadı'nın zemini sabah saatlerinden itibaren yoğun çalışmalar sonrasında kardan temizlendi. 
     Karşılaşmanın hakemi Kuddusi Müftüoğlu, maçın başlamasına 2 saat kala stada gelerek, incelemelerde bulundu. 
     Müftüoğlu sahanın zemininin oynanabilecek durumda olduğunu belirtip, maçın yapılmasına karar verdi. 
     Öte yandan, kar yağışının sürmesi nedeniyle görevliler sürekli saha zemininde temizlik çalışması yaptı. Saha çizgileri de kömürle yeniden çizildi. 
     
     KORAY, İLK 11'DE 
     Beşiktaş'ın Çaykur Rizespor'dan transfer ettiği M.Koray Avcı, Gençlerbirliği maçında sahaya ilk 11'de çıktı. 
     Koray, böylece ilk kez siyah-beyazlı formayı giyerken, tribündeki taraftarlar da yeni oyuncularına sevgi gösterisinde bulundu. 
     
     CORDOBA 13 HAFTA SONRA 
     Beşiktaş Teknik Direktörü Rıza Çalımbay, Gençlerbirliği karşısında kaledeki tercihini Oscar Cordoba'dan yana yaptı. 
     Ligde en son 5. haftadaki Sakaryaspor maçında forma giyen Cordoba, böylece 13 hafta sonra ilk 11'de şans buldu. 
     
     FORVETTE TÜMER-CAREW 
     Siyah-beyazlılarda Gençlerbirliği karşısında, Tümer ile Carew ikilisi görev aldı. 
     Çalımbay, savunmayı İbrahim Toroman, Ronaldo ve Çağdaş'dan oluştururken, yeni transfer Koray'a Tayfur ile beraber savunmanın önünde şans tanıdı. 
     Sağ kanatta Tayfun, sol kanatta da İbrahim Üzülmez oynarken, Pancu da forvetin arkasında oynadı. 
     Diğer yandan, geçen hafta ilk 11'de sahaya çıkan Okan ile Veysel yedekler arasında yer alırken, Ramazan, Ahmet Yıldırım, Sergen, Mustafa ve Ali de yedek soyundu. 
     
     RIZA-ZİYA DOSTLUĞU 
     Siyah-beyazlı takımın eski futbolcuları Beşiktaş Teknik Direktörü Rıza Çalımbay ile Gençlerbirliği Teknik Direktörü Ziya Doğan, maç öncesi birbirlerine başarılar diledi. 
     Beşiktaşlı taraftarlar da ''Rıza-Ziya elele hep birlikte tribüne'' diye tezahürat yapınca, ikili birbirlerine sarılarak tribünleri selamladı. 
     
</TEXT>
</DOC>
