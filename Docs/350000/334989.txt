<DOC>
<DOCNO> 334989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/guncel/gun07.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk'e yine yer yok 
</HEADLINE>
<TEXT>


Diyanet, Çanakkale Zaferi'nin ardından Milli Egemenlik Yılı hutbesinde de Atatürk'ün ismini geçirmedi. Tepki gösteren CHP'li Kamacı, soru önergesi verdi 

ŞERİF ÇIRAY Ankara 

Çanakkale Zaferi nedeniyle okuttuğu hutbede Atatürk'e yer vermeyen Diyanet İşleri Başkanlığı'nın, 22 Nisan'da tüm camilerde okutulacak "Milli Egemenlik Yılı" hutbesinde de Atatürk'ten bahsedilmedi. 
TBMM'nin Milli Egemenlik Yılı etkinliklerinde hutbe okutulması isteği üzerine Diyanet, sokak çocuklarının ön plana çıkarıldığı hutbenin bazı bölümlerinin değiştirilerek okutulmasına karar verdi. 
Hutbenin değiştirilen bölümü şöyle "Bağımsızlığı ve milli iradenin tecellisini ifade eden Milli Egemenlik Bayramı'nı coşkuyla kutluyoruz. Milli Egemenlik Bayramı'nın, aynı zamanda çocuk bayramı olarak isimlendirilip onlara hediye edilmiş olması, son derece anlamlıdır. Milli egemenlik gibi, toplum hayatımız açısından fevkalade öneme sahip olan bir meselenin çocuklarla ilişkilendirilmesi, onlara vermemiz gereken değere ve bu konudaki sorumluluğumuza işaret etmektedir." 
Hutbede Atatürk'e yer verilmemesine tepki gösteren CHP'li Nail Kamacı, Devlet Bakanı Mehmet Aydın'ın yanıtlaması istemiyle soru önergesi verdi. "70 bin camide okutulacak hutbede Atatürk'ün adından hiç söz edilmemesini nasıl karşılıyorsunuz" diyen Kamacı, hutbenin kimin isteği doğrultusunda okutulacağının açıklanmasını da istedi. 


</TEXT>
</DOC>
