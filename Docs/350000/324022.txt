<DOC>
<DOCNO> 324022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko24.html </URL>
<DATE> 2005/03/16/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
"Ev fiyatına" ipek halı... 
</HEADLINE>
<TEXT>

     Afyonkarahisar'ın Dazkırı İlçesi'nde her biri 2 yılda dokunan ipek halılar, 60 bin dolardan alıcı buluyor. 
     Edinilen bilgiye göre, Dokuması aylar alan ve büyük sabır gerektiren halılar, tamamlandığında yüksek fiyatlara alıcı buluyor. 2 yılda dokunabilen 6 metrekarelik bir halının fiyatı ise 60 bin Dolara ulaşıyor. 
     Dazkırı'da halı atölyelerindeki tezgahlarda birbirinden değerli halıları dokuyanlar arasında erkekler de bulunuyor. 
     İpek halının işçiliğinin, diğer halılara göre 10-15 kat daha fazla ve zor olduğunu belirten Halıcı Ümit Bayseçkin, normal halılarda 1 santimetrede 50 düğüm, ipek halıda ise 576 düğüm bulunduğunu kaydetti. 
     Türkiye'deki ipek halıcılığının 1,500 yıl önce başladığını belirten Başseçkin, AA Muhabirine şunları söyledi 
     ''İpek halının metrekaresine ortalama 5 kilogram ip kullanılıyor. Bu halıların fiyatları ise her sene değişen fiyatlardan satılıyor. Rekolte iyi olduğu seneler, fiyatlar düşüyor ama kötü olduğu senelerde ipliğin kilogramını 300 Dolara alabiliyoruz. İpek halının maliyetini ise kestirmek çok zor. Günlük değişiyor diyebiliriz. Bursa'daki İpek böcekçiliği senede 900 bin ton İpek üretiyor. Bunun 200 bin tonu tekstil endüstrisinde, 700 tonu da halı endüstrisine gidiyor. Türkiye'nin AB kriterlerini dikkate almasıyla birlikte bu rakam, 2006 yılından itibaren 500 tona düşecek, 400 tonu ise Bulgaristan ve Yunanistan'da üretilecek.'' Türkiye'de, mevcut şartlarda ipekböceği üretiminde 40 oranında azalma beklendiğini ifade eden Başseçkin, ''bu da bizim fiyatlar konusunda bir şey deme şansını sıfıra indiriyor. Çünkü önümüzdeki sene acaba ipek bulabilecek miyiz diye endişeliyiz. Yurt dışından da ipek getirme gibi bir şansımız yok'' şeklinde görüş bildirdi. 
     Dünyanın en ince halısını üretme rekorunun 1988 yılından bu yana Türkiye'nin olduğuna dikkati çeken Ümit Bayseçkin, İpek halı alanlara da, halıyı ışık altına koyarak yabancı bir madde olup olmadığını kontrol etmeleri tavsiyesinde bulundu. 
     
</TEXT>
</DOC>
