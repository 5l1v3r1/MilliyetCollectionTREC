<DOC>
<DOCNO> 340969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonspo23.html </URL>
<DATE> 2005/05/09/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Barça şampiyonluğa koşuyor, Juventus liderliği ele geçirdi... 
</HEADLINE>
<TEXT>

     Avrupa liglerinde son haftalara girilirken liglerde şampiyonluk mücadeleleri de devam ediyor. 
     Almanya’da Bayern Münih’in, İngiltere’de ise FC Chelsea’nin geçen hafta şampiyonluğunu ilan etmesinin ardından, bu hafta da Fransa Birinci Futbol Ligi’nde Olympique Lyon, AC Ajaccio’yu 2-1 yenerek 4. 
     kez üst üste şampiyon olmayı başardı. 
     Avrupa liglerinde haftanın en önemli müsabakasında Juventus, lig lideri AC Milan’ı 1-0 yenerek, hem liderlik koltuğunu devraldı, hem de şampiyonluk yolunda en önemli engeli kayıpsız geçti. 
     İspanya Birinci Futbol Ligi’nde La Liga Barcelona, ligin güçlü takımlarından Valencia’yı deplasmanda 2-0’la geçerek, bitime 3 hafta kala en yakın takipçisi Real Madrid ile arasındaki 6 puanlık farkı korudu. 
     Real Madrid, ligin zayıf ekiplerinden Racing Santander ile seyircisi önündeki maçı 5-0 gibi farklı bir skorla kazanarak, Barcelona’yı takibini sürdürdü. 
     Lig üçüncüsü Villarreal ise Malaga deplasmanından 3 puanı 2-0’lık galibiyetle elde etti. 
     
     İTALYA 
     İtalya Birinci Futbol Ligi’nin Serie A 35. haftası şampiyonluk mücadelesi veren 2 takımın karşılaşmasına sahne oldu. 
     Haftaya lider giren ve Şampiyonlar Ligi’nde finale çıkma başarısı gösteren AC Milan, averajla ikinci sırada bulunan Juventus’u ağırladı. 
     Juventus, AC Milan deplasmanından 3 puanı tek golle alarak hem liderlik koltuğunu devraldı hem de şampiyonluk yolunda çok önemli bir engeli aştı. 
     Emre Belözoğlu’nun fazla bir varlık gösteremediği maçta Inter, deplasmanda Brescia’yı 3-0 yendi. Udinese ise konuk olduğu Lazio’dan 3 puanı 1-0’lık skorla kaptı. 
     
     ALMANYA 
     Almanya Birinci Futbol Ligi’nde Bundesliga geçen hafta şampiyonluğu garantileyen Bayern Münih, Mainz deplasmanında 4-2 galip gelerek şampiyonluk turu attı. 
     Son haftalarda sürekli kaybeden Schalke 04, ligin zayıf takımlarından Arminia Bielefeld’i 2-0’la geçti ve Şampiyonlar Ligi’ne katılmak için şansını yükseltti. 
     VfB Stuttgart ise sahasında Hanover 96 karşısında 1-0 galip gelerek puanını 58’e çıkardı. Yıldıray Baştürk’ün takımı Hertha Berlin, VfL Wolfsburg’u 3-1 yendi. 
     
     İNGİLTERE 
     İngiltere Premier Ligi’nde 50 yıl aradan sonra geçen hafta şampiyonluğa ulaşan FC Chelsea, sahasında Charlton Athletic’i 1-0 yenerek, şampiyonluk sevincini taraftarıyla paylaştı. 
     Şampiyonlar Ligi’ne katılması kesinleşen ikinci sıradaki Arsenal, 25 Mayıs’ta İstanbul’daki final maçında AC Milan ile karşılaşacak 
     Liverpool’u ağırladı ve maçtan 3-1 galip ayrıldı. 
     Manchester United, ligden düşmesi kesinleşen West Bromwich Albion ile 1-1 berabere kalarak taraftarını üzdü. 
     Gelecek sezon Avrupa Şampiyonlar Ligi’nde mücadele etmek isteyen Everton ise ligde 4. sırayı garantilemek için çıktığı maçta Newcastle United’ı 2-0 yenerek, en yakın takipçisi Liverpool ile arasındaki puan farkını 6’ya çıkardı. İngiliz Futbol Federasyonu kurallarına göre ligde 4. sırayı alan takım şampiyonlar ligine katılma hakkı elde ettiği için 25 Mayıs’ta Liverpool kupayı kaldırsa bile gelecek yıl aynı kupada mücadele edemeyecek. UEFA kurallarına göre ise Şampiyonlar Ligi’ne bir ülkeden en fazla 4 takım katılabiliyor. 
     
</TEXT>
</DOC>
