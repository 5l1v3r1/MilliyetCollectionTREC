<DOC>
<DOCNO> 338591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/spor/spo13.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşenin dostu olmaz 
</HEADLINE>
<TEXT>



Yönettiği maçlarda bahis oynadığı için şike yaptığını itiraf ederek, Alman futbolunda son 30 yıl içindeki en büyük skandala imza atan hakem Robert Hoyzer kariyerinin yanında dostlarını da kaybetti. Alman Futbol Federasyonu tarafından ömür boyu men cezası alan ve hakemlik kariyeri henüz 25 yaşında sona eren Hoyzer'in hayatı artık eski tadında değil. 
Skandalın ortaya çıkmasının ardından 3 yıldır beraber olduğu kız arkadaşı Antje, Hoyzer'i terketti. İşini kaybeden genç hakeme artık dostlarının büyük bir kısmı da selam dahi vermiyor. Ancak 1.98'lik Hoyzer ile tanışmak isteyen kadın hayranları onunla kontak kurmak için gazeteleri ve televizyonları mesaj yağmuruna tutuyor. Savcılarla işbirliği içine girip, bahis mafyası hakkında bilgi verdiği için 50 bin Euro'luk para cezası affedilen genç hakem boş zamanlarını Berlin'de parklarda jogging yaparak, geçiriyor. 
Kendinden iyi bir futbolcu olmayacağını anlayınca babasının izinde yürümeye karar verip, 18 yaşında hakemlik yapmaya başlayan Hoyzer şimdilerde skandalın nasıl oluştuğunu içeren bir kitap çıkarmaya hazırlanıyor. 


</TEXT>
</DOC>
