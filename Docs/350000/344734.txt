<DOC>
<DOCNO> 344734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/siyaset/siy07.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, Kızılay'ı zincirden kurtardı 
</HEADLINE>
<TEXT>


ANKARA Milliyet 


Ankara Büyükşehir Belediye Başkanı Melih Gökçek, Cumhurbaşkanı Ahmet Necdet Sezer'in isteği üzerine, Atatürk Bulvarı'ndaki orta refüjlerde bulunan zincirlerin kaldırılacağını açıkladı. Gökçek dün düzenlediği basın toplantısında, orta refüjlerde yer alan zincirlerin, yayaları üst geçitleri kullanmaya teşvik etmek amacıyla konulduğunu belirtti. Zincirlerin ortasında yer alan ağaçların geçen süre zarfında geçişlere engel olacak derecede büyüdüğünü söyleyen Gökçek, Sezer'e belediyenin çalışmaları hakkında brifing verirken, Cumhurbaşkanı'nın ağaçların artık büyüdüğünü belirterek zincirlerin kaldırılması ricasında bulunduğunu kaydetti. Gökçek, zincirleri önümüzdeki hafta kaldırmaya başlayacaklarını ifade etti. 


</TEXT>
</DOC>
