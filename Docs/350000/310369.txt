<DOC>
<DOCNO> 310369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sontur48.html </URL>
<DATE> 2005/01/28/ </DATE>
<TIME> 18.53 </TIME>
<AUTHOR>  </AUTHOR>
<HEADLINE>
Binbirdirek Sarnıcı'nda tahliye... 
</HEADLINE>
<TEXT>

     Tarihi Binbirdirek Sarnıcı'nı restore edilmesinin ardından sanat, kültür ve eğlence merkezi olarak işleten Binbirdirek Sarnıcı Turizm İşletmeleri Ticaret Limited Şirketi tahliye edildi. 
     Alınan bilgiye göre, Binbirdirek Sarnıcı'na polis eşliğinde gelen Vakıflar İstanbul Bölge Müdürlüğü ile Kaymakamlık yetkilileri, 4916 sayılı kanun uyarınca Binbirdirek Sarnıcı Turizm İşletmeleri Ticaret Limited Şirketi'nin tahliye işlemini başlattı. 
     Şirketin eşyası tarihi sarnıçtan çıkarılarak kamyonlara yüklendikten sonra yediemine teslim edildi. Tahliye işlemi sırasında sarnıç çevresinde Çevik Kuvvet ekipleri de güvenlik önlemi aldı. 
     Binbirdirek Sarnıcı'nın ''restore et-işlet'' yöntemi çerçevesinde restorasyon işlemlerini yapan Bulvar İnşaat Taahhüt A.Ş'ye 1995 yılında Vakıflar Genel Müdürlüğü tarafından kiralandığı bildirildi. 
     Vakıflar Genel Müdürlüğü'nün 1999 yılında şirket aleyhine dava açarak tahliyesi yönünde karar aldığı, ancak şirketin bu konuya ilişkin açtığı başka bir davada ''ihtiyati tedbir'' kararı verildiğinden tahliye işleminin gerçekleştirilemediği öğrenildi. 
     Bu arada Bulvar İnşaat Taahhüt A.Ş'nin de sarnıcı işletmesi için alt kiracı olarak Binbirdirek Sarnıcı Turizm İşletmeleri Ticaret Limited Şirketi'ne verdiği bildirildi. 
     Yürürlüğe 19 Temmuz 2003 tarihinde giren 4916 sayılı Kanun'un 35. maddesi uyarınca, Vakıflar Genel Müdürlüğü ile sözleşme yapmak için her iki şirketin de başvuruda bulunduğu, ancak İstanbul 3. Asliye Ticaret Mahkemesi'nin kararı doğrultusunda sözleşmenin Bulvar İnşaat Taahhüt A.Ş ile yapıldığı kaydedildi. 
     Bu sözleşmenin yapılmasının ardından Binbirdirek Sarnıcı Turizm İşletmeleri Ticaret Limited Şirketi'nin vakıf taşınmazında ''işgalci'' durumuna düştüğü ve 4916 sayılı Kanun'un 35. maddesinin 2. fıkrasında yer alan ''sözleşme yapılmaması durumunda, hüküm almaya veya tebligat yapmaya gerek kalmaksızın, Vakıflar Genel Müdürlüğü'nün başvurusu üzerine, taşınmazı kullananlar, ilgili mülki amirler tarafından taşınmazdan tahliye edilir'' hükmü uyarınca tahliye edildiği bildirildi. 
     
</TEXT>
</DOC>
