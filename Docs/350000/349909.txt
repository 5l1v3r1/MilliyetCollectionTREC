<DOC>
<DOCNO> 349909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun10.html </URL>
<DATE> 2005/06/08/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
ABD eski Başkanı Jimmy Carter "Guantanamo kapatılmalı" 
</HEADLINE>
<TEXT>

     ABD eski başkanlarından Jimmy Carter, insan hakları yükümlülüklerine bağlılığını göstermek üzere ABD’yi Guantanamo Körfezi’ndeki cezaevini kapatmaya çağırdı. 
     ABD’nin Atlanta şehrinde iki gün süren insan hakları konferansından sonra bir açıklama yapan Carter, Irak, Afganistan ve Guantanamo’daki cezaevlerinde meydana gelen insan hakları ihlallerine dair haberlerin ABD’nin imajını zedeleyerek, ülkeye büyük zarar vermeye devam ettiğini söyledi. 
     Başkan Bush’un, ABD’nin tüm dünyada özgürlük ve demokrasiyi geliştirmeye kararlı olduğunu cesurca hatırlatmasına rağmen bu tür haberlerin ortaya çıktığına dikkat çeken Carter, ABD’nin hiç kimseyi herhangi bir suçlamada bulunmaksızın süresiz alıkoymadığı konusunda herkesi temin etmesi gerektiğini kaydetti. 
     Carter, Guantanamo’yu kendisinin de eleştirmesine rağmen, Uluslararası Af Örgütü’nün bu cezaevini "bugünün Gulag’ı" olarak adlandırmaması gerektiğini söyledi. 
     Jimmy Carter, Guantanamo’da yapıldığı iddia edilen suiistimallerin asla eski Sovyetler Birliği tarafından uygulanan çalışma kamplarıyla mukayese edilemeyeceğini iddia etti. 
     Küba’daki Guantanamo Körfezi’ndeki askeri üsteki cezaevinde üç yıldan fazla bir süredir yaklaşık 540 tutuklu bulunuyor. Bu tutuklulardan bazılarına ise hala bir suçlama bile yöneltilmediği belirtiliyor. 
     
</TEXT>
</DOC>
