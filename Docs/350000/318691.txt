<DOC>
<DOCNO> 318691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/dunya/axdun01.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyah papa mı 
</HEADLINE>
<TEXT>


Afrika'da İslamla artan rekabet yüzünden ilk kez siyah bir papanın seçilebileceği konuşuluyor. Aday ise Kardinal Arinze 

DIŞ HABERLER SERVİSİ 


Vatikan'da kapalı kapılar ardında, günlerinin sayılı olduğu yorumları yapılan Katolik dünyasının ruhani lideri Papa II. Jean Paul'ün ardından bu göreve kimlerin aday olacağı tartışılıyor. Sızan haberlere göre, Afrika'da İslam dininin yayılmasını tehdit olarak gören ve bu bölgede etkinliğini artırmak isteyen Katolik Kilisesi'nin başına getirilebilecekler arasında, 72 yaşındaki Nijeryalı siyah Kardinal Francis Arinze'nin de adı geçiyor. 
1978 yılında papa olan Polonyalı II. Jean Paul, Vatikan'ın 455 yıllık tarihinde bu göreve gelen ilk İtalyan olmayan din adamıydı. Asıl adıyla Karol Wojtyla'nın, Soğuk Savaş sırasında ABD'li din adamlarının da desteğiyle papa seçilmesinde Polonya'daki Doğu Bloku karşıtı harekette rol oynamıştı. Papa II. Jean Paul'ün ardından şimdi de, "siyah papa" seçeneği Afrika'da İslamla yaşanan rekabet nedeniyle otaya atılıyor. 
Vatikan'da geleneklere dönerek İtalyan papa seçme eğilimi olsa da, Papa II. Jean Paul'ün yönetiminde Vatikan kardinalleri arasında çokulusluluğun yayıldığı ve merkeziyetçi anlayışın azaldığı kaydediliyor. Bu durumun da yeni papanın dünyanın herhangi bir yerinden seçilmesi ihtimalini güçlendirdiği belirtiliyor. 

Genç papa faktörü 
Öte yandan Vatikan'ın başına bir İtalyan'ın getirilmesi eğilimi ağırlık kazanırsa, güçlü adaylar arasında şu isimler geçiyor Milan Başpiskoposu Dionigi Tettamanzi, Venedik Başpiskoposu Angelo Scola, Cenova Başpiskoposu Tarcisio Bertone. 
80 yaşın altındaki 120 kardinalin özel bir toplantıda seçeceği yeni papanın belirlenmesinde önemli olan diğer etkense yaş. Kardinaller, Vatikan'ın izleyeceği siyaset konusunda anlaşırlarsa, bu siyasetin uzun süre devam ettirilebilmesi için nispeten genç bir ismi seçmeleri bekleniyor. 

II. Jean Paul'ün halefi nasıl seçilecek 

1 Papa'nın ölümü 
Camerlengo Kardinaller Koleji'nin yöneticisi , Papa'nın öldüğünü açıklayacak, Papa'nın ikametg hını kapatarak cenaze için hazırlıklara başlayacak. 

2 Seçim hazırlıkları 
Papa'nın ölümünden 15 - 20 gün sonra başlayacak seçim süreci çerçevesinde, kardinaller Vatikan'da toplanarak yeni papayı belirlemek için oylama yapacak. 

3 Seçim süreci 
Sistine Şapeli'nde toplanan kardinaller, gizli ve yazılı oyla seçim yapacak. Oy sayımından sonra pusulalar, siyah veya beyaz duman çıkmasını sağlayan bir kimyasal eklenerek yakılacak. 

4 Sonuç 
Oy verme işlemi, adaylardan biri oyların üçte ikisini alana kadar devam edecek. 30 turda bu oy oranına ulaşılamazsa, oyların çoğunu alan aday kazanacak. Vatikan'dan yükselecek beyaz duman yeni papanın seçildiğine işaret edecek. 

5 Yeni papa 
Bir kardinal Vatikan'ın balkonundan "Habemus Papam" yeni bir papamız var diye anons yapacak. 

Papa konuşamıyor 

Önceki gün Roma'daki Gemelli Polikliniği'ne kaldırılan ve traketomi ameliyatı olan Papa'nın, solunum cihazına ihtiyaç duymaksızın nefes alabildiği bildirildi. Papa'nın, solunumunu rahatlatmak için boğazına bir tüp yerleştirilmesinin ardından konuşamadığı ve söylemek istediklerini yazarak yardımcılarına ilettiği kaydedildi. 


</TEXT>
</DOC>
