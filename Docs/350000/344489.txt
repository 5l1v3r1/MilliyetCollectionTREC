<DOC>
<DOCNO> 344489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/spor/spo16.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kraliçe Venus 
</HEADLINE>
<TEXT>


İstanbul'a ayak bastığı ilk günden bu yana el üstünde tutuldu, 7'den 70'e herkes tarafından büyük ilgi gördü. Kortların süperstarı, konuşmak için MİLLİYET'i seçti 

ÖZEL RÖPORTAJ MURAT AĞCA 


Venus Williams... Bugüne kadar televizyon ekranlarından hayranlıkla izlediğimiz dünyaca ünlü sporcu, Türkiye'nin tenis tarihinde bir dönüm noktası yarattı. Hem ziyaret, hem de ticaret amacıyla geldiği İstanbul'a hayran kaldı... Ve O, aldığının fazlasını vermeye hazır. Yurtta yarattığı ilgi dalgasıyla belki henüz sadece Türk tenisine ivme kazandıracak "çoban yıldızı" gibi duran Venus, Türkiye'nin turizm elçisi olmaya da gönüllü. Köprüdeki gösterisi ABD'nin en yüksek tirajlı gazetesi USA Today'a bile konu olan kortların kraliçesi, teklif gelirse Türkiye'nin tanıtım filmlerinde rol alabileceğini söylüyor. Sempatik ve cana yakın. Esprili ve zeki. İşte Venus ile tatlı sohbetin satırbaşları... 

Türkiye'ye gelmeden önce neler düşündün 
Teklif çok hoşuma gitti. Çünkü yeni yerlerde oynamak benim için ilgi çekici. Hep aynı turnuvalarda oynamak sıkıcı olabiliyor. Keşke birkaç gün daha erken gelebilseydim ve burada daha uzun zamanım olsaydı. Gelecek sefer kesinlikle Efes'i ziyaret edeceğim. Benim için farklı bir macera oldu. 

Maçlarda uğurun var mı 
Birkaç yıl öncesine kadar uğura inanıyordum. Maçlarda hep aynı kıyafeti giyiyordum veya aynı renkleri seçiyordum. Ancak bu işten çok yoruldum ve anladım ki tenis sadece çok çalışma istiyor, uğurla ve şansla pek alakası yok. Fakat Türkiye'den nazar boncukları aldım. Birçok kişi de bana nazar boncuğu hediye etti. Yani artık nazara karşı gayet iyi korunuyorum 

Burası için kafanda bir maç kıyafeti tasarlamış mıydın 
İstanbul için bu yıl böyle bir fırsatım olmadı. Gelecek yıllar için bu iyi bir fikir. Özellikle Türk kültürünün çizgilerini taşıyan, Osmanlı motiflerini ve renklerini kullanmak isterdim. 

İyi bir kaybeden olabildin mi 
Tecrübe kazandıkça kaybetmeye de alışıyorsunuz ama kaybetmek tabii ki hiçbir zaman zevkli değil. Sürekli kazanmaya başlayınca eksiklerinizi belirlemek zorlaşıyor. Kaybetmek bazen eksiklerinizin farkına varmak açısından yararlı olabiliyor. 

İstanbul'da size kraliçe gibi davranılıyor. Bu her yerde aynı mı 
Her yerde böyle değil. Aslında buraya gelirken böyle bir ilgiyi beklemiyordum. Gördüğüm sevgi ve ilgi beni çok heyecanlandırdı. 

İki kıtada birden tenis oynayan ilk tenisçi oldunuz. 
Gelmeden bir hafta önce projeyi duyduğumda çok ilginç geldi. Geldiğimde de bunu yapmak istediğimi anladım. O gün sadece çok erken kalktığım için ne giyeceğime karar vermekte zorlandım. Köprünün üzerinde yürürken ne kadar fantastik bir deneyim olacağını düşündüm. Ayrıca bir Türk tenisçi İpek Şenoğlu ile oynamak da anlamlıydı. 

Türkiye'nin adını grand slamlarda duyuran İpek Şenoğlu ile ilgili neler düşünüyorsun 
İpek'i turnuvalarda görüyordum ama tanışmamıştım. Bana Türkiye'de özellikle gençleri ve bayanları daha fazla tenise çekmek için iyi bir örnek olduğunu söyledi. Aslında ben çoğu zaman maç kazanmaktan başka birşey düşünemiyorum. İpek, benim de zaman zaman bu tip sosyal sorumluluklar üstlenmem gerektiğini hatırlattı. 

Williams kardeşler olarak siyah oyunculara öncülük ettiğinize inanıyor musun 
Birçok siyah çocuk bizden sonra tenise yönelmiş olabilir. Ancak tenis, golf gibi sporlar ABD'deki özellikle siyah insanların, ekonomik güçlerini zorluyor. 

Şöhretin sizi sıktığı oluyor mu 
Hayır, köşede kalmayı hiç sevmem. Üzerimde herhangi bir baskı hissetmiyorum. Zaten böyle olması benim oyunumu da etkiler. Şöhret gelip geçici birşey. Ben de bunun sonsuza kadar sürmeyeceğini biliyorum. 

Teklif gelirse, Türkiye için reklam filminde de oynar mısınız 
Bu çok iyi bir fikir. Benim için çok eğlenceli olur ve gerçekten yapmak isterim. İstanbul'da kaldığım zaman süresince ve Türkiye ilgili araştırmalarımda ülkenizin tarihi zenginliği beni çok etkiledi. 

Ne zamana kadar tenis oynamayı planlıyorsun 
Eğer 2012 Olimpiyatı'nı New York alırsa, orada altın madalyayı boynuma takıp, kortlara bu başarıyla veda etmeyi hayal ediyorum. O altını avuçlarımın içinde tutmak istiyorum. 

Bu yıl ilk kez WTA Tour Türkiye'ye geldi. İstanbul Cup'ı nasıl buldunuz 
Bence çok başarılı bir turnuva. Sanki 10 yıldır yapılıyor gibi profesyonelce işliyor. Diğer WTA turnuvalarıyla karşılaştırdığımda da en üst düzey seviyede bir organizasyon diyebilirim. Buradakiler harika iş çıkarıyor. 

Gelecek yıllarda, kardeşiniz Serena ile birlikte yine İstanbul'a gelmeyi düşünüyor musunuz 
Kesinlikle istiyorum. Tatil yapmak için de geleceğim. Türkiye'nin Ege ve Akdeniz kıyılarını reklam filmlerinde gördüm, müthiş yerler. Gezdiğim camii ve çarşılara bayıldım. Ayrıca Türk insanı çok sevecen ve yardımsever. 

En iyi ve kötü yanlarınız neler 
En iyi tarafım oldukça sert ve inatçı bir oyuncu kişiliğimin olması. En kötüsü ise bazen üst üste çok fazla hata yapıyorum. O tip zamanlarda kendimi vurmak istiyorum 

İNCİLER 
Hayalim Olimpiyat Şampiyonu olarak kortlara veda etmek.Gelecek yıl Serana'yı da İstanbul'a getirmek için ikna etmeye çalışacağım.Şu anda şöhretin tadını çıkarıyorum. Çünkü gelip geçici...İpek bana sosyal sorumluluk almam gerektiğini hatırlattı. 


</TEXT>
</DOC>
