<DOC>
<DOCNO> 310059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonyas13.html </URL>
<DATE> 2005/01/27/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Ünlü aktris Penelope Cruz'a kapkaç .. 
</HEADLINE>
<TEXT>

     Ünlü İspanyol oyuncu Penelope Cruz'un içinde bulunduğu aracın camlarını kırarak çantasını çalmak isteyen iki kişi kuaförü tarafından uzaklaştırıldı. 
     Internetteki ''imdb'' sitesinin haberine göre, koruması bulunmayan 31 yaşındaki güzel yıldız, Paris'te Mercedes marka otomobilinin arkasında otururken iki kişi ellerindeki taşla aracın camlarını kırdı. 
     Cruz'un elinde bulunan çantasını çalmaya çalışan ikili sanatçının kuaförü tarafından görüldü. Kapkaççılarla uzun süre boğuşan kuaför sonunda güçlükle onları uzaklaştırdı. 
     Arabasının arkasında sinir krizi geçiren Penelope Cruz, olayın ardından döndüğü otelinde de bir türlü sakinleşmedi. Olayın görgü tanıkları, Cruz'un çok sarsıldığını ve hıçkırıklara boğulduğunu belirterek, ''Adamlardan biri kocaman bir taşla camı tuz buz etti. Penelope Cruz'un yaralanmaması gerçekten mucize'' dedi. 
     Penelope Cruz'un yaşadığı şokun ardından hemen bir koruma tuttuğu, korumasının bundan sonra ünlü yıldıza her gittiği yerde ve yurtdışı seyahatlerinde sürekli eşlik edeceği bildirildi. 
     
</TEXT>
</DOC>
