<DOC>
<DOCNO> 343589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sondun09.html </URL>
<DATE> 2005/05/18/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Suriye, sızmaları engelliyor .. 
</HEADLINE>
<TEXT>

     Irak’ın eski Başbakanı İyad Allavi, Suriye’den Irak’a sızan militanları engellememekle suçlanan Şam yönetiminin bu konuda önlem almaya başladığını söyledi. 
     Lübnan’daki temaslarının ardından Suriye’ye geçen Allavi, Suriye’nin önemli bir adım attığını ve sınır güvenliğinin sağlanmasına yönelik çalışmalarına devam etmesi gerektiğini belirtti. 
     Alınan önlemler konusunda ayrıntılı bilgi vermeyen Allavi, Suriye’nin, militanların Irak sınırına geçmelerini engellemenin ne kadar önemli bir konu olduğunu kavradığını, bu çerçevede adım attığını ve atmaya devam edeceğini kaydetti. 
     Allavi, bir soru üzerine, koalisyon askerlerinin Irak’ta kalmasıyla birlikte, Irak güvenlik kuvvetlerinin eğitiminin ve yapılandırılmasının büyük bir önemi bulunduğunu belirtti. 
     Allavi’nin bugün Şam’da Suriye Devlet Başkanı Beşşar Esad’la biraraya gelmesi ve iki ülke ilişkileriyle bölgedeki son durumu görüşmesi bekleniyor. 
     ABD Dışişleri Bakanı Condoleezza Rice, Suriye’nin Arap komşularından, Irak’a sızan militanları engellemesi konusunda Şam yönetimine baskı yapmalarını istemişti. 
     
     RİCE'A TEPKİ 

     Suriye, ABD Dışişleri Bakanı Condoleezza Rice’ın bu ülkenin sınırlarını kontrol etmekte başarısız olduğuna yönelik suçlamalarını reddetti. 
     Resmi Teşrin gazetesi, Suriye’nin Irak’ın güvenliği ve istikrarı için her türlü çabayı sarfettiğini, Irak hükümeti ve Amerikalılarla işbirliğine hazır olduğunu tekrar tekrar dile getirdiğini yazdı. 
     Haberde, Suriye’nin Irak’a olumsuz yönde etkisi olduğuna dair herhangi bir kanıtın sunulmadığı belirtildi ve "Suçlamalar asılsız. 
     Uydurulmuş yalanlar" ifadeleri kullanıldı. 
     ABD Dışişleri Bakanı Condoleezza Rice, Arap komşularından Suriye’ye, Irak’a sızan militanları engellemesi için baskı yapmalarını istemişti. 
     
     BOMBALI ARAÇLA İNTİHAR SALDIRISI 2 POLİS ÖLDÜ 

     Bu arada, Irak’ın başkenti Bağdat’ın kuzeyindeki Beyci yakınlarında bomba yüklü bir araçla düzenlenen intihar saldırısında 2 polisin öldüğü bildirildi. 
     Polis kaynakları, intihar komandosunun kullandığı aracı bir polis karakolunun yanında havaya uçurduğunu belirtti. 
     Patlamada polislerin yanı sıra intihar komandosunun da öldüğü kaydedildi. 
     
     İÇİŞLERİ BAKANLIĞI YETKİLİSİ ÖLDÜRÜLDÜ 

     Öte yandan, Başkent Bağdat’ta, İçişleri Bakanlığı’nın üst düzey bir yetkilisinin öldürüldüğü bildirildi. 
     Bakanlıktan yapılan açıklamada, "İçişleri Bakanlığı Soruşturma Dairesi yetkilisi General İbrahim Hamas, sabah saatlerinde Safraniye mahallesindeki evinin önünde kimliği belirsiz kişilerin silahlı saldırısında hayatını kaybetti" denildi. 
     Aynı kaynak, saldırıda Hamas’ın eşinin de yaralandığını ifade etti. 
     Irak’ta isyancılar, aylardan beri üst düzey memurları hedef alıyor. 
     
</TEXT>
</DOC>
