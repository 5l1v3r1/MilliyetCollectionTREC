<DOC>
<DOCNO> 313020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/spor/axspo03.html </URL>
<DATE> 2005/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'dan dev adım 
</HEADLINE>
<TEXT>


Galatasaray Yönetim Kurulu, Maliye Bakanlığı tarafından ihaleye çıkarılan Seyrantepe arazisi için gereken 18 trilyon lirayı yatırarak, tarihi projenin önündeki engelleri kaldırdı 

HALİL ÖZER 


Dörtte biri tamam 
GALATASARAY, Seyrantepe için gereken parayı bularak, en büyük adım atmayı başardı. Sarı - Kırmızılılar, Maliye Bakanlığı tarafından 72.5 trilyon lira karşılığında ihaleye çıkarılan araziye bir adam daha yaklaştı. İhaleye katılabilmek için 72.5 trilyonluk bedelin dörtte birini ödemesi gereken yönetim, yoğun bir çaba sonucunda 18 trilyonu bakanlığa gönderdi. 

25 Şubat'ta alacak 
İHALEYE Galatasaray'ın dışında hiç bir kuruluş ya da kişinin katılması beklenmiyor. Sarı - Kırmızılılar'ın üst kullanım hakkına sahip olması nedeniyle ihaleyi kaybetme gibi bir riski bulunmuyor. 25 Şubat'ta sona erecek olan ihalenin ardından Galatasaray Yönetimi tapuşu tamamen alacak ve 26 Şubat'taki Mali Kongre'de adeta gövde gösterisi yapacak. 

Ali Sami Yen'e kazma 

RAŞİT ALTUN 

GALATASARAY Yönetimi, Ali Sami Yen Stadı'nın çökme riskiyle karşı karşıya olan eski açık tribününü yenileme çalışmalarını başlattı. İnşaat firması eski açık tribüne ilk kazmayı vurdu. Daha önce sadece ön sıralara 800 kişi alınabilen eski açık, baştan sona yeniden inşaa edilecek. 
ŞİRKET, şantiye çalışmaları için ofisini stadın arkasına kurarken, ilk işlem olarak saha kenarındaki tel örgüler söküldü. Hava şartlarının biraz düzelmesinin ardından reklam panolarının kaldırılacağı ve 100. yıl için kurulan meşalenin başka bir bölümüne taşınacağı açıklandı. 

Perez'e ödeme 

GALATASARAY'DAN alacağı olduğunu iddia ederek FIFA'ya başvuran Galatasaray'ın eski yıldızı Sebastian Perez, davayı kazandı. FIFA, dosyayı inceledikten sonra Sarı - Kırmızılı kulübün, Fransız oyuncuya alacaklarına karşılık olarak 500 bin dolar ödemesini kararlaştırdı. Galatasaray Yönetimi, FIFA'dan gelen tebligat üzerine gecikmeden parayı yatırdı. 

Hakan Yakın havaya girdi 

'Hedef şampiyonluk' 
SARI - Kırmızılı takımın yeni transferlerinden Hakan Yakın, lig yarışında Fenerbahçe'yi geçebilmek için evlerinde puan kaybetmemelerinin gerektiğini söyledi. Yıldız futbolcu, "Türkiye'ye geldikten sonra ne kadar büyük bir takımı seçtiğimi daha iyi anladım. Ağabeyim Murat, Türkiye'de mutlu olamadı. Ancak farklı özelliklerimiz var. Benim sorunum yok" dedi. 

Ribery döndü 

FRANSIZ futbolunun yıldızları arasında gösterilen Galatasaray'ın yeni transferi Ribery, ülkesinde eşyalarını topladıktan sonra eşiyle birlikte İstanbul'a geldi. Genç futbolcunun ayağının tozuyla salonda çalışmalara başladığı öğrenildi. Ribery'nin bugün takım arkadaşlarıyla tanışıp, Florya Tesisleri'ndeki ilk antrenmanına çıkması bekleniyor. 

Rizespor hazırlığı 

GAZİANTEPSPOR'U farklı yenerek haftayı moralli kapatan Cim - Bom, Çaykur Rizespor ile deplasmanda oynayacağı maçın hazırlıklarına bugünden itibaren başlayacak. Antrenmana A Milli takımı giden Bülent Korkmaz, Necati Ateş ve Cihan Haspolatlı ile Ümit Milli Takıma giden Sabri Sarıoğlu'nun dışındaki tüm futbolcular katılacak. Hasan Şaş da takımdan ayrı olarak çalışacak. 


</TEXT>
</DOC>
