<DOC>
<DOCNO> 341195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/soneko06.html </URL>
<DATE> 2005/05/10/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Türkiye, enerji fiyatlarına en çok zam yapan ikinci ülke oldu 
</HEADLINE>
<TEXT>

     Enerjideki fiyatlamayı bir vergi toplama aracı olarak kullanan Türkiye, son bir yılda enerji fiyatlarına yüzde 16.2 ile Lüksemburg’dan sonra en yüksek zammı yapan ikinci OECD ülkesi oldu. 
     OECD’nin 3 Mayıs itibariyle güncellediği üye ülkelerdeki tüketici fiyatları artış oranlarına göre bu yıl mart sonu itibariyle son bir yılda enerji fiyatlarına en yüksek zammı yüzde 16.6 ile Lüksemburg yaptı. Lüksemburg’u yüzde 16.2 ile Türkiye izledi. Ham petrol fiyatlarındaki yükseliş trendi, önemli bir petrol üreticisi olan Norveç dışındaki tüm OECD ülkelerdinde enerji fiyatlarının artmasına yol açtı. 
     Enerji fiyatları OECD ülkelerinde ortalama yüzde 9.4, gelişmiş yedi ülkede yüzde 9.9, 15 AB ülkesinde yüzde 8.5 ve euro alanında ise yüzde 8.8 oranında artış gösterdi. 
     OECD’nin verilerine göre söz konusu dönemde enerji fiyatları ABD’de yüzde 12.4, Kanada’da yüzde 9.5 ve Meksika’da yüzde 8.4 oranında artış gösterdi. Enerji fiyatlarındaki bir yıllık artış Japonya’da yüzde 2.9, Danimarka ve Kore’de yüzde 5, Fransa’da yüzde 9.6, Almanya’da yüzde 8.4, İsviçre’de yüzde 9, Yunanistan’da yüzde 8.7, Türkiye’nin akaryakıt fiyatlarını belirlerken esas aldığı İtalya’da yüzde 6.7 oldu. Belçika yüzde 12.3, İngiltere yüzde 10, Hollanda yüzde 10.7, İrlanda yüzde 10.5, Avusturalya yüzde 11.2, Yeni Zelanda yüzde 11.1 olan enerji fiyatlarındaki artışlarla üst sıralarda geldiler. 
     Enerji fiyatları Çek Cumhuriyeti’nde yüzde 2.4, Finlandiya’da yüzde 4.1, Macarastan’da yüzde 6.6, Polonya ve Slovakya’da yüzde 4.8, Portekiz’de yüzde 8.4, İspanya’da yüzde 8.2, İsveç’te yüzde 2.6 oranında arttı. 
     Bu arada Norveç hariç tüm OECD ülkelerinde enerji fiyatları söz konusu ülkelerin genel enflasyon oranlarından daha yüksek bir artış kaydetti. 
     
</TEXT>
</DOC>
