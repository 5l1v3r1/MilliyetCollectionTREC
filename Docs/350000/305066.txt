<DOC>
<DOCNO> 305066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun34.html </URL>
<DATE> 2005/01/10/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Erdoğan'dan Rusya ziyareti öncesi sıcak mesajlar... 
</HEADLINE>
<TEXT>

     Başbakan Recep Tayyip Erdoğan, Rusya ile her alanda ikili ilişkileri geliştirmek istediklerini söyledi. 
     Erdoğan, Moskova'ya bugün başlayacak 3 günlük çalışma ziyareti öncesinde Rus İtar-Tass ajansına yaptığı açıklamada, ikili ilişkileri her alanda geliştirmek istediklerini belirterek, Rusya Devlet Başkanı Vladimir Putin'in geçen yıl aralık ayında Türkiye'ye yaptığı resmi ziyaretin ikili ilişkilerde tarihi bir önemi bulunduğunu ve çok başarılı geçtiğini söyledi. 
     Putin'in ziyareti sırasında imzalanan anlaşmaların ve ortak bildirinin, tarafların her alandaki işbirliğini geliştirme arzusunu gösterdiğini kaydeden Erdoğan, Ankara ile Moskova arasındaki iyi ilişkilerin, bölgedeki ve tüm Avrupa coğrafyasında barış, istikrar ve refaha olumlu etkide bulunacağına inandığını belirtti. 
     Türkiye ile Rusya arasındaki ticaret hacminin geçen yıl yüzde 30 oranında arttığını ve 10 milyar dolar seviyesine yaklaştığını ifade eden Erdoğan, geçen yıl 1,7 milyon Rus turistin Türkiye'yi ziyaret ettiğini, gelişen ekonomik işbirliğinin Rusya'yı Türkiye'nin başlıca ekonomik ortaklarından biri yaptığını vurguladı. 
     
</TEXT>
</DOC>
