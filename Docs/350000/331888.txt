<DOC>
<DOCNO> 331888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/spor/ysenay.html </URL>
<DATE> 2005/04/10/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Luciano mucizesi 
</HEADLINE>
<TEXT>



Fenerbahçe, Sakarya'da üç puanı kovalarken, hiç de sağlık ve mantık dolu bir futbol varlığıyla yarışamıyordu... 
Son haftaların moralli ve ligde kalma umutları yükselmiş Sakarya'sı, Fenerbahçe önünde bu kadar disiplinli ve sahanın her bölgesinde rakibini bozan bir futbol şemasıyla yarışıyorsa eğer, o zaman kazanma arızaları göze batan taraf Sarı - Lacivertli ekip olmaz mı .. Demek ki Fener'in bütün oyun kazanma formatı Alex üstüne kurgulanmış... Adam dün oyunda yoktu, Fenerbahçe'nin gol planları da, Alex'le birlikte ortalardan kaybolmuştu sanki... Halbuki her futbolcunun, kart ve sakatlık sebebiyle bazı haftalar oynamazlığı doğaldır... Ama Fenerbahçe gibi zirvede yarışan bir takımın her ihtimale karşı sahaya sürmesi gereken bir "B planı" olmaz mı .. 
Peki Alex'in olamadığı bir deplasman oyununda bu futbolcunun boşluğunu Kemal gibi düz bir oyuncu mu doldurur .. Yoksa Alex kadar tekniği yüksek, ölü toplar uzmanı ve de yan toplarda geçmişte Fenerbahçe'ye sayısız goller kazandırmış bir Hooijdonk mu ... Ama Daum'un kafasını çözmek kolay değil ki .. Adam oturduğu kulübeden çıkıp, iki - üç el hareketi yapmaya dahi mecalsiz sanki... Böylesine heyecansız bir teknik adamın sahadaki takımı niçin fırtına gibi yarışabilsin ki .. Koy Kemal'i sola, yanında da Tuncay ile birlikte oynadılar mı, artık o kulvarda "top ve pozisyon ezme gösterileri " sunsunlar size bol bol... Tek top oynamaya, çabuk oynamaya çalışmak çok da iyi bir alışkanlık... Ama orta alandan Nobre'ye, Anelka'ya ince ve araya paslar yapıp, golü bulmak düşünceleri varken, dönüp geriye top yapmak, oyunu ve hücum düşüncelerini ters yüz etmek anlamı doğurmaz mı .. 
Sakarya, düz ve Fener'i oynatmamak üzerine kurmuş oyun planlarını... Ya bir de kontra çıkışlarında gole inanarak sarksaydılar Rüştü'nün ve Sarı - Lacivertli defansın üstüne, liderin tüm puan hesapları alt üst olmaz mıydı bu korkulu deplasmanda .. 
Neyse ki uzatmadaki "Luciano mucizesi" ağlarla buluştu da, Fenerbahçe, Sakarya'dan hüzün yerine sevinç gözyaşlarıyla yola çıktı. 


</TEXT>
</DOC>
