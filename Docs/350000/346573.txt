<DOC>
<DOCNO> 346573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/siyaset/axsiy02.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç'a Beyaz Saray ilgisi 
</HEADLINE>
<TEXT>


ABD Başkan Yardımcısı Cheney, TBMM Başkanı'nın Stephen Hadley ile görüşmesine kendi isteğiyle katıldı. Görüşmede Cheney, Türkiye'ye önem verdiklerini, ilişkilerin kolay zedelenmeyeceğini vurguladı 

Yasemin Çongar - Washington 


ABD Başkan Yardımcısı Dick Cheney'nin TBMM Başkanı Bülent Arınç'la Beyaz Saray'da yaptığı görüşme, Türk Amerikan ilişkilerinin yıpranmasına izin verilmemesi yönünde karşılıklı irade beyanına sahne oldu. 
Cheney, bu konuda Washington olarak üzerlerine düşeni yapacaklarını, Ankara'dan da aynı tavrı beklediklerini Arınç'a iletti. 
TBMM Başkanı ise, Türk Amerikan ilişkilerinin "çok köklü olduğunu, dünden bugüne gelmediğini" vurgulayarak, işbirliğinin güçlenmesi için Ankara'nın ABD'den beklentilerini aktardı. 
Arınç'ın Başkan Bush'un Ulusal Güvenlik Danışmanı Stephen Hadley ile olan randevusu, Cheney'nin de bu görüşmeye katılmak isteyebileceğini önceden Türk tarafına iletmesi ve 45 dakikalık görüşmenin büyük bölümünde bulunmasıyla önem kazandı. 
Cheney - Arınç diyaloğunda, işbirliğinde yaşanan sıkıntıların aşılması konusu ön plana çıktı. 
Görüşmeden haberli bir diplomatik kaynak, Cheney ve Hadley'nin "Türkiye ile ilişkilere büyük önem verdiklerini" ve "bu ilişkileri sağlam tutmak için Bush yönetimi olarak üzerlerine düşeni yapacaklarını" söylediklerini aktarırken, "Aynı tavrı Türkiye'den de beklediklerini hissettirdiler" dedi. 
Arınç ise, Cheney ve Hadley'nin kendisine, "Türkiye ABD ilişkilerini hiçbir şeyin kolay zedelemeyeceğini, ancak daha çok görüşme ihtiyacımız olduğunu" ilettiklerini söyledi. 
TBMM Başkanı'na göre, ABD tarafı "İkili ilişkilerde bazı spekülasyonların dikkate alınmaması gerektiği, bu ilişkileri kıskananlar olabileceği, ancak bu unsurların birebir dostluğu etkilemeyeceği" görüşünü ifade etti. 
Beyaz Saray görüşmesinde, ABD tarafı, Türkiye'nin AB üyeliğine desteğini vurgularken, Arınç da, "AB üyeliğini, ABD ile ilişkilerin alternatifi saymadıklarını" dile getirdi. 
İran ve Suriye konuları görüşmede ele alınmazken, Irak'ta demokratikleşmenin ve birliğin korunmasının önemi, Türkiye'nin yeni bir sınır kapısı açılması talebi ve PKK ile mücadele gündeme geldi ve Arınç bu konularda Ankara'nın beklentilerini aktardı. 

'Musevi düşmanlığı yok' 
Washington'a Temsilciler Meclisi Başkanı Dennis Hastert'ın davetlisi olarak gelen Arınç, Kongre'de Hastert'la 1 saat görüştü. 
Arınç, Türkiye'deki Amerikan ve Musevi düşmanlığı kaygısını gündeme getiren Kongre üyelerine, Türk halkının genelinde böyle bir hissiyatın olmadığını söyledi. 


</TEXT>
</DOC>
