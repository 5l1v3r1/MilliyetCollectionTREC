<DOC>
<DOCNO> 331279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/guncel/gun01.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Linçten özel koğuşa 
</HEADLINE>
<TEXT>


"Tecritte ölüm var" başlıklı bildirileri dağıtırken, "bayrak yakılıyor" yalanıyla Trabzon'da galeyana getirilen 2 bin kişinin linç girişiminden kurtulan 5 genç, "toplumda infial yaratmak" suçundan tutuklandı 

TEKİN ATAY, ALİ KORAY UZUN, TACETTİN ÇEBİ, GÖKTUĞ MERAL, BAHADIR ÖKTEM Trabzon DHA 

Trabzon'da önceki gün Tutuklu ve Hükümlü Aileleri ile Dayanışma Derneği adına "Tecritte ölüm var" başlıklı bildiriyi dağıtırken, "bayrak yakılıyor" yalanıyla galeyana getirilen yaklaşık 2 bin kişinin linç girişiminden kurtarılan 5 genç, "toplumda infial yaratmak" suçundan tutuklandı. Gençler cezaevinde de linç girişimine karşı özel koğuşlara konuldu. 
Trabzon Emniyet Müdürlüğü Terörle Mücadele Şubesi'nde sorguları tamamlanan Zeynep Erduğrul 25 , Nurgül Acar 23 , İhsan Özdil 22 , Emre Bakır 27 ve Çetin Güven 27 , dün öğle saatlerinde "polise mukavemet", "bildiri dağıtmak", "izinsiz gösteri", "halkı güvenlik güçlerine karşı kışkırtmaya çalışmak" ve "toplumda infial yaratacak davranışta bulunmak" iddialarıyla savcılığa sevk edildi. 

"Biz manyak mıyız " 
Geniş güvenlik önlemleri altında adliyeye getirilen zanlılardan Erduğrul, bazı adliye çalışanlarının kendilerine tepki göstermesi üzerine, "Bayrak yaktığımız yönünde dedikodular var. Bunlar provokasyon. Biz manyak mıyız" karşılığını verdi. Daha sonra nöbetçi mahkemeye çıkarılan 5 zanlı, tutuklandı. 
TAYAD'lıların bir grup arkadaşı da adliye önünde olayların kasıtlı olarak yönlendirildiğini, bazı yerel televizyonların "PKK bayrağı açtılar" şeklinde altyazı geçtiğini öne sürerek, "Halk kışkırtıldı. Vatandaşlar halen arkadaşlarımızın PKK bayrağı ve Abdullah Öcalan posterleri açtıklarını zannediyor" dedi. 

Doktor slogan attı 
Zanlılar mahkeme salonundan çıkarıldığı sırada Karadeniz Teknik Üniversitesi Tıp Fakültesi Farabi Hastanesi'nde asistan olan Dr. Hacer Örgülü, "Arkadaşlar sizleri seviyorum" diye bağırdı. "Faşizme karşı omuz omuza" diye slogan atan Örgülü, polis tarafından dışarıya çıkarıldıktan sonra, "Cezaevlerindeki ölümleri medya yazmıyor. Arkadaşlarımız, cezaevlerinde olup bitenlerden vatandaşın haberi olsun diye bildiri dağıttı" dedi. Tutuklanan gençler de polis otolarına bindirilirken, "Komploları ortadan kaldıracağız" diye slogan attı. 
Cezaevine götürülen zanlılar, 2 ayrı koğuşa yerleştirildi. 
Olayın televizyonlara yansımasının ardından önceki gün Giresun'da da bir grubun toplandığı ve Trabzon'a gelmek istediği, olayların bastırıldığı haberini alınca vazgeçtiği kaydedildi. 

Samsun'da da gerginlik 

SAMSUN DHA 
Trabzon'un ardından Samsun'daki TAYAD üyelerinin basın açıklaması sırasında da gerginlik yaşandı. 19 Mayıs Mahallesi Osmaniye geçidi üzerinde, cezaevlerindeki tecridin kaldırılması için basın açıklaması yapmak üzere toplanan 6 kişilik TAYAD üyesi genç, çevredeki vatandaşlar tarafından tartaklanmak istedi. Ancak olay yerinde bulunan Çevik Kuvvet ve sivil polis ekipleri, vatandaşları çevreden uzaklaştırdı. 

'Halkın hassasiyeti istismar edilmesin' 

ANKARA Milliyet 
Başbakan Erdoğan, Trabzon'daki linç girişimiyle ilgili olarak, "Halkın hassasiyetleri çok önemli. Halkımızın milli hassasiyetlerine dokunulduğu zaman, bunun tepkisi farklı olacaktır. Ancak, bunu da lütfen kimse istismar etmesin" dedi. Roma'ya hareketinden önce düzenlediği basın toplantısında "sağduyu" mesajı veren Erdoğan, Trabzon'da yaşanan linç girişiminin, planlı olduğunu söylemenin yanlış olduğunu ifade etti. Erdoğan, şöyle konuştu "Türkiye'ye karşı planlı bir hareketin içinde bulunanlar karşılarında Türkiye Cumhuriyeti Devleti'ni bulur. Barış ve huzuru kimsenin sabote etmemesi gerekir. Toplumsal psikolojiyi fısıltıyla, manipülasyonla etkilemek isteyen art niyetliler dünyanın her yerinde olabileceği gibi ülkemizde de olabilir." 

'Görevini yapanları tebrik ediyorum' 

ANKARA Milliyet 
İçişleri Bakanı Abdülkadir Aksu, Trabzon'daki linç girişimine değinirken, polisin tutumunu örnek gösterdiği kentler arasında, 6 Mart'ta kadın göstericilere dayak atılan İstanbul'u saymadı. 
Trabzon'daki linç girişimine ilişkin sorusu üzerine, Aksu şunları söyledi 
"Mersin'de de gördük, güvenlik güçlerimizin, polisimizin hassasiyetini, Trabzon'da da gördük. Hemen müdahale edip, yanlış anlaşılmadan dolayı meydana gelebilecek vahim olayları anında önlediler. Arkadaşlarımız, görevlerini yapmışlardır. Görevleri, milletimize 24 saat hizmet etmek, huzur ve güvenliğini, can ve mal emniyetlerini sağlamak. Kendilerini tebrik ediyorum." 

'Hükümet susuyor sokak konuşuyor' 

CHP Genel Başkanı Deniz Baykal, Trabzon'daki linç girişimini değerlendirirken, hükümeti suçlayarak, "Türkiye yönetilemiyor. Bu konudaki zaafiyetler maalesef sokağı hareketlendiriyor" dedi. Baykal, "Konuşması gerekenler susuyor, sokak konuşuyor. Bu boşluğu bir an önce doldurmak lazım" dedi. 

'Milletin doğal bir refleksi olsun' 

DYP Genel Başkanı Mehmet Ağar, linç girişimiyle sertleşen milliyetçilik rüzg rını "Milliyetçilik korkulacak bir kavram değil. Milletin böyle bir doğal refleksi olsun" sözleriyle değerlendirdi. Ağar, "Meseleyi 'ülkenin bazı insanları hassas, bazıları değil' biçiminde takdim etmek çok yanlış" dedi. 

Milliyetçi tırmanış dış basında 
REUTERS'TAN YORUM 
'Gören savaşta zanneder' 

DIŞ HABERLER 
İngiliz Reuters ajansı, Mersin'deki PKK gösterisinde Türk bayrağını yakma girişiminin ardından Türkiye çapında "bayrak asarak" gösterilen tepkiye yer verdiği haberinde, "Türkiye'yi son zamanlarda ziyaret eden bir yabancı, ülkenin savaşa girdiğini ya da futbolda önemli bir zafer elde ettiğini zanneder" ifadesine yer verdi. 
Kamu binaları, evler, otobüs, taksi ve özel otomobillerin bayraklarla süslendiğini belirten ajans, Mersin'deki olayı kınayan çok sayıda gösteri yapıldığını anımsattı. Reuters, Erzurum'da Almanya elçisinin üzerinde Türk bayrağı motifi bulunan pastayı keserken uyarılmasını, Hitler'in Kavgam kitabının best seller olmasını, bakanın misyoner faaliyetlerinden şik yet etmesini, Anayasa Mahkemesi'nin yabancılara gayrimenkul satışına izin veren yasayı iptal etmesini, Orhan Pamuk'un soykırım açıklamasına tepki verilmesini milliyetçi duyguların etkisiyle meydana geldiğini iddia etti. 

LIBERATION'DAN İZLENİM 
'Paranoyak bir milliyetçilik var' 

PARİS ANKA 
Fransız Liberation gazetesi, Türkiye'de depresif paranoyak milliyetçilik olduğunu savundu. "Best Seller'daki Savaş" başlıklı haberinde Türkiye'de yükselen ABD karşıtlığıyla milliyetçiliği değerlendiren Marc Semo, Ankara ve İstanbul'daki izlemlerini de yazdı. Türkiye-ABD savaşını anlatan "Metal Fırtına" kitabı, Yahudi karşıtlığı kokuları ile birlikte giderek artan Amerikan nefretine dayanan bir kurgu politikası olarak nitelendirildi. Türkiye'de, Avrupalıların Ankara'nın AB'ye katılımına ilişkin tereddütleriyle güçlendirilen bir paranoya olduğu iddia edildi. Türklerin yüzde 82'sinin ABD'yi bir tehdit olarak gördüğü kaydedilen haberde "Birçok siyasetçi, özellikle İslami hareketten gelme iktidardaki AKP'dekiler kitaba bayıldı" denildi. "Kavgam" kitabına yönelik ilgiyi de gündeme getiren gazete, her 2 kitabın, hem şoven, hem de depresif ve paranoyak milliyetçi bir iklimin göstergesi olduğu görüşüne yer verdi. 

YEŞİLLER'DEN MEKTUP 
'İfade özgürlüğü tehlikeye atıldı' 

GÜVEN ÖZALP Brüksel 
Avrupa Parlamentosu Yeşiller Grubu'nun önde gelen 3 ismi Başbakan Erdoğan'a bir mektup göndererek Türkiye'de son dönemde yaşanan bazı gelişmelerden duydukları kaygıyı dile getirdi. Yeşiller Grubu Eşbaşkanı Daniel Cohn Bendit, Türkiye-Avrupa Birliği Karma Parlamento Komisyonu Eşbaşkanı Joost Lagendijk ve üye Cem Özdemir imzasını taşıyan mektupta, "Temel demokratik hak olan ifade özgürlüğü birçok olayda tehlikeye atıldı" dedi. 

Görüş bildirme hakkı 
Pamuk'a yönelik tepkilerden rahatsız olduklarını dile getiren Avrupalı parlamenterler, durumun "farklı seslere yönelik açık kampanya halini" aldığını savundu. "Pamuk'un suç işlemediği, vatandaş olarak görüş bildirme hakkını kullandığının" ifade edildiği mektupta, "Kamuoyu ve medyadan gelen tepkilerin kabul edilemez" olduğu dile getirildi. 


</TEXT>
</DOC>
