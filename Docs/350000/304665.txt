<DOC>
<DOCNO> 304665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonsiy07.html </URL>
<DATE> 2005/01/08/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İl Başkanları toplantısı.. Baykal CHP'de neler oluyor, değerlendireceğiz 
</HEADLINE>
<TEXT>

     CHP Genel Başkanı Deniz Baykal, olağanüstü kurultaya giden süreç ile ilgili olarak, il başkanlarına bilgi vereceğini belirterek, ''CHP'de neler oluyor, kimler ne yapmak istiyor, olayların iç yüzü nedir Bunu değerlendireceğiz'' dedi. 
     CHP'nin 29 Ocak'ta yapılacak olan olağanüstü kurultayı öncesinde 81 il başkanı, yapılan çağrı üzerine Ankara'da biraraya geldi. 
     Baykal, Hilton Oteli'nde basına kapalı olarak gerçekleştirilen toplantı öncesinde, gazetecilere kısa bir açıklama yaptı. 
     İl başkanları ile partide son dönemde yaşanan olayları ele alacaklarını belirten Baykal, ''Kurultaya giden süreçte il başkanlarının bilgilendirilmesine, tartışmaları doğru bir şekilde değerlendirmeye yönelik olağan, geleneksel bir toplantı. CHP'de neler oluyor, kimler ne yapmak istiyor, ne için yapmak istiyor, olayların iç yüzü nedir Bunu yansıtmaya çalışacağız. Bu konudaki değerlendirmelerimizi karşılıklı olarak paylaşacağız'' diye konuştu. 
     
     İL BAŞKANLARININ GÖRÜŞLERİ 
     Bu arada, toplantıya katılan bazı il başkanları da gazetecilerin sorularını yanıtladı. 
     İstanbul İl başkanı Şinasi Öktem, CHP'nin kurultaylara alışkın bir parti olduğunu, ancak bu kurultayın diğerlerinden önemli bir farkı bulunduğunu söyledi. Öktem, ''Bugüne kadar adaylar birbirleriyle yarışırlardı. Ancak bugün farklı bir tablo var. CHP'yi ilkelerinden saptırmaya çalışanlarla, CHP'nin yarışı söz konusu. Bugün, ABD ve AB işbirlikçileri iktidarı nasıl kendilerine benzettilerse, aynı güç odakları şimdi de CHP'nin başkalaşması için çabalıyorlar'' dedi. 
     Şinasi Öktem, kurultayı, Deniz Baykal'ın kazanacağından emin olduğunu ifade ederek, Mustafa Sarıgül'ün adaylığının ise henüz belirsiz olduğunu kaydetti. 
     Öktem, partiye yönelik saldırıların, kurultaydan sonra da devam edeceğini savundu. 
     Zonguldak İl Başkanı Ali Koçal da, CHP'nin büyük bir parti olduğunu ve böyle bir partide lider adaylığının kolay olmadığını söyledi. Koçal, Sarıgül'ün aday olabilmesi için daha çok merdiven çıkması gerektiğini ifade etti. 
     Iğdır İl Başkanı Nazım Karadağ ise Mustafa Kemal Atatürk'ün kurduğu CHP'de, Mustafa Sarıgül gibi bir ismin başkan olamayacağını savunarak, ''CHP gibi bir partiye, gecekondu kondurtmayız'' dedi. Karadağ, Genel Başkan Baykal'ın şahsına yönelik bir tepkileri olmadığını, ancak parti yönetiminde bir değişiklik gerektiğini söyledi. 
     
     CHP'Yİ İKİNCİ AKP YAPMAK İSTİYORLAR 
     CHP Merkez Yönetim Kurulu MYK üyesi Mustafa Özyürek de toplantı öncesinde, olağanüstü kurultaya ilişkin soruları yanıtlarken, kurultayda sıradan bir genel başkanlık seçimi yapılmayacağını, CHP'nin Atatürkçü çizgisinde devam edip etmeyeceğinin oylanacağını söyledi. 
     Özyürek, ''CHP'yi ikinci bir AKP haline getirmek isteyenler bulunduğunu'' savundu. 
     Mustafa Özyürek, Sarıgül'ün adaylığının da henüz belli olmadığını ifade ederek, kurultayda genel başkan adayı olabilmek için delegelerin yüzde 20'sinin imzasıyla başvuru yapılması gerektiğini anımsattı. Özyürek, bunun da yaklaşık 250 delegenin imza vermesi anlamına geldiğini dikkati çekti. 
     CHP İl Başkanları Toplantısı, basına kapalı olarak devam ediyor. 
     
</TEXT>
</DOC>
