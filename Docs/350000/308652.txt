<DOC>
<DOCNO> 308652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/soneko10.html </URL>
<DATE> 2005/01/23/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
AKP'li Fırat "Kromsan'ı kapatmak söz konusu olamaz" 
</HEADLINE>
<TEXT>

     AK Parti Genel Başkan Yardımcısı ve Mersin Milletvekili Dengir Mir Mehmet Fırat, çevreyi kirlettiği ileri sürülen Kromsan A.Ş.'nin kapatılmasının söz konusu olmadığını, ancak kurumun atıklarının arıtılması için 35 milyon dolarlık yatırım yapacağını söyledi. 
     Kazanlı bölgesinde 1.5 milyon ton atık bulunduğunu ifade eden Fırat, "Kromsan Fabrikası'nın böyle bir atık ürettiğini bizden önceki yetkililer de biliyordu. Keşke Kromsan Fabrikası kurulurken izin verilmeseydi, denize sıfır seviyede olmasaydı. Ancak, çok büyük yatırımlar yapılarak fabrika kurulmuş ve bugün bölgeye istihdam yaratıyor. Bu fabrikanın şimdi kapatılması söz konusu olamaz" dedi. 
     Fırat, yaptığı görüşmelerde, Kromsan yetkililerinin 35 milyon dolarlık yatırım yaparak atıkların arıtılacağını bildirdiklerine dikkat çekerek, "Biz de bu yatırımların yapılması ve atıkların arıtılmasının takipçisi olacağız" diye konuştu. 
     
</TEXT>
</DOC>
