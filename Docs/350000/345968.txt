<DOC>
<DOCNO> 345968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun05.html </URL>
<DATE> 2005/05/26/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Bağdat'ta bomba yüklü araç patladı 5 ölü, 17 yaralı 
</HEADLINE>
<TEXT>

     Irak’ın başkenti Bağdat’ta bomba yüklü bir aracın patlaması sonucu 5 kişi öldü. 
     Polis yetkilileri, sabah saatlerinde başkentin kuzeyindeki Şula bölgesinde bir Irak polis devriyesi yakınındaki bomba yüklü aracın havaya uçtuğunu patlamada 3 polis ve 2 sivilin öldüğünü, 17 kişinin de yaralandığını söylediler. 
     Irak’ta ABD destekli hükümeti devirmek isteyen direnişçiler, sık sık Iraklı güvenlik güçlerine saldırılar düzenliyor. 
     
     DEKAN YARDIMCISI VE 3 KORUMASI ÖLDÜRÜLDÜ 

     Irak’ın başkenti Bağdat’ta düzenlenen saldırıda, bir dekan yardımcısı, üç korumasıyla birlikte öldürüldü. 
     Polis, başkentin güneyindeki Musa Salum bölgesinde düzenlenen saldırıda, Mustansiriya Üniversitesi’nin dekan yardımcısı ile 3 korumasının öldürüldüğünü açıkladı. 
     Kuzeydeki Telafer kentinde Amerikan askerlerinin düzenlediği bir operasyonda ise kalkan olarak kullanıldığı öne sürülen bir çocuk öldü. 
     Amerikan ordusunun açıklamasında, Amerikan askerlerinin Musul’un batısındaki Telafer’de düzenlediği operasyon sırasında saldırıya uğradığı belirtildi. Açıklamada, "Teröristler, çokuluslu güçle çatışmaya girdiğinde Iraklı çocuğu kalkan olarak kullandılar. 
     Çatışmada çocuk öldürüldü" denildi. 
     
     2 BEBEK KURBAN 

     Telafer Hastanesi’nden Salih Haydar Kado ise kentte dün meydana gelen çatışmalarda biri 1 aylık, diğeri 1 yaşında iki bebeğin öldüğünü söyledi. 
     Kent, Pazartesi günü 20 kişinin öldüğü iki patlamadan bu yana Amerikan askerleri ile direnişçiler arasında çatışmalara sahne oluyor. 
     Irak güvenlik güçleri kente girişe izin vermezken, kent halkı helikopter desteğindeki Amerikan güçlerinin direnişçilerle çatıştığını belirtiyor. 
     Iraklı siviller, Amerikan askerlerinin operasyonlar sırasında ayrım yapmadan ateş açmalarından yakınırken, Amerikan ordusu masum insanların ölmesini engellemek için bütün önlemleri aldığını savunuyor. 
     
</TEXT>
</DOC>
