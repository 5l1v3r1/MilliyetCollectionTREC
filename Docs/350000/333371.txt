<DOC>
<DOCNO> 333371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonsiy20.html </URL>
<DATE> 2005/04/14/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Veto yiyen yasa aynen kabul edildi... 10 bin yeni polis alınacak... 
</HEADLINE>
<TEXT>

     Cumhurbaşkanı Ahmet Necdet Sezer'in bir kez daha görüşülmek üzere TBMM'ye iade ettiği, polis eğitim merkezleri kurulması ve üniversite mezunu 10 bin yeni polis alınmasını öngören yasa, Plan ve Bütçe Komisyonu'nda aynen kabul edildi. 
     Polis memuru ihtiyacının karşılanmasını öngören yasaya göre, en az 4 yıllık yükseköğretim kurumlarından veya bunlara denkliği kabul edilen yurtdışındaki yükseköğretim kurumlarından mezun olup, sınav tarihi itibarıyla 27 yaşından gün almayan erkek ve bayanlar ile askerliğini yapmış 29 yaşından gün almamış erkek adaylar arasından yapılacak seçme sınavında başarılı olanlar, 6 aydan az olmamak üzere eğitim merkezlerinde, meslek eğitimine alınacak. 
     Polis meslek eğitim merkezlerinde eğitim-öğretim, parasız yatılı ve üniformalı olacak. Öğrencilerin iaşe, ibate ve sağlık giderleri ile diğer istihkakları devlet tarafından karşılanacak. Ayrıca, öğrencilere Polis Meslek Yüksekokulu öğrencilerine ödenen miktar kadar harçlık ödenecek. 
     Polis meslek eğitim merkezlerindeki eğitim-öğretim süresi içinde giriş şartlarını taşımadıkları sonradan anlaşılanlar, eğitim ve öğretimi başarı ile tamamlayamayanlar, sağlık ve disiplin yönünden polis olamayacağına yetkili kurullarca karar verilenlerin ilişiği kesilecek. Sağlık ve ölüm sebepleri dışındaki nedenlerle ilişiği kesilenlerden, ödenen harçlık ve yapılan masraflar kanuni faizi ile tahsil edilecek. 
     Polis Meslek Eğitim Merkezlerinde eğitimini başarı ile tamamlayanlar, Emniyet Genel Müdürlüğü kadrolarına aday polis memuru olarak atanacak. Bu şekilde atananlar, atanma tarihinden itibaren 6 yıl süreyle başka kurumlara nakil yoluyla geçemeyecek. Bu süre zarfında memuriyetten çekilen, çekilmiş sayılan, meslekten veya memuriyetten çıkarma cezası alan ve asli memurluğa atanamayarak ilişiği kesilenler, mecburi hizmet süresinin kalan her yılı için kendilerine yapılmış öğretim masraflarını tazminat olarak ödeyecek. 
     Yasa, 10 bin polis memurunun yanı sıra Polis Meslek Eğitim Merkezi Müdürü, müdür yardımcısı, şube müdürü, öğretmen emniyet müdürü ve teknisyen yardımcısı olarak da 480 kadronun verilmesini öngörüyor. 
     Yasa uyarınca, 2005 yılında alınacak 2 bin polis memuru, Bütçe Kanunu'ndaki 48 bin personel alımı sınırlamasına tabi olmayacak. 
     
     ''POLİSLİK MESLEĞİNİ DEJENERE EDER'' 

     CHP İstanbul Milletvekili Kemal Kılıçdaroğlu, yasanın görüşmeleri sırasında yaptığı konuşmada, ''insanların 6 aylık eğitimle polis yapılmasının mesleği dejenere edeceğini'' söyledi. Polis meslek yüksek okullarının kapasitelerinin artırılması ve yeni okullar açmak suretiyle meslekteki ihtiyacın giderilmesi gerektiğini kaydeden Kılıçdaroğlu, gelişmiş tekniklerle işlenen suçların önlenebilmesi için de iyi eğitimli polisleri gerektirdiğin dile getirdi. Kıçıldaroğlu ayrıca, polislerin hak ettiği özlük haklara sahip olmadığını söyledi. 
     CHP İstanbul milletvekilleri Birgen Keleş ile Ali Kemal Kumkumoğlu, Cumhurbaşkanı'nın çok haklı gerekçelerle yasayı iade ettiğini belirterek, bu ikazların dikkate alınması gerektiğini, aksi halde yasanın Anayasa Mahkemesi'nden döneceğini ifade ettiler. 
     
     ''6 AYLIK EĞİTİM YETERLİ'' 

     İçişleri Bakanı Abdülkadir Aksu, polislerin eğitim seviyelerinin yükseltilmesi adına 9 aylık eğitimden 2 yıllık eğitime geçilmesi nedeniyle bir açık doğduğunu belirterek, ''Emekli olan polislerin yerine yenisini koyamıyoruz. Son iki yılda sadece İstanbul'da bu nedenle 4 bin yeni açık doğdu. AB standartlarını uyguladığımız takdirde polis açığımız aslında 35 bindir'' dedi. 
     Geçmişte ihtiyaç olduğunda 1 ay, 2 ay, 3 aylık eğitimlerle polislik mesleğine eleman alındığını anımsatan Bakan Aksu, 4 yıllık üniversite ve fakülte mezunlarını alacaklarını belirterek dolayısıyla 6 aylık ek bir eğitimin yeterli olacağı görüşünü savundu. Aksu, bilgisayar mühendisi, inşaat mühendisi, kimyacı ya da veteriner ihtiyacı da bulunduğunu belirterek, dolayısıyla tüm ihtiyaçların belirlenerek hangi okul mezunlarının alınacağına yönetmelikle karar verilmesinin doğru bir uygulama olacağını ifade etti. 
     CHP'li Kumkumoğlu'nun, ''Hem acil ihtiyaç var diyorsunuz hem de Anayasa Mahkemesi'nden dönme olasılığı bulunduğu halde hangi okul mezunlarını alacağınızı yasada belirtmiyorsunuz, bu riski neden göze alıyorsunuz '' sorusuna ise Aksu, ''Anayasa Mahkemesi iptal eder düşüncesiyle hareket edersek yasa çıkaramayız'' diye karşılık verdi. 
     Göreve geldiği andan itibaren polis okulu sayısını artırmak için çalıştığını ve bu amaçla kullanılmayan tüm kamu binalarını kullanmak için çaba harcadıklarını belirten Aksu, bu sayede 20 olan Polis Meslek Yüksekokulu sayısını 26'ya çıkardıklarını bildirdi. Aksu, planlanan ve halen inşaat halinde olan okulların da devreye girmesiyle gelecek yıl polis okullarına 8 bin yeni öğrenci alınabileceğini kaydetti. 
     
     ÖZLÜK HAKLARI 

     Polislerin 24 saat hizmet veren meslek gruplarından olduğunu ifade eden Aksu, hak ettikleri ücretleri alamadığını söyledi. Göreve geldiği günden beri polislerin özlük haklarının iyileştirilmesi için uğraştığını kaydeden Aksu, ''İnşallah yakında bir sonuç alırız'' dedi. 
     Aksu, Toplu Konut İdaresi ile yapılan işbirliği sonucu polislere ucuz konut teminine başlandığını, ihtiyaç duyulan tüm illerde bunun gerçekleştirileceğini söyledi. 
     
</TEXT>
</DOC>
