<DOC>
<DOCNO> 304880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sonsiy01.html </URL>
<DATE> 2005/01/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Zülfü Livaneli CHP liderliği için nabız yokluyor... 
</HEADLINE>
<TEXT>

     CHP genel başkan adayı olmaya hazırlanan Livaneli, örgütün nabzını tutuyor. 
     CHP'de 29 ocakta yapılacak olağanüstü kurultayda aday olmaya hazırlanan İstanbul milletvekili Zülfü Livaneli, bazı milletvekili ve il başkanları ile yemek yedi. 
     CHP'de kurultaya doğru kulisler de yoğunlaştı. Şişli Belediye Başkanı Mustafa Sarıgül'den sonra İstanbul milletvekili Zülfü Livaneli de başkanlık için aday olacağının sinyalini veriyor. 
     Genel Başkan Deniz Baykal'ın il başkanları ile yaptığı toplantı sürerken, Ankara'da bir otelde yemek yiyen Zülfü Livaneli ile 14 CHP milletvekili ve Baykal'a destek bildirisini imzalamayan 8 il başkanı, Livaneli'nin adaylığı konusunda görüş alışverişinde bulundu. 
     
     Livaneli nabız tutuyor 

     Livaneli'nin destekten emin olmadan çıkış yapmak istemediği, bu nedenle örgütün nabzını tutma girişimlerini daha sıklaştırıp ardından karar vereceği belirtiliyor. 
     Livaneli'nin yemeği devam ederken Ankara'da bir başka otelde de Şişli Belediye Başkanı Mustafa Sarıgül'ü destekleyen milletvekilleri ile il başkanları biraraya geldi. 
     
     İl başkanlarından Baykal'a 'destek' çıktı 

     CHP'nin 29 ocakta yapılacak olan olağanüstü kurultay öncesinde yapılan il başkanları toplantısında, 66 il başkanı, Genel Başkan Deniz Baykal'ın kurultayı toplama kararına destek verdi. 
     CHP Genel Başkanı Deniz Baykal, il başkanları toplantısından sonra yaptığı açıklamada, CHP örgütünün çok net, kararlı ve duyarlı bir konumda olduğunu bir kez daha görmenin mutluluğu içinde olduğunu söyledi. 
     İl başkanları toplantısında, CHP'nin önündeki sorunlar karşısında tavrını çok net bir şekilde ortaya koyan yararlı bir çalışma yaptıklarını belirten Baykal, ''CHP örgütünün her zaman olduğu gibi bu konularda çok net, kararlı ve duyarlı bir konumda olduğunu bir kez daha görmenin mutluluğu içindeyim'' dedi. 
     
</TEXT>
</DOC>
