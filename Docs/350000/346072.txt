<DOC>
<DOCNO> 346072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonsiy25.html </URL>
<DATE> 2005/05/26/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
AB Komisyonu Almanya'daki seçimler müzakere tarihini ertelemez 
</HEADLINE>
<TEXT>

     AB Komisyonunun Brüksel’deki günlük olağan basın brifingi sırasında Türkiye konusunda sorulara muhatap kalan komisyon sözcüsü, Türkiye’nin AB sürecinin önceden planlandığı gibi sürdüğünü, Almanya’daki seçimlerin 3 Ekim olan müzakere tarihini etkilemeyeceğini söyledi. 
     ABHaber’e göre "Almanya’da yapılacak erken seçim sonuçları ve Kıbrıs konusunda hala bir çözüme ulaşılamaması Türkiye’nin AB sürecini engeller mi " şeklindeki bir soruyu yanıtlayan Komisyon Sözcüsü Krisztina Nagy, Almanyadaki seçim sonuçlarının AB’nin Türkiye ile 3 Ekim de başlatacağı müzakere tarihini değiştiremeyeceğini ifade etti. 
     Nagy, 3 Ekim’de müzakerelere başlamak için gerekli şartın Uyum Protokolü’nün imzalanması olduğuna dikkati çekerek "Türkiye ile ilgili söz konusu karar 17 Aralık’ta alındı. AB’ nin şu anki tutumu böyledir" diye konuştu. 
     
</TEXT>
</DOC>
