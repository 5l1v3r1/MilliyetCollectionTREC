<DOC>
<DOCNO> 339598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonspo09.html </URL>
<DATE> 2005/05/04/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Papila İlk gol ofsayt, Aurelio'nun hareketi penaltı değil... 
</HEADLINE>
<TEXT>

     Fenerbahçe-Trabzonspor maçındaki kararlarıyla gündeme gelen FIFA kokartlı hakem Cem Papila, "Benim kişiliğimle oynamaya kimsenin hakkı yok" dedi. 
     Işık Sigorta tarafından Kalyon Oteli’nde düzenlenen "Ayın Altın Adamı" yarışmasına katılarak mart ayı ödülünü alan Cem Papila, burada spor yazarlarından oluşan jürinin sorularını yanıtladı. 
     Cem Papila, geçen sezonki Beşiktaş-Samsunspor ve bu sezonki Fenerbahçe-Trabzonspor maçlarındaki yönetimlerinin ligin kaderini değiştirdiği iddialarıyla ilgili bir soruya, medyada çalışan herkese saygı duyduğunu, herkesin işini elinden geldiğince iyi yapmaya çalıştığını, kimseye de işini öğretecek konumda olmadığını vurgulayarak, şöyle yanıtladı 
     "Ama kimsenin de FIFA hakemi olmuş birisine hakemliği öğretecek konumda olmadığını düşünüyorum. Ben şu anda Türkiye’de bu işi uygulayan en üst seviyedeki 7 hakemden birisiyim. Basın mensuplarına saygım var ama bana müsabakada nerede duracağımı öğretmeye çalışılmasına ben saygı duymuyorum. Bana duracağım yeri gösteriyorlar. 
     Benim yaptığım işe saygı göstermeleri gerekiyor. Benim de basın mensubunun işine saygı göstermem gerekiyor ve bana yapılacak eleştirilerin de sadece eleştiri düzeyinde kalması gerekiyor. Benim kişiliğimle oynamaya kimsenin hakkı yok." 
     
     "BUNLAR TAMAMEN HİKAYE" 

     Cem Papila, geçen sezon ve bu sezon verdiği kararlarla ligin kaderini belirlediği şeklindeki iddialarla ilgili olarak da "Bunlar tamamen hikaye. Böyle bir şey yok" dedi. 
     Birinci Süper Lig ve İkinci Lig A Kategorisi’nde üst üste son 8 haftada yönettiği maçları tek tek sıralayan Cem Papila, şöyle devam etti 
     "Bu maçların hangisi kolay maç Hangisi sıradan maç, çekirdek maç. Ama bazı maçlar daha zordur, doğrudur. Bir hakem için yöneteceği ilk maç, en önemli maçtır. Ben bu ciddiyetle bakıyorum. Elimden geldiğince bu ciddiyetle maç yönetmeye çalışıyorum. Bu sezon 16 tane Süper Lig maçı yönettim. Bu 16 maçın 4 tanesi Galatasaray, 4 tanesi Fenerbahçe, 4 tanesi Trabzonspor, 1 tanesi de Beşiktaş maçı. 16 maçın 13 tanesi dört büyüklerin maçları. Eğer şampiyonluğa bu takımlar oynuyorsa, bu maçlarda birileri yenecek, birileri yenilecek. Şimdi bu istatistikler olmadan, bir müsabakadan önce bütün basın tarafından ’Cem Papila bu maça atanması gereken hakem’ olarak takdim edildikten sonra ve maçı elimden geldiği kadar iyi yönettikten sonra birilerinin çıkıp beni karalamaya hakkı yok." 

     
</TEXT>
</DOC>
