<DOC>
<DOCNO> 307962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/siyaset/siy05.html </URL>
<DATE> 2005/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sanatçı Livaneli' meydandan vazgeçti 
</HEADLINE>
<TEXT>


DHA 


CHP Milletvekili Zülfü Livaneli, CHP Genel Başkanlığı'na adaylığını cumartesi günü Alsancak Gündoğdu Meydanı'nda sanatçıların desteğiyle açıklamaktan vazgeçti. CHP İzmir İl Başkanı Alaatttin Yüksel, Livaneli'nin halkın kendisinden şarkı istemesi endişesiyle karar değiştirdiğini belirterek, "Livaneli, Ege Bölgesi'nin kurultay delegeleriyle salon toplantısı yapacak" dedi. Yüksel, metropoldeki 7 ilçe başkanının CHP lideri Deniz Baykal'a desteğini açıklamasını, 46 kurultay delegesinden 20'sinin Baykal'a destek imzası atmasını önemsemediğini söyledi. İmzaların hatır gönül ilişkisiyle atıldığını öne süren Yüksel, "İzmir'in 13 milletvekilinin Baykal'a desteğini açıkladığı toplantının sonunda kurultay delegelerine 'Şuraya bir imza atar mısın ' denilmiş ve imzalar amacı bilinmeden öylesine atılmış" diye konuştu. 


</TEXT>
</DOC>
