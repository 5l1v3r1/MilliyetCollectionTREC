<DOC>
<DOCNO> 308817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun13.html </URL>
<DATE> 2005/01/24/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Küresel felaket için geri sayım 
</HEADLINE>
<TEXT>

     BBC 

İngiliz Independent gazetesi, küresel ısınmanın önlenmesi çabalarını "Küresel felaket için geri sayım" manşetiyle ilk sayfasından duyurdu. 
     "Yarın yayımlanacak uluslararası iklim raporu ilk kez küresel ısınmada tehlike eşiğini açıkça çiziyor ve kötü haber şu ki, dünya bu noktaya gelip dayanmış durumda." diye başlayan haberde, 10 yıl içinde küresel ısınmada dönüşü olmayan noktaya gelinmiş olabileceğini belirtiyor gazete... 
     Rapora göre kuraklıklara, deniz seviyesinde 10 metreye kadar yükselmelere yol açacak eşik, küresel sıcaklıkların 1750'ye göre 2 derece artmasıyla geçilecek. Şu anda 0,8 derecelik artış kaydedilmiş durumda. 
     
     NELER OLACAK 

     Haberde geri dönülemez noktadan sonra büyük kuraklıkların, su kıtlığının meydana geleceğini, ormanların yok olacağını, tarımda verimin büyük oranda düşeceğini, denizlerin seviyesinin yükseleceğini ve hastalıkların tırmanışa geçeceğini bildirdi. 
     Raporu hazırlayanlardan Tony Blair hükümetinin eski Ulaştırma Bakanı Stephen Byers, ''Önümüzde bir saatli çevre bombası bulunuyor'' diye konuştu. 
     İngiliz Kamu Siyasi Araştırma Enstitüsü, Amerikan Gelişme Merkezi ve Avustralya Enstitüsü adlı kuruluşlarca hazırlanan ve yayımlanması İngiltere'nin G8 dönem başkanlığına denk gelen rapor, sanayileşmiş 8 ülke ve diğerlerini 2025'e kadar elektriklerinin dörtte birini yenilenebilir enerji kaynaklarından sağlamaları konusunda uzlaşmaya da çağırıyor. 
     Gazete başyazısında "kaybedecek vakit yok" diyor "Aksi halde ektiklerimizi biçmeye ömrümüzün vefa edeceği bir süre içinde başlayacağız" Fransa ise bugünden itibaren bio-çeşitliliği korumayı hedefleyen bir UNESCO konferansına evsahipliği ediyor. 
     

     
</TEXT>
</DOC>
