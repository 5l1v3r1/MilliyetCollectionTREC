<DOC>
<DOCNO> 304988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/siyaset/siy04.html </URL>
<DATE> 2005/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan CHP'liler birbirine düştü 
</HEADLINE>
<TEXT>


İSTANBUL Milliyet 


Başbakan Recep Tayyip Erdoğan, CHP'deki yolsuzluk tartışmaları için, "Yolsuzlukla mücadele ettiğini veya edeceğini söyleyenler, şimdi kendi içinde birbirine düştü" dedi. AKP İstanbul İl Gençlik Kolları'nın Abdi İpekçi Spor Salonu'ndaki kongresine katılan Erdoğan, "Yolsuzluk yeniden gündeme oturdu. Ama dikkat ederseniz yolsuzluk farklı konumda gündeme oturdu. Burası çok önemli" diye konuştu. 
Türkiye'nin bir dönem yolsuzluklardan 'illallah' dediğini kaydeden Erdoğan, "Biz tüyü bitmemiş yetimin hakkını yedirtmeyeceğiz de yemeyeceğiz de dedik" şeklinde konuştu. Türkiye'yi daha iyi yere taşımak için gençlerin dinamizmine ihtiyaç olduğunu kaydeden Erdoğan, "Asla depolitize gençlik istemiyoruz. Siyasetin inceliklerini yakalamış, hayatı paylaşan gençlik istiyoruz. Unutmayın, hayat, ekonomi, siyaset bir risktir. Bayramlığı ile kefenini bir arada taşıyanlar ancak siyaset yapabilir" dedi. Bu arada, Erdoğan, temaslarda bulunmak üzere bugün Rusya'ya gidecek. 


</TEXT>
</DOC>
