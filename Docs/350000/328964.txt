<DOC>
<DOCNO> 328964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy15.html </URL>
<DATE> 2005/03/31/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
ANAP ve SHP'ye Hazine yardımı... 
</HEADLINE>
<TEXT>

     ANAP ve SHP'ye Hazine yardımının yapılıp yapılmaması konusu, Cumhurbaşkanı Ahmet Necdet Sezer'in, Siyasi Partilere Hazine Yardımını yeniden düzenleyen Kanuna ilişkin kararını bekliyor. 
     Edinilen bilgiye göre, yeni milletvekillerinin katılımının ardından eski Kanuna göre 1.3'er milyon YTL Hazine yardımı almaya hak kazanan iki partiden ANAP, bu yardımın kendilerine ödenmesi için Maliye Bakanlığı'na gerekli başvuruyu yaptı. SHP'nin başvurusu ise şu ana kadar Bakanlığa ulaşmadı. 
     Bu arada Maliye Bakanlığı da, partilere Hazine yardımı yapılabilmesi için aranan koşulların taşınıp taşınmadığının tespiti için, gerekli ön hazırlıkları yaptı. 
     Bu çerçevede, milletvekili sayılarının belirlenmesi için TBMM Başkanlığına gönderilecek olan yazı ile yine yardım için istenen teşkilatlanma koşullarının yerine getirilip getirilmediğinin saptanması için Yüksek Seçim Kurulu YSK Başkanlığına gönderilecek yazılar hazırlandı. 
     Yardımla ilgili gerekli bütün hazırlıkları yapan Maliye, prosedürün başlatılması için de, Cumhurbaşkanı Sezer'in ANAP ve SHP'ye Hazine yardımı yapılmasını engelleyen yeni Kanunla ilgili kararını beklemeye başladı. 
     Diğer yandan yardım ve yeni düzenleme konusunda Maliye Bakanlığı Baş Hukuk Müşavirliği'nden görüş alınması da kararlaştırıldı. Yetkililer, hukukçuların bu konuda vereceği görüşün de önemli olduğuna işaret etti. 
     
     HUKUKÇULARDAN DA GÖRÜŞ ALINACAK 

     Öte yandan Maliye Bakanlığı yetkilileri, yardıma hak kazanan bir partiye YSK ve Meclis Başkanlığı'ndan gelecek yazılar nedeniyle eski Kanun hükümleri ile dahi ancak 20 günde ödeme yapılabildiğini bildirdi. 
     Yetkililer, ''günümüzde, yardım konusunda geçmişe dönük uygulama öngören bir de yeni kanuni düzenleme var. Bu şartlarda biz de gerekli prosedürleri başlatmak için Cumhurbaşkanı'nın kararını beklemek durumundayız'' dediler. 
     Siyasi partilere yapılacak hazine yardımının yeniden düzenlenmesine ilişkin yasa teklifi, 29 Mart'ta TBMM Genel Kurulu'nda kabul edilmişti. Cumhurbaşkanı'nın onayına sunulan yasayla, en az 3 milletvekiline sahip partilerin de hazine yardımından yararlanmasına ilişkin hüküm yürürlükten kaldırıldı. 

     
</TEXT>
</DOC>
