<DOC>
<DOCNO> 317358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sontur47.html </URL>
<DATE> 2005/02/21/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Kızıltepe olayı... Mahkeme, sanıkların tutuklanması talebini reddetti 
</HEADLINE>
<TEXT>

     Mardin'in Kızıltepe İlçesi'nde baba ile oğlunun öldürülmesiyle ilgili davada, sanıkların tutuklanması talebi reddedildi. 
     Mardin Ağır Ceza Mahkemesi'ndeki duruşmanın öğleden sonraki bölümünde, sanık ve müdahil avukatlar dinlendi. 
     Müdahil Avukat Tahir Elçi, Ahmet Kaymaz ve oğlu Uğur Kaymaz'ın arabaya eşya koymak üzere evden çıktıkları sırada polislerin açtığı ateş sonucu yaşamlarını yitirdiklerini savundu. 
     Maktullerin silahlı olmadığını ve sanıklara ateş açmadığını savunan Elçi, ''Ahmet Kaymaz nakliye işiyle uğraşmaktadır. Olay sabahı işe gitmek üzere hazırlık yapıyordu. Bu sırada ateş açılmıştır. İddianamede sanıklar korunmaktadır. İddianameye katılmıyoruz. Suç vasfının değişebileceği için sanıkların tutuklanmasını ve birden çok kişiyi öldürmek suçundan yargılanmasını talep ediyoruz. TBMM İnsan Hakları Komisyonu'nun hazırladığı raporun da dosyaya konulmasını istiyoruz'' dedi. 
     Sanık avukatları ise Uğur Kaymaz'ın yaşının 12'den büyük olduğunu savunarak, ''Müvekkillerimize ateş açmışlardır. Çatışmada, Uğur ve Ahmet Kaymaz yaşamını yitirmiştir. Bu nedenle tutuklanma talebinin reddedilmesini istiyoruz'' dediler. 
     Cumhuriyet Savcısı da sanıkların bulundukları yerden talimatla ifadelerinin alınmasına ve müdahil avukatların tutuklama talebinin reddine karar verilmesini istedi. 
     Verilen kısa aradan sonra kararını açıklayan mahkeme heyeti, tutuklama talebinin reddine ve TBMM İnsan Hakları Araştırma Komisyonu'nun hazırladığı raporun da dosyaya konulmasına karar verdi. 
     Mahkeme heyeti ayrıca, sanık avukatlarının ''kamu güvenliği açısından dosyanın başka bir yere nakli'' talepleriyle ilgili olarak da dosyanın Mardin Cumhuriyet Başsavcılığı'na gönderilmesini kararlaştırdı. 
     
</TEXT>
</DOC>
