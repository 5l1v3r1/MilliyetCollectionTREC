<DOC>
<DOCNO> 349240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/spor/spo03.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kalmak isterim' 
</HEADLINE>
<TEXT>


Galatasaray formasına Teknik Direktör Hagi döneminde bir türlü kavuşamayan Hakan Yakın, yeni hocadan haber bekliyor. Yıldız futbolcu, önümüzdeki sezonda da Sarı-Kırmızılı takımda kalabileceğini dile getirdi 

RAŞİT ALTUN 


Ara transfer döneminde büyük umutlarla geldiği Galatasaray'da şans bulamayan Hakan Yakın, suskunluğunu bozdu. Hagi ile sorun yaşamamasına karşın Rumen hocanın kendisiyle hiç konuşmadığını açıklayan Hakan, "Neden oynatılmadığımı inanın bilmiyorum. Hagi benimle hiç konuşmadı. Yöneticilerden de kimse bir şey söylemedi. Ben her gün antrenmanalara çıktım. Hagi bana 'Şu yönlerin eksik' deseydi ben o yönümü geliştirip takıma girmeye çalışırdım. Ama böyle bir şansım olmadı. Kilo verdim, kondisyonum iyiydi ama şans bulamadım. Maç başına para aldığım için oynayamadığım iddiaları doğru değil" dedi. 
Galatasaray'a geldiği için asla pişman olmadığını da açıklayan yıldız futbolcu, takım arkadaşlarıyla hiçbir sorunun olmadığını belirtti. Hakan Yakın şunları söyledi "Galatasaray iyi bir takım. Herkesle iyi anlaşıyorum. Burada sıcak bir ortam ve arkadaşlık buldum." 
Galatasaray seyircisine kalitesini gösteremediği için üzüldüğünü açıklayan Hakan Yakın, yeni teknik kadronun istemesi durumunda Galatasaray'da kalabileceğini müjdeledi. Yıldız futbolcu, "Yeni hoca beni isterse ben de kalmak isterim. Ben hoca ile konuşmak istiyorum. Galatasaray'ın hocası 'Hakan Yakın'ı istiyorum, sen benim takımımda oynarsın' derse, gitmem" diye konuştu. 

Özhan Canaydın sakin 

Galatasaray Başkanı, kendisine muhalif olduğu iddia edilen üyelerin bir araya gelip, fikir alış verişinde bulunmasının normal olduğunu söyledi 

Galatasaray Başkanı Özhan Canaydın, geleneksel pilav gününde çarpıcı açıklamalar yaptı. Canaydın, aralarında eski başkanlar ve yöneticilerin de bulunduğu grubun toplantılar düzenlemesiyle ilgili olarak, "Galatasaraylılar her zaman toplanır, fikir alış verişi yaparlar. Bunu normal karşılıyorum" diye konuştu. 
Galatasaray Başkanı yeni teknik direktör Eric Gerets ile isteyerek, severek ve güvenerek sözleşme imzaladıklarını dile getirdi. Canaydın, 4'ü yerli olmak üzere 6 futbolcu almayı planladıklarını da açıklayarak, "Gerets, 13 Haziran'da gelecek. Kendisiyle oturup transfer konusunu masaya yatıracağız. Bildiğiniz gibi şu an yabancı oyuncu kontenjanımız dolu. Kontenjanı açar açmaz çalışmalarımızı artıracağız" dedi. 
Özhan Canaydın, bazı oyuncuların kadrodan ayrıldığını hatırlattı ve gidenlerin yerini mutlaka dolduracaklarını iddia etti. 

Pilavda buluşma 

Galatasaray'ın Geleneksel Pilav Günü, Galatasaray Lisesi'nde yapıldı. Eski başkanlardan Faruk Süren ile Mehmet Cansun bu özel güne katılmadı. Kulübün en yaşlı üyesi 92 yaşındaki Ali Tanrıyar yaş kütüğüne plaket çakarken, Galatasaray Lisesi'ne emeği geçenler ile 50. yılını dolduran üyelere de hediyeler verildi. Bu arada Başkan Özhan Canaydın, üyelerle yeni sezondaki hedeflerle ilgili olarak bilgiler verdi. 

Bülent'e özel teklif 

Galatasaray Yönetimi, jübile teklif edeceği emektar yıldızı yurtdışında antrenörlük kurslarına yollamaya hazırlanıyor 

Türk Futbolu'nun gelmiş geçmiş en istikrarlı isimleri arasında yer alan, futbol kariyeri boyunca Galatasaray için ter döken Bülent Korkmaz'a önümüzdeki günlerde jübile teklifi yapılacağı öğrenildi. Sarı - Kırmızılı yöneticilerin, tecrübeli futbolcuya görkemli bir jübile düzenleyeceği ve geleceğini garanti altına alabilmek için kendisine özel projeler önereceği bildirildi. 
Başkan Özhan Canaydın'ın Galatasaray'a büyük hizmetleri bulunan Bülent'e jest yapıp, yurtdışında antrenörlük kurslarına göndermeyi planladığı ifade edildi. Bülent'in bütün eğitim masraflarının kulüp tarafından karşılanacağı açıklandı. 
Şimdi gözler tecrübeli oyuncuya çevrildi. Yakın çevresine futbola devam etmek istediğini bildiren Bülent'in bu önerilere sıcak bakabileceği konuşuluyor. 

Ersen'de tek sorun fiyat 

Galatasaray'ın transfer listesinde ilk sıralarda yer alan Ersen Martin için Denizlispor'un 1 milyon 200 bin Euro istemesi yönetimin elini kolunu bağladı. Tecrübeli futbolcuyla şartlarda anlaşan Galatasaray, Yeşil - Siyahlılar'dan indirim bekliyor. Bu arada Sarı - Kırmızılılar, Ç.Rizesporlu Fahri konusunda da henüz ilerleme kaydedemedi. Karadeniz ekibinin, yıldız futbolcu için istediği 2 milyon Euro'da direndiği belirtildi. 

Ustalara Rize talip 

Sarı - Kırmızılı yönetimin isteği sonucunda Galatasaray'daki maceraları sona eren Arif Erdem ile Hakan Ünsal'ın futbola devam kararı diğer kulüpleri harekete geçirdi. Geçtiğimiz yıl Hagi'nin yardımcılığını yapan ve gelecek sezon Rizespor'u çalıştıracak olan Metin Yıldız'ın iki tecrübeli oyuncuyu kadrosunda görmek istediği bildirildi. Yıldız'ın önümüzdeki günlerde Arif ve Hakan Ünsal ile buluşup, transfer teklifi yapacağı öğrenildi. 

'Şube artık kaldırıldı' 

Galatasaray İkinci Başkanı Ergun Gürsoy, Futbol Şubesi'nin kaldırılması nedeniyle futboldaki görevlerinin sona erdiğini açıkladı. Gürsoy, "İkinci Başkan olarak hizmetlerimi sürdüreceğim" dedi. Ersun Yanal'a tepki gösteren, Milli Takım'a kendi başına hareket edecek bir hocanın gerektiğini dile getiren Gürsoy, "Finallere gidemeyeceğimiz belliydi" yorumunu yaptı. 


</TEXT>
</DOC>
