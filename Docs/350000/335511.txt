<DOC>
<DOCNO> 335511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/soneko15.html </URL>
<DATE> 2005/04/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
TMSF Başkanı Yapı Kredi'de sözleşmeye göre takvim çalışıyor 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, Turkcell'in çoğunluk hisselerini almak isteyen TeliaSonera'nın ''çağrı muafiyeti'' şartı konusunda, Turkcell genel kurulunun yapılacağını, genel kurulda alınacak karara göre Sermaye Piyasası Kurulu'na başvurulacağını bildirdi. Ertürk, ''Buna dönük süreç ve çalışmalar devam ediyor'' dedi. 
     Ertürk, Yapı Kredi Bankası'nın satışı konusunda da çalışmaların sürdüğünü ve takvimin sözleşmeye göre işlediğini söyledi. 
     TMSF'nin varlık satışı konusunda da, Cumhurbaşkanı Ahmet Necdet Sezer tarafından TBMM'ye iade edilen yasa konusunda teknik çalışmaların sürdüğünü ve gerekçeler üzerinde çalıştıklarını anlatan Ahmet Ertürk, bu konuda henüz netleşmiş bir şey olmadığını bildirdi. Ertürk, varlık satışlarıyla ilgili olarak şunları söyledi 
     ''Bu varlıkların satışını yapmak bizim için önemli. Elimizdeki yetkilerle de varlıkların yönetimine el koyduk ama satışlarını yapamazsak değer kaybına uğrayabilir. Bunların satışı için de bazı özel düzenlemeler gerekiyor. Çünkü, özellikli bir satış yapılacak. Bu nedenle işimizi kolaylaştıracaktı. Ancak, Cumhurbaşkanın hukuki gerekçelerini dikkate alıyoruz.'' 
     
     TMSF'NİN HAZİNE'YE BORCU 
     Ertürk, Fon olarak Hazine'ye olan borçları konusunda da, alternatifler üzerinde çalıştıklarını ve kısa sürede bu konuyu çözeceklerini söyledi. 
     Ertürk, hakim ortaklar dışındaki alacakların satışıyla ilgili olarak, ''onları bu yıl devredeceğiz. Ama bize daha yüksek getiri sağlayacak bir yöntemle yapmayı planlıyoruz. Bu konudaki açıklamamızı bugün yarın yapacağız'' diye konuştu. 
     
     SPK BAŞKANI NE DEMİŞTİ 
     Öte yandan, Sermaye Piyasası Kurulu SPK Başkanı Doğan Cansızlar'ın daha önce verdiği bilgiye göre, Turkcell Genel Kurulu'nda ''çağrı muafiyeti'' kararının alınabilmesi için, Türk Ticaret Kanunu uyarınca üçte ikilik çoğunluk şartı bulunuyor. Bunun ardından sıra, SPK'ya resmi başvuruya gelecek. 
     Daha sonra SPK, Telekom ve Rekabet Kurumu'ndan görüş soracak. Ardından SPK, mevzuata göre değerlendirmesini yapıp karar verecek. 
     
</TEXT>
</DOC>
