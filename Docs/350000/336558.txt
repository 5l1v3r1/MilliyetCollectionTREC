<DOC>
<DOCNO> 336558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/spor/spo15.html </URL>
<DATE> 2005/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Her yerde olay var 
</HEADLINE>
<TEXT>



Adana, Gaziantep ve Amasya'da dün oynanan profesyonel lig maçlarında istenmeyen görüntüler sahnelendi. Adana Demirspor ile Şanlıurfa Belediye arasındaki maç öncesi polis ile taraftarlar arasında arbede yaşandı. Olaylar, Adana Emniyet Müdürlüğü Çevik Kuvvet Müdürlüğü'nde görevli bir polisin, Adana Demirspor Taraftarlar Derneği Başkanı Ercan Kurgun'u, İstiklal Marşı okunurken kollarını arkada tutarak saygısızlık yaptığı şeklinde uyarmasıyla başladı. Diğer taraftarların müdahale etmesiyle ortalık karışırken çevik kuvvet ekipleri, cop kullanıp, göz yaşartıcı biber gazı sıkarak olaylara müdahale etti. 15 dakika süren arbedede 4'ü polis 20 kişi yaralandı. Yaralılar hastanede tedavi altına alındı. 
Gaziantep Büyükşehir Belediyesi ile Siirtspor arasında oynanan maçta da olaylar vardı. Ev sahibi ekipten Şadi'nin 18. dakikada attığı beraberlik golünün sevincini Siirtsporlu taraftarların önünde yaşaması ortamı gerdi. Konuk taraftarlar 300 kadar koltuğu kırarak sahaya atarken, polis olaya müdahale etti. Gerilim maç sonunda doruğa çıktı. Arbedede yaralanan 10 kişinin tedavisi sahadaki ambülansta yapıldı. 
Amasya - Giresun maçının ardından konuk futbolcular, hakem Cem İyihuylu ve rakip oyunculara saldırmak isteyince polis araya girdi. Arbedede 6 polis yaralanırken, olaylar güçlükle bastırıldı. 


</TEXT>
</DOC>
