<DOC>
<DOCNO> 320777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo51.html </URL>
<DATE> 2005/03/04/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Gürsoy Derbi maçta galibiyet bize daha yakın gibi geliyor... 
</HEADLINE>
<TEXT>

     Galatasaray Kulübü İkinci Başkanı Ergün Gürsoy, Beşiktaş ile yarın yapacakları derbi maçta kendilerini galibiyete daha yakın gördüğünü söyledi. 
     Florya Metin Oktay Tesisleri'nde Avrupa Taraftar Kartı talihlilerini ağırlayan Ergün Gürsoy, burada basın mensuplarına yaptığı açıklamada, tarih boyunca Galatasaray ve Beşiktaş maçlarının büyük önem taşıdığını vurgulayarak, ''Bir takımın aşağıda ya da yukarıda olması önem taşımaz. Her iki takım da iyi ekip. Galatasaray kendi evinde oynayacak ve bu avantajı kullanacağımızı tahmin ediyorum. Galibiyet bize daha yakın gibi geliyor'' dedi. 
     
     TARAFTARLARA MESAJ 
     Gürsoy, her iki takımın da taraftarlarına derbi karşılaşması öncesi nasıl bir mesaj vereceğinin sorulması üzerine, şunları söyledi 
     ''Taraftarlar bugüne kadar ne yapılması gerektiğini öğrenememişse, bizim söyleyeceğimiz hiçbir şey fayda etmez. Artık dünyada sınırlar kaldırılırken, 2 takım taraftarları anlaşıp yanyana maç izleyemiyorsa, 20-30 sene geriye dönüp eski resimlere bakıp, Galatasaraylı, Fenerbahçeli ve Beşiktaşlı taraftarların kolkola beraber oturup Dolmabahçe Stadı'nda maç seyrettiğini görüp, bugün utanırlar gibi geliyor bana.'' 
     
     ''MAÇIN GÜNÜ ÖNEMLİ DEĞİL'' 
     Galatasaray'ın ligde maçlarını şampiyonluk yarışındaki rakibi Fenerbahçe'den önce oynuyor olmasıyla ilgili olarak, ''Bana sorarsanız, yönetici olarak hep cuma günleri oynamak isterim'' diyen Gürsoy, sözlerini şöyle sürdürdü 
     ''Ama teknik ekibimiz istemiyorsa, biz de onların haklarını ararız. Ne kadar cuma maçı oynadıysak, o kadar da pazar maçı oynayacağız. Bana sorarsanız, yine cuma maçımı oynarım, deplasmansa daha da güzel olur, sonra hafta sonunda keyifle oturup diğer maçları izlerim. Bana göre günün önemi yok. Sonradan oynayan daha stresli olur. Zaman içinde bunu yaşadık.'' 
     
     ''GALATASARAY, YARIŞTAN KOPMAZ'' 
     Gürsoy, derbi maçın sonucunun kendilerini hiçbir biçimde şampiyonluk yarışının gerisinde bırakmayacağını da dile getirerek, ''Galatasaray hiçbir zaman yarıştan kopmaz. Bu yarış sonuna kadar devam eder. Dereceler de önemli. 'Şampiyon olacağım' demezsen, ikinci de olamazsın. Yarışan ekipler hiçbir zaman ümitlerini kaybetmemeli. Sonuna kadar mücadelelerini en üst düzeyde vermelidirler. Benim düşüncem bu'' diye konuştu. 
     
</TEXT>
</DOC>
