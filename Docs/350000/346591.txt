<DOC>
<DOCNO> 346591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/spor/axspo01.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım dönüş 
</HEADLINE>
<TEXT>


Beşiktaş'ta yaprak dökümü Ahmet Yıldırım ile başladı. Siyah - Beyazlılar, bir yıl daha sözleşmesi bulunan bu futbolcuyu bonservisini verip, serbest bıraktı. Cim-Bom, Ahmet'i yeniden transfer etmeye hazırlanıyor 

CENGİZ MALGIR - ERHAN TELLİ 


Beşiktaş'tan ayrılan ilk futbolcu Ahmet Yıldırım oldu. Teknik Direktör Rıza Çalımbay'ın raporu doğrultusunda harekete geçen Siyah - Beyazlı yönetim, ilk görüşmeyi bu futbolcuyla yaptı. 
Sakatlığı nedeniyle uzun süredir takımdan ayrı kalan oyuncuyu görüşmeye çağıran Beşiktaş Yönetimi, Ahmet Yıldırım ile olan sözleşmesini karşılıklı olarak feshetti. Kulübüyle bir yıl daha sözleşmesi bulunan bu futbolcu, bonservisi karşılığında serbest kaldı. 

Aslan yolcusu 
Ahmet Yıldırım dışında, Rıza hocanın istemediği diğer futbolcularla da önümüzdeki günlerde konuşulacak. Siyah - Beyazlılar'dan Emre, Berkant, Fatih, Okan ve Tayfun ile de yolların ayrılacağı ifade edildi. Sergen Yalçın için ise daha sonra karar verilecek. 
Galatasaray, Beşiktaş ile yollarını ayıran eski oyuncusu Ahmet Yıldırım'ı yeniden renklerine bağlayabilmek için harekete geçti. Cim - Bom, Fatih Terim döneminde Sarı - Kırmızılı ekipte forma giyen, Lucescu zamanında Ayhan Akman ile takas edilen Yıldırım'ı yeniden kadrosunda görmek istiyor. 

Ahmet Yıldırım'ın lig kariyeri Sezon Takım Maç Gol 1998-1999 İstanbulspor 25 1 1999-2000 Galatasaray 17 2 2000-2001 Galatasaray 11 1 2001-2002 Beşiktaş 25 - 2002-2003 Beşiktaş 25 1 2003-2004 Beşiktaş 29 1 2004-2005 Beşiktaş 21 1 Toplam 7 sezon 153 7 

Gençlere fırsat 

Rıza Çalımbay, eksikler nedeniyle PAF'tan dört futbolcuyu dün Trabzon'a götürdü 

Beşiktaş, ligin son maçında karşılaşacağı Akçaabat Sebatspor maçı için dün önce idman yaptı, sonra da Trabzon'a gitti. Sakatlıkları bulunan Juanfran, Emre, Berkant, Tayfun, Fatih, Ramazan, Sergen, İbrahim Üzülmez ve Çağdaş'ın dışında, izinli bulunan Carew, Ahmed Hassan ile Ronaldo da kafileye dahil edilmedi. Bundan dolayı Siyah - Beyazlı ekip, Trabzon'a 17 futbolcuyla giderken, PAF takımında bulunan İbrahim Kaş, Mehmet Sedef, Adem Büyük ve Nail Kilbaş da ağabeylerinin yanında yer aldı. 

Gökhan'ın çifte mutluluğu 

Gaziantepspor'a bir yıllığına kiralanan Gökhan Zan, yeni sezona umutla bakıyor. Rıza Çalımbay'ın isteği üzerine yeniden Siyah - Beyazlı ekibe dönecek olan başarılı futbolcu, 5 Haziran'da da Diana Balaban ile dünyaevine girecek. Düğün hazırlıklarına başlayan Gökhan, "Beşiktaş'ta kalıcı olmak ve kendimi ispatlamak istiyorum. Milli Takım'a yükselmeyi hedefliyorum" diye konuştu. 

Çağdaş korkuttu 

Apandisit endişesiyle dün hastaneye yatırılan Çağdaş, sağlık durumundaki düzelme nedeniyle akşam üzeri taburcu edildi. Kulüp doktoru Yalçın Yavuzer, genç futbolcunun ağrılarının apandisitten kaynaklanmadığını, bağırsak zarında ufak bir iltihaplanma olduğunu açıkladı. Çağdaş, bir süre evinde dinlenecek. 


</TEXT>
</DOC>
