<DOC>
<DOCNO> 301239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sondun39.html </URL>
<DATE> 2004/12/27/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Gözlemcilere göre Ukrayna'daki seçim meşru 
</HEADLINE>
<TEXT>

     Ukrayna'da dün tekrarlanan başkanlık seçiminin, ufak tefek usulsüzlüklere rağmen meşru olduğu gözlemciler tarafından bildirildi. 
     Ukraynalı Seçmenler Komitesi adlı derneğin başkanı İhor Popov, seçimdeki küçük ihlallerin, sonucu etkileyecek çapta olmadığı sonucuna vardıklarını bildirdi. Popov, ''Tespit ettiğimiz ihlaller, daha ziyade teknik şeyler, sistematik değil. Sonucu etkileyecek türden şeyler değil bunlar'' dedi. 
     Bağımsız Devletler Topluluğu BDT ve Doğu Avrupa Ülkeleri Enstitüsü'nün gözlemci heyetinin sözcüsü Emil Şleymoviç de ''seçimin yasadışı olduğunu söyleyemeyiz. Ciddi ihlal yok'' dedi. 
     
     AGİT AVRUPA NORMLARINA YAKIN 

     Avrupa Güvenlik ve İşbirliği Teşkilatı AGİT , Ukrayna'da dün tekrarlanan devlet başkanlığı seçiminin ''Avrupa normlarına yakın'' olduğunu bildirdi. 
     Başkent Kiev'de basın toplantısı yapan AGİT gözlem heyetinin başkanı Bruce George, ''Ukrayna halkı, serbest ve dürüst seçimlere doğru büyük bir adım attı'' dedi. 
     ''Seçimlerin AGİT kuralları ve Avrupa normlarına esas itibariyle yaklaştığını'' söyleyen George, ''Bu çok kısa bir zaman dilimi içinde gerçekleştirildi'' ifadesini kullandı. 
     George, ''Seçimin daha saydam ve dürüst olması onun mükemmel olduğunu göstermez'' diye konuştu. 
     Başkanlık seçiminin ikinci turu, hile karıştırıldığı için tekrar edilmişti. 
     Dünkü seçimi, gayri resmi sonuçlara göre muhalefet lideri Viktor Yuşçenko kazandı. 
     
     POLONYA SEÇİM SONUÇLARI ÖNEMLİ BİR ADIM 

     Polonya Devlet Başkanı Aleksander Kwasniewski, Ukrayna muhalefet lideri Viktor Yuşçenko'yu seçimlerdeki başarısından dolayı kutlayarak, bunun Ukrayna'nın Avrupa ile ilişkileri açısından iyi ve önemli bir tercih olduğunu söyledi. 
     Kwasniewski, Yuşçenko ile yaptığı telefon görüşmesinde, devlet başkanı seçilmesinden dolayı kendisini kutlayarak başarı diledi ve Ukrayna'daki siyasi krizin sona ermesinden duyduğu memnuniyeti getirdi. 
     Polonya lideri ''Ukrayna halkının 26 Aralık'ta verdiği kararın gerek bu ülke açısından, gerekse Polonya-Ukrayna, Ukrayna-Avrupa ilişkileri açısından iyi ve önemli bir tercih olduğunu'' söyledi. 
     Ukrayna'da Kasım ayında yapılan devlet başkanlığı seçimlerinin ikinci turundan sonra ortaya çıkan krizde Polonya arabuluculuk yapmıştı. 
     
</TEXT>
</DOC>
