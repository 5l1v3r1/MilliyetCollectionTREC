<DOC>
<DOCNO> 318934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/ekonomi/eko02.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Halka açılarak ligin ikinci borçsuzu olacak 
</HEADLINE>
<TEXT>


Trabzonspor halka arzdan elde edeceği gelirle süper ligde borcu olmayan iki takımdan biri haline gelecek 

ORHAN TEKEOĞLU 

Türkiye liglerinde 6 kez şampiyonluk ipini göğüsleyerek bu başarıyı İstanbul dışına taşıyan ilk ve tek takım olan Trabzonspor, sportif başarılarına bu kez mali başarıyı da eklemek istiyor. Stadyum, reklam, sponsor, tv, imaj, logo ve isim hakkı gelirlerini bünyesinde toplayan Trabzonspor Sportif Yatırım AŞ, bundan böyle gelirini halkla paylaşacak. Şirketin halka arzını ticari hayatına Trabzon'da başlayan ve daha sonra Türkiye'nin önde gelen işadamlarından biri olan Zorlu Holding Yönetim Kurulu Başkanı Ahmet Nazif Zorlu'nun şirketlerinden Deniz Yatırım yapacak. 
Galatasaray, Beşiktaş ve Fenerbahçe'den sonra halka açılacak olan Trabzonspor Sportif hisseleri için önümüzdeki günlerde SPK'dan izin alınması bekleniyor. Trabzonspor'un son genel kurulunda alınan karar gereği 25 trilyon lira sermayeli Trabzonspor Sportif Yatırım'ın halka açılma oranı yüzde 20 - 25 arasında olması kararlaştırılmıştı. 
Trabzonspor Sportif Yatırım AŞ Genel Müdürü Burak Gürdal, "Halka arzdan sonra Türkiye liglerinde Gençlerbirliği ile birlikte borcu olmayan iki takımdan biri olacağız" dedi. Gürdal, futbol ve mali yapısı ile UEFA kriterlerine tam uyum sağlayan bir şirket olduklarını belirterek, gelirine göre borsanın en yüksek temettü dağıtacak şirketlerden biri olacaklarını söyledi. 

'Yoğun talep bekliyoruz' 
Türkiye'de spor endüstrisinin oldukça hızlı geliştiğini kaydeden Gürdal, sağlam bir kurumsal yapıya kavuşan şirketin hisselerine yoğun talep beklediklerini kaydetti. Gürdal şunları söyledi 
"Fenerbahçe hisselerinde olduğu gibi yüksek miktarda talep bekliyoruz. Bunu sadece Trabzonsporluların yoğun ilgisinden de anlıyoruz. Yaptığımız araştırmaya göre arz edeceğimiz hisselere beklenenin üstünde talep geleceğini tahmin ediyoruz." 
Trabzonspor Sportif'in halka arzı için Trabzonspor ve Deniz Yatırım arasında yarın bir imza töreni düzenlenecek. Törene Trabzonspor Kulübü Başkanı Atay Aktuğ ve Zorlu Holding Yönetim Kurulu Başkanı Ahmet Nazif Zorlu katılacak. 


</TEXT>
</DOC>
