<DOC>
<DOCNO> 348495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun01.html </URL>
<DATE> 2005/06/03/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Villepin'i bekleyen sorunlar... 
</HEADLINE>
<TEXT>

     Fransa'nın yeni Başbakanı Dominique de Villepin ve hükümetini bir dizi sorun bekliyor. 
     Fransa'da işsizlik, son 5 yılın en yüksek düzeyi olan yüzde 10,2'ye ulaşmış durumda. Halkın yarısının, referandumda AB anayasasına karşı ''hayır'' oyu kullanmasının nedeninin yüksek işsizlik olduğu belirtiliyor. De Villepin, dün yaptığı açıklamada, istihdamı artırmanın ana gündemini oluşturacağını söylemişti. 
     
     AB POLİTİKASI 
     Fransızların AB anayasasını kabul etmemeleri, 25 üyeli birliği krize soktu. AB'nin kurucu üyelerinden Fransa'nın bundan sonra hala AB'nin itici gücü olduğunu kanıtlaması gerekiyor. Yeni hükümetin bunu yaparken, Fransız seçmenlerin AB politikaları hakkındaki kaygılarını da göz önüne alması lazım geliyor. Cumhurbaşkanı Jacques Chirac, Fransa'nın AB'nin bütünleşmesi için çaba göstereceğini belirterek, diğer üyelere anayasayı onaylama sürecine devam etmeleri çağrısında bulunmuştu. 
     
     KAMU AÇIĞI VE HARCAMALAR 
     Fransa, kamu açıklarını 2005'te, gayri safi milli hasılanın AB tarafından belirlenen yüzde 3'ü limitine çekme sözü vermişti. Ancak hükümetin bu hedefe varmak için yaptığı kesintiler, halk arasında, AB anayasasının reddedilmesinde rol oynayan bir hoşnutsuzluğa yol açtı. 
     Bu soruna bir de Chirac'ın 2002 seçim kampanyası sırasında, gelir vergisini 2007'ye kadar üçte bir oranında kesme sözü eklendi. Ancak şimdiye kadar gelir vergisi sadece yüzde 10 oranında azaltıldı. 
     
     REFORMLAR 
     Ekonomistler, Fransız ekonomisini daha dinamik kılmada reformların çok önemli olduğundan söz ediyorlar. Ancak hükümet bu yıl, haftada 35 saatlik çalışma süresi konusundaki kuralları gevşetmesi üzerine, yaygın protestolarla karşılaştı. Enerji devi EDF gibi şirketlerin özelleştirilmesine karşı çıkan sendikalar da hükümetin karşı karşıya kalacağı sorunlar arasında bulunuyor. 
     
</TEXT>
</DOC>
