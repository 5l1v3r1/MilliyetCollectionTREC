<DOC>
<DOCNO> 316270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/guncel/agun.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakımlı görünmek İslamın hükmü mü 
</HEADLINE>
<TEXT>


İslamın hükmüne dayandırılan bakımlı görünme kaygısı, tesettürlü kadınların da marka tutkunu olmalarına neden oluyor. Bunun yol açtığı sürekli tüketim ve sergileme isteği ise İslamla çelişiyor 

Türban, tesettür ve moda 
Yard. Doç. Dr. Özlem Sandıkçı 
Prof. Dr. Güliz Ger 

Başörtüsünde marka önemli mi 
Ankara ve İstanbul'da yaşayan, orta ve üst-orta ekonomik sınıftan, yaşları 20 ile 55 arasında değişen, kendi istekleri ile yaşamlarının farklı zamanlarında kapanmış, şehirli tesettürlü kadınlar için bakımlı, süslü, hoş ve güzel görünümlü olmak ciddi bir kaygı. 
Bu kaygıyla 12 ila 60 adet başörtüsüne sahip olanlar var. Kıyafetle uyumlu renkte örtünme arzusu, özel günler ve yeni sezon modası sürekli yeni başörtüleri, iç boneler, bantlar, broşlar almalarına sebep olmakta. 
Güzel görünme isteği, marka merakına da yol açmakta. 
Hermes, Burberry ve Gucci, en pahalı markalar olarak görülüyor. Fiyatları 40-180 YTL arasında değişen Pierre Cardin ile Vakko ve daha sonra 15-90 YTL arasındaki Aker de iyi markalar olarak tercih ediliyor. 10-20 YTL olan daha ucuz markalar ise Çisel, Minelli, Vietta, Piramit, Miray, Armine gibi, isimleri yabancı dilleri andıran Türk markaları. 
Görüştüklerimizden birkaçının ifadesi, markaya verilen önemi özetliyor "Başörtüsü Vakko ise, markası görünür biçimde bağlanır." 

Çok sayıda başörtüsü almak ve marka tercihi israf olarak görülmüyor mu 
Moda, değişim ve çeşitlilik esasına dayanır ve sürekli satın almayı gerektirir. İslam ise inananlara israfa kaçmamalarını önerir. Moda sergilemeye dayanır İslam güzel olanı, "sergilemeye kaçmadan ahlaklı ve zarif olan" diye tanımlar. 
Görüştüklerimizin çoğu, çok miktarda, pahalı ve marka başörtüsü almanın israf olduğunu ve inançlı olmanın şartlarıyla çeliştiğini, bazısı da moda, güzellik ve dış görünüme bu kadar önem verilmesinden rahatsız olduklarını ifade etti. 
Buna karşın, dikkat çekici olmadan süslü ve güzel bir görünüme sahip olmanın pek mümkün olmadığını kendileri de kabul etmekte ve tesettürün temeli olan erkek bakışını çekmemek unsuru ile çelişen bir durumla karşı karşıya kalmaktadırlar. Sahip oldukları başörtüsü adedini ve markalara ödedikleri fiyatları "maddiyatçılık" ya da "israf" olarak görmeyip görünümlerine verdikleri önemi belli gerekçeler öne sürerek savunmaktadırlar. 

Başörtüsü, örtünen kadın için bir güzellik sembolü mü 
Başörtüsü de, saç gibi bir güzellik sembolü olarak ortaya çıkmakta ve ahlak ile çatışmaktadır. Kıyafetle uyumlu başörtüsü, kullanıcının güzelliğini ortaya çıkarmaktadır. Modaya dikkat eden tesettürlü kadınların ifadesine göre tesettüre uygun giyim güzel olabilir. Kadının örtüsü, saçı gibi, kadının ahlak, din, politika ve estetikle savaşımını yansıtmaktadır. 

Ahlaki tatmin 

Markaları, kaliteli oldukları için aldıklarını söylemekteler. Bunlar dayanıklı olduğundan, durmadan örtü almak durumunda kalmayacaklarını iddia etmektedirler. Ancak, moda değiştikçe, örtüler kullanılmadan çekmecelerde beklemektedir. 
Kamu mek nlarında başörtüsü yasağından dolayı karşılaştıkları zorluklara rağmen dini görevlerini yerine getiriyor olmanın verdiği ahlaki tatminden söz etmektedirler. 
Bir diğer gerekçe İslamın insanların bakımlı ve hoş görünümlü olması gerektiğine dair hükmüne dayandırılmaktadır. 

Özendiriyor 
Dördüncü gerekçe, güzel görünümün İslami amaçlara hizmet ettiğidir. Hoş ve çekici olarak tesettüre uygun giyinmenin mümkün olduğunu açık kadınlara göstererek, onları örtünmeye özendirmek bazı kapalı kadınların amaçları arasındadır. 
"Herkesin tesettürü kendine" ifadesi, dini prensiplerle estetik kaygılar arasındaki çatışmayı çözmek için bir zemin hazırlamaktadır. 

Tesettür mağazaları yetersiz kaldı 
n Örtünen kadınlar, tesettür mağazaları hakkında ne düşünüyor 
1980'lerin sonuna doğru gündeme gelmeye başlayan tesettür mağazaları, modern giyinmek isteyen şehirli kadınların ihtiyaçlarını karşılayamamaktadır. 
Görüştüğümüz kadınların pek çoğu örtünmeye pardösü giyerek başladıklarını söylediler. 
Bu ilk dönemlerde tesettür mağazaları, bol ve uzun pardösülerin bulunabildiği yerler olarak tercih edilmiş. 
Zamanla zevklerin, yaşam tarzlarının ve maddi olanakların değişmesiyle pardösüden takımlara geçildikçe, tesettür mağazaları çeşit ve kalite olarak yetersiz kalmış. Modern giyindiklerini söyleyen kadınlar, tesettür mağazalarının "İnsanlar bizden alışveriş yapmaya mahk m" düşüncesiyle kalitesi iyi olmayan giysiler için yüksek fiyatlar talep ettiklerini düşünmektedir. 

'Kalite düşük' 

Bazıları Tekbir Giyim'in koleksiyonlarını abiye ve rüküş bulmaktadır. Birinin sözleri, tesettür mağazaları hakkındaki olumsuz tutumu özetler niteliktedir "Tekbir Giyim'de düşük kaliteli mallar var gibi geliyor bana. Genelde 'Dinci kesim hep kalitesiz giyer' diye bir bakış açısı var." 
Bu grup, tesettür mağazalarından daha alt sosyoekonomik gruptan pardösülü kadınların alışveriş yaptıklarına inanmaktadır. 

Tesettür mağazalarına eleştiri, sadece kalite ve şıklık arayışından mı kaynaklanıyor 
Konuştuğumuz kadınlardan bazıları, bu mağazalara ideolojik nedenlerle karşı çıkmaktadır. Bu tür mağazaların ticari güdülerle var olduklarını düşünüyorlar. 
Tesettüre uygun giyinmek isteyen kadınların sayısının artması, piyasa dinamiklerini de etkilemiştir. Talebin farkına varan açıklara hizmet eden giyim firmaları, koleksiyonlarında İslami hassasiyetleri olan müşterilerin de kullanabileceği ürünlere yer vermeye başlamışlardır. Pek çok kadın, sevdikleri herhangi bir mağazadan alışveriş eder olmuşlardır. 

Bu kesimdeki kadınlar, giysilerini seçerken neye dikkat ediyorlar 
Güzel ve şık bütünsel bir görünüm elde etmek, aynı zamanda da dini sınırlar içinde kalmak çok zaman ve çaba gerektiren bir eylem olabilmektedir. 
Konuştuğumuz kadınlar içerisinde görünümüne önem verenlerin sık sık dile getirdiği başlıca zorluk modern, rahat, moda, şık ve İslama uygun giysiler bulmakta çektikleri sıkıntıdır. Bazıları mağazaları dolaşarak istedikleri tarzda kıyafetleri bulmaya çalışırken, bazıları da ya kendileri dikerek ya da diktirerek giysilerini oluşturmaya çalışmaktadırlar. 
Kişinin tesettürü nasıl yorumladığı, kıyafet tarzını ve neleri giyip giyemeyeceğini belirlemektedir. Rahatlık, renk uyumu, zevk, ortam, yaşam tarzı, yaş, vücut yapısı gibi unsurlar da etkili olmaktadır. Rahatlık ve uyum, kadınların üzerinde durduğu 2 önemli öğe olarak belirmektedir. 

Bir tartışma konusu Pantolon 

Rahatlık arayışı, mevcut giyim tarzlarını zorluyor mu 
Toplumsal yaşama katılan kadınlar, gündelik hayatlarında rahat edebilecekleri kıyafetler giymek istemektedir. Çalışan pek çok tesettürlü kadın, bol elbiseler, etekler, pardösüler yerine dar kesimli kıyafetler ve pantolonlarla rahat hareket ettiklerini söylemektedir. Pantolon giyme farklı gruplar arasında görüş ayrılıklarına sebep olmakta, bazı kesimlerce görünüş olarak kadınların erkeklere benzemesine neden olduğu gerekçesiyle eleştirilmektedir. Pantolon tercih eden kadınlar, tesettür uygulamasının sosyal ve güncel şartlara göre uyarlanması gerektiğini, pantolon giyerek de İslami hükümlere sadık kalınabileceğini düşünmektedirler. 

Türbana röntgen filminden aksesuvar 

Başörtüsü kullanımı yalnızca şekil ve kumaş seçimini değil, iç bone, tülbent, iğneler, broşlar, başın arkasını dolgun gösteren vatkalar, örtünün muntazam durmasını sağlayan bantlar gibi aksesuvarların seçimini de gerektiriyor. Kadınlar başörtüsünün düzgün görünmesi için zaman harcamakta. Bir satış elemanının ifadesine göre, "Müşteriler, başörtüsünü denerken aynada dakikalarca düzgün durup durmadığına bakıyor." 

YARIN 
Farklı tesettür biçimlerinin nedenleri neler 
Muhafazak rlar ve modernler nasıl örtünüyor 
Zenginlerin giyimdeki tercihleri ne 
Açık kadınlar, örtünenler hakkında ne düşünüyor 
Hangi kesimde "estetik", hangi kesimde "paspal" bulunuyorlar 
Farklı tarzlarıyla her kesimden eleştiri alan tesettürlüler hangileri 


</TEXT>
</DOC>
