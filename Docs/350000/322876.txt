<DOC>
<DOCNO> 322876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/soneko41.html </URL>
<DATE> 2005/03/11/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
TÜSİAD'dan hükümete sert tepki Sorumlulara sahip çıkılıyor 
</HEADLINE>
<TEXT>

     TÜSİAD, 8 Mart Dünya Kadınlar Günü dolayısıyla Beyazıt Meydanı'nda düzenlenen etkinliğe katılan kadınlara karşı polisin aşırı güç kullanmasına tepki gösterdi olay sonrasında hükümet yetkililerin yaptığı açıklamaların ise "sorumlulara sahip çıkar mahiyette" olduğunu bildirdi. 
     TÜSİAD'dan yapılan yazılı açıklamada, Beyazıt Meydanı'nda yapılan gösteriye polisin müdahale biçimi sert bir dille eleştirildi. Açıklamada, "Müdahale biçimi, 'işkence ve kötü muamele' konularında bugüne kadar pek çok yasal düzenleme yapıldığı halde, bu düzenlemelerin uygulamaya aksettirilmesinin başarılamadığını bir kez daha göstermiştir" denildi. 
     Açıklamada, Türkiye'de işkence, kötü muamele ve kolluk aşırılıkları konusunda uygulamada ilerleme kaydedilmesinin, bir yandan Emniyet güçlerinin eğitimi ve bilinçlendirilmesi, diğer yandan da kötü muamelede sorumluluğu bulunan kamu görevlilerinin soruşturma, yargılama ve cezalandırma mekanizmasının etkin biçimde işletilmesi ve bunun için gerekli siyasi iradenin ortaya konmasıyla sağlanabileceğine dikkat çekildi. 
     
     "CEZALANDIRMA BİR YANA, SAHİP ÇIKILIYOR" 

     Tüm çabalara karşın uygulamada bazı olumsuz olayların yaşanmasının önüne geçilemeyebileceğine de işaret edilen açıklamada, olayın sorumlularının hızlı bir şekilde tespit edilip, cezalandırılmasıyla, siyasi otoritenin değişim konusunda ısrarlı ve samimi olduğunun ortaya konulabileceği kaydedildi. 
     TÜSİAD açıklamasında, "Bizde, cezalandırma bir yana, bu vahim olayların sorumlularına sahip çıkılmaktadır. Nitekim, bu olayda da ilgili mercilerin kamuoyuna yaptığı açıklamalar maalesef sorumlulara sahip çıkar mahiyettedir" denildi. 
     
     "HÜKÜMET GEREKEN SİYASİ İRADEYİ GÖSTERMEKTEN KAÇINIYOR" 

     TÜSİAD açıklamasında, dayak olayı ve sonrasındaki gelişmeler şöyle değerlendirildi 
     "Gerek 6 Mart günü yaşananlar, gerekse izleyen günlerde bu yaşananların telafisi yönünde hiçbir tatmin edici adımın atılmamış olmasının, hükümet yetkililerinin, bu konuda gereken siyasi iradeyi göstermekten kaçındığını düşünmeye sevk etmektedir. Bu da, yaşananların münferit bir olay değil bir hükümet tavrı olduğu izlenimini uyandırmaktadır. 
     Bu olumsuz gelişmeler karşısında, hükümet, göstericileri ve medyayı suçlamak yerine, Türkiye'yi ulusal ve uluslararası kamuoyunda rencide eden bu olayın siyasi sorumluluğunu üstlenerek yüksek standartlarda bir demokrasiye samimi olarak sahip çıktığını en etkili şekilde göstermelidir. Siyasi ve ekonomik istikrarın en önemli unsurlarından birinin, Türkiye'nin kredibilitesine zarar verecek davranışlardan kaçınmak olduğu görüşünü hükümetimizin de paylaştığına inanıyoruz." TÜSİAD Yönetim Kurulu Başkanı Ömer Sabancı da Fikri Mülkiyet Hakları Raporu'nun tanıtım toplantısında gazetecilerin soruları üzerine, 6 Martta kadınlara yönelik müdahaleyi yakından izlediklerini belirterek, polis dayağının "üzücü bir durum" olduğunu söyledi. 

     
</TEXT>
</DOC>
