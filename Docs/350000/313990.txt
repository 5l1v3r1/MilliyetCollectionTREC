<DOC>
<DOCNO> 313990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/siyaset/siy04.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yaraların sarılması için yanınızdayız' 
</HEADLINE>
<TEXT>


Maldivler'de samimi şekilde karşılanan Başbakan Erdoğan, 'Üzerimize düşeni yapmak için gayret göstereceğiz' dedi 


Maldivler'e Türkiye'den ilk resmi ziyareti gerçekleştiren Başbakan Recep Tayyip Erdoğan, havaalanında ülkenin Cumhurbaşkanı Maumood Abdul Gayoom tarafından karşılandı. Çalışma yemeğinde bir araya gelen Erdoğan ve Gayoom'un, iki ülke arasındaki ekonomik ve kültürel ilişkilerin geliştirilmesi konusunda görüş birliğine vardığı bildirildi. Gayoom, Erdoğan'a, "Bağımsızlığımızı ilan ettiğimizden bu yana ikinci kez bir başbakanı ağırlamanın memnuniyeti içindeyiz" derken, Erdoğan, ziyaret sonrasında yaptığı açıklamada, felaketin yaralarının sarılması için Türkiye'nin Maldivler'in yanında olacağını söyledi. İKÖ Genel Sekreterliği seçimlerinde Türkiye'nin adayının seçilmesine Maldivler'in destek verdiğini söyleyen Erdoğan, "Bu destek için teşekkür ederiz. Biz de üzerimize düşeni azami biçimde yapmaya gayret göstereceğiz. Adalarda konut ve aydınlanma sıkıntısı olduğunu gördük. Çözümü için için gerekenler yapılacak" diye konuştu. Erdoğan'ın konakladığı Kurumba Adası'ndaki otelde Türk yemeklerinden oluşan bir mönü hazırlandı. 

Zapsu'nun kayınpederi 
Erdoğan'a Maldivler'de ev sahipliği yapan Nihat Böytüzün'ün, Alman Welt am Sonntag gazetesinde çıkan türban haberiyle ilgili tartışmaların odak noktasındaki Cüneyd Zapsu'nun kayınpederi olduğu ortaya çıktı. Türkiye'nin Maldivler Cumhuriyeti Fahri Başkonsolosu olan Böytüzün'ün, 5 yıldır bu görevi yürüttüğü öğrenildi. 


</TEXT>
</DOC>
