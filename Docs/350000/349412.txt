<DOC>
<DOCNO> 349412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonspo24.html </URL>
<DATE> 2005/06/06/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Metin Yıldız Hakan Ünsal, Çaykur Rizespor'a faydalı olur... 
</HEADLINE>
<TEXT>

     Çaykur Rizespor Teknik Direktörü Metin Yıldız, 27 Haziran'da başlayacakları kampa kadar transferleri gerçekleştirmek istediklerini söyledi. 
     Yıldız, AA muhabirine yaptığı açıklamada, yönetim kurulu ile uyumlu bir biçimde transfer çalışmalarını sürdürdüklerini ifade ederek, ''Şu ana kadar anlaştığımız bir oyuncu yok. Ancak transferleri kampa kadar bitirmek istiyoruz'' dedi. 
     Hafta sonu Almanya'da daha önceden belirledikleri bir futbolcuyu izlediğini belirten Yıldız, ''Ben görmeden hiçbir futbolcuyu almam. Yusuf Namoğlu'nun uzun uğraşlar sonunda görüştüğü ve belirlediği isimler var. Bu oyuncuları, maçları olduğu haftalarda zaman zaman izleyeceğiz. Bize yararlı olup olmadığının kararını vereceğiz. Hedefimiz Çaykur Rizespor'a en üst düzeyde fayda sağlayacak futbolcuları kadromuza katmak'' diye konuştu. 
     Galatasaray'dan ayrılan Hakan Ünsal'ı yeşil-mavili takımda görmek istediğini kaydeden Yıldız, şöyle konuştu 
     ''Takıma ağabeylik yapacak, başarılı, kariyerini ispatlamış bir oyuncu mutlaka katacağız. Bu oyuncu takımı maç içerisinde yönlendirebilecek, takımı toplayacak kapasitede olmalı. Bu Hakan Ünsal'da bir başkası da olabilir. Ama Hakan Ünsal, kendini ispatlamış başarılı bir oyuncu. Hakan Ünsal transferi Çaykur Rizespor için faydalı olur.'' 
     
</TEXT>
</DOC>
