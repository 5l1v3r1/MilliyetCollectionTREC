<DOC>
<DOCNO> 340257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sontur07.html </URL>
<DATE> 2005/05/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
RTÜK'ten erotik kanallara yayın yasağı... 
</HEADLINE>
<TEXT>

     Radyo ve Televizyon Üst Kurulu RTÜK , Digitürk üzerinden yurtdışı çıkışlı yayın yapan Adult Channel, Exotica TV, Playboy TV ve Rouge TV’nin yayın buketinden çıkarılmasını kararlaştırdı. 
     RTÜK’ten yapılan açıklamaya göre, 26 Nisan’da gerçekleştirilen toplantıda, 3984 sayılı Radyo ve Televizyonların Kuruluş ve Yayınları Hakkında Kanun’un çeşitli maddelerine aykırı yapan kuruluşlarla ilgili izleme raporları değerlendirilerek karara bağlandı. 
     Buna göre, Üst Kurul, Avrupa Sınırötesi Televizyon Sözleşmesi’nin "Yayıncı Sorumlulukları" başlıklı 7. maddesinin 1. bendinin a fıkrasında yer alan "Program hizmetleri aykırı olmayacak ve pornografi içermeyecek" hükmü ile Uydu Yayını Lisans ve İzin Yönetmeliği’nin "Uydu Platform İşletmecilerinin Yükümlülükleri" başlıklı 7. maddesinin a bendinde yer alan "kamu hizmeti anlayış ve sorumluluğu içinde Atatürk ilke ve inkılaplarına, Anayasa’da ifadesini bulan Atatürk milliyetçiliğine bağlı Cumhuriyet ilkelerine saygılı, Türk milletinin milli, ahlaki, insani, manevi ve kültürel değerlerini benimseyen, Türkiye Cumhuriyeti’nin varlık ve bağımsızlığına, devletin ülkesi ve milletiyle bölünmez bütünlüğüne ve demokratik kurallara uygun yayınların iletilmesini sağlamakla yükümlüdürler" ve g bendinde yer alan "Üst Kurulca uygun bulunmayan yurtdışı kaynaklı yayınları iletmemekle yükümlüdürler" hükümlerini ihlal ettiği tespit edilen söz konusu kanalların yayın buketinden çıkarılmasını kararlaştırdı. 
     
     İDARİ PARA CEZASI 

     RTÜK, 3984 sayılı yasanın 4756 sayılı yasayla değişik 4. maddesinin "gençlerin ve çocukların fiziksel, zihinsel ve ahlaki gelişimini zedeleyecek türden programların, bunların seyredebileceği zaman ve saatlerde yayınlanmamasına" ilişkin bendini 2 Aralık 2004’te yayınladığı reklam filmiyle ihlal eden Show TV’ye idari para cezası uygulanmasına karar verdi. Suçlu olduğu yargı kararıyla kesinleşmedikçe hiç kimsenin suçlu ilan edilmemesi veya suçluymuş gibi gösterilmemesi, kişileri suç işlemeye yönlendirecek veya korku salacak yayın yapılmamasına ilişkin bendi "Deşifre" adlı programda henüz yargı aşamasında olan, doğruluğu kanıtlanmamış bir olayın yargıyı etkileyebilecek şekilde sunulması ve izinsiz olarak habere konu kişinin özel eşyalarının görüntülenmesi suretiyle ihlal eden Star TV’ye 1 kez programı durdurma müeyyidesi uygulanması kararlaştırıldı. 
     
     3 KEZ PROGRAMI DURDURMA CEZASI 

     Yayınların "toplumun milli ve manevi değerlerine, Türk aile yapısına aykırı olmamasına" ilişkin bendi 16 Şubat, 2, 3, 10 ve 11 Mart’ta yayınladığı "Sabah Sabah Seda Sayan" adlı sabah kuşağı programında bir yarışma programının katılımcılarının birbirine yönelik hakaretlerine yer vermek suretiyle ihlal eden Kanal D’ye 3 kez programı durdurma müeyyidesinin uygulanmasına karar verildi. 
     Aynı programda "özel hayatın gizliliğine saygılı olunmasına" ve "Kişilerin manevi şahsiyetlerine eleştiri sınırları ötesinde saldırıda bulunulmaması, cevap ve düzeltme haklarına saygılı olunmasına" ilişkin bentleri ihlal ettiği gerekçesiyle Kanal D’nin savunması istendi. 
     RTÜK, ayrıca "90 Dakika" programı nedeniyle NTV, "Yalnız Değilsin" programı nedeniyle ATV’nin savunmasının istenmesini kararlaştırdı. 
     
     PARFÜM REKLAMI UYARISI 

     Yayınların "müstehcen" olmamasına ilişkin maddeyi bir parfüm reklamına yer vererek ihlal ettikleri gerekçesiyle CNN Türk, TV-8, ATV, Kanal Türk, TGRT, Show TV, Haber Türk ve Star TV uyarıldı, aynı nedenle Kanal D’nin savunması istendi. 
     Ana haber bülteninde özel telefon konuşmalarını yayınlayan Kanal D, "Serap Ezgü Sizin Sesiniz" programında bir hayat kadınının çeşitli ifadeleri nedeniyle TGRT, "Serap Ezgü ile Biz Bize" programında konukların tartışmaları ve hakaretleri nedeniyle Show TV, "Objektif" programındaki argo ve hakaret niteliği taşıyan ifadeler ve "İbo Show" programındaki sözler sebebiyle Star TV, "Aliye" adlı dizide alkol ve sigara tüketimini özendirici görüntülere yer verdiği gerekçesiyle ATV, ana haber bülteninde bir sporcunun tehlikeli ve kanlı sahneler içeren görüntülerine yer verdiği için STV, ana haber bülteninde cinsel tacize uğramış kişinin görüntülerini yayınladığı için Flash TV uyarı cezası aldı. 
     Ayrıca, ana haber bülteninde mahkemeye intikal etmiş bir olayla ilgili belgelere yer veren Antalya A TV, "Sevgi Durağı" adlı program sebebiyle Ordu ORT TV, reklam yayınları nedeniyle Haber Türk’ün uyarılması kararlaştırıldı. 

     
</TEXT>
</DOC>
