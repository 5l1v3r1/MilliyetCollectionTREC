<DOC>
<DOCNO> 300476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun10.html </URL>
<DATE> 2004/12/24/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Rumsfeld'den sürpriz Musul ziyareti... 
</HEADLINE>
<TEXT>

     ABD Savunma Bakanı Donald Rumsfeld, Irak'ın Musul kentindeki Amerikan askerlerine Noel'den önce sürpriz bir ziyarette bulundu. 
     Sabaha karşı Musul'a gelen Rumsfeld, geçen salı günü Amerikan askerlerine intihar saldırı düzenlenen üssün 2 kilometre yakınında bulunan askeri hastaneyi ziyaret etti. 
     ABD Savunma Bakanı, uçakta kendisine eşlik eden gazetecilere, ''Ziyaretinin amacının, askerlere teşekkür etmek ve onlara mutlu bir Noel dilemek olduğunu'' söyledi. 
     Hastane personeliyle görüşen Rumsfeld, askerlerle kahvaltı etti. Kahvaltının ardından Amerikan ordusunun 1. Piyade Tümeni'nin karargahına giden Rumsfeld, buradaki yaklaşık 240 askere konuşma yaptı. 
     Konuşmasında özgür basının avantajlarına dikkat çeken Rumsfeld, basının Irak'ta özellikle kötü haberleri bildirmesinden yakındı. Bölgedeki bazı medya kuruluşlarının, kötü niyetli şekilde haber yaptığını iddia eden Rumsfeld, ''Bu bizim komşu ülkelerin desteğini almak için harcadığımız çabalara zarar veriyor. Bu konuda El Cezire televizyonu şampiyon'' dedi. 
     Rumsfeld'in ziyaretinin güvenlik nedenleriyle önceden açıklanmadığı, ancak haftalar öncesinden planlandığı belirtildi. 
     Irak'ın kuzeyindeki Musul'da önceki gün bir Amerikan üssüne düzenlenen saldırıda 22 kişinin öldüğü, 72 kişinin yaralandığı açıklanmıştı. Musul'daki koalisyon güçleri yetkililerinden Amerikalı General Carter Ham, dünkü açıklamasında, ölenlerden 14'ünün Amerikan askeri olduğunu söylemişti. 
     
</TEXT>
</DOC>
