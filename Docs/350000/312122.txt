<DOC>
<DOCNO> 312122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur17.html </URL>
<DATE> 2005/02/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Florya sahili halka açılıyor... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Florya sahilini halka açma talimatı verdiğini belirterek, ''İstanbullular artık denizden de istifade edebilecek'' dedi. 
     Topbaş, AA muhabirine yaptığı açıklamada, İstanbul'un her iki yakasında halkın sahillerden yararlanması için sahil şeridinde bulunan kaçak ve imara aykırı tüm yapıların yıkımına başladıklarını söyledi. 
     Çalışmalar kapsamında bugüne kadar 95 binanın yıkıldığını, tespit ve yıkımların devam edeceğini belirten Topbaş,''Bundan sonra bütün sahillerimizi vatandaşlarımız rahatlıkla kullanacak'' dedi. 
     Topbaş, 1995 yılında kapatılan Güneş Plajı'nın bulunduğu Florya sahilini de denize girilebilir hale getireceklerini belirterek, şunları söyledi 
     ''Florya sahilini halka açacağım. İnsanların buradan daha rahat denize girer hale gelmesi için çalışmalar yapılıyor. Bugüne kadar Florya sahilinden Büyükşehir Belediyesi'ne ait sosyal tesisleri kiralama yoluyla oturan siviller ile dinlenme evleri ve motellerden Meclis üyeleri ile üst düzey yöneticiler faydalanıyordu. Florya plajının rehabilite edilerek halka açılması talimatını verdim. Bundan sonra İstanbullar artık denizden de istifade edebilecekler.'' 
     
     SU HAVZALARINDAKİ YAPILAŞMA 
     Topbaş, su havzalarındaki yapılaşmaya da işaret ederek, uydu aracılığıyla her 3 ayda bir havzalarda kaçak yapı olup olmadığına ilişkin tespitler yaptıklarını söyledi. 
     Havzalara ilişkin İSKİ Yasası'nın, yönetmeliklerin ortada olduğunu ve bu konuda kimseye müsamaha göstermeyeceklerini, kesinlikle kaçak yapıların üzerine gideceklerini ifade eden Topbaş, şunları söyledi 
     ''Şu anda İstanbul'daki yapılaşma ve nüfus yoğunluğu nedeniyle artık altyapı, yollar yetmiyor. Yeni ulaşım aksları isteniyor. Aynı şekilde ileride havzalardaki yapılaşma nedeniyle kirlilik söz konusu olacak ve insanların su ihtiyacını karşılayamayacağız. 12 milyon İstanbullunun su ihtiyacı, sağlığı, geleceği için su havzalarının mutlaka korunması lazım. Kimse kusura bakmasın, herkes kurallara uyacak, kaçak yapılar yıkılacak. Özellikle mutlak koruma alanında olanlara müsamaha etmemiz mümkün değil. Şu anda su sıkıntısından bahsedildi, hemen panik oluştu. Ama su havzalarını yapılaşmayla daraltırsak, gelecekte bu sıkıntı yaşanır. Belki birkaç yüz, ya da iki bin insanının yaşayacağı o alanlar, milyonlarca insanının sağlığını ve hayatını tehdit eder hale gelir.'' Topbaş, su havzalarına villa yapan şahıslar üzerinde de durmadığını belirterek, ''Hiçbir şahısla ne tanışıklığım ne de kastım var. Kime ait olursa olsun, tüm kaçak yapılar yıkılacak, müsamahamız olmayacak. Gereken tüm talimatları verdim. Artık o dönemler geride kaldı. İlk gecekondu, kaçak yapılaşma İstanbul'da başladı ve Anadolu'ya sirayet etti. Ama tekrar düzelme ve güzellik İstanbul'dan başlayacak'' diye konuştu. 
     
</TEXT>
</DOC>
