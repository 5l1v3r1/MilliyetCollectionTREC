<DOC>
<DOCNO> 314444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/soneko40.html </URL>
<DATE> 2005/02/11/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
2. El Otomobil Fuarı açıldı... 
</HEADLINE>
<TEXT>

     Renault Mais Genel Müdürü İbrahim Aybar, Avrupa Birliği AB ülkelerinden Türkiye'ye 2. el araç girme tehlikesine dikkat çekerek, ''İç pazarda otomotiv sektörünün gelişmesi 2. el pazarında dış dünyanın Türkiye'ye yapmayı düşündüğü ihracatı önleyebilmemize bağlı. Bir şekilde kapı açılırsa tsunami felaketi olur'' dedi. 
     CNR Uluslararası Fuarcılık tarafından, CNR Expo'da bu yıl 3.'sü düzenlenen ''2. El Otomobil Fuarı''nın açılışında konuşan Aybar, Türkiye'nin otomotiv sektöründe dünyanın sayılı ülkelerinden biri haline geldiğini, bunu korumak gerektiğini söyledi. 
     Aybar, otomotivde Türkiye'nin dünyada cazibe merkezi olması için iç pazarın canlı olması gerektiğini, bunun da üretimin canlı olması ve çeşitlenmesine bağlı olduğunu belirterek, şöyle dedi 
     ''2. elin güven içinde gelişmesi, 1. el aşamalarını da geliştirmeye devam edecek. Bu noktada bizlerin Türkiye'deki gelişimi 2. el pazarında dış dünyanın Türkiye'ye yapmayı düşündüğü ihracatı önleyebilmemize bağlı. Bugüne kadar başardık. İnşallah bundan sonra AB süreci içerisinde meydana gelebilecek çeşitli görüşmelerde bunu başarırız. O zaman çok daha güvenli gelişeceğimizi düşünüyorum.'' 2. elde bugüne kadar gelen olumlu olmayan bir imaj da bulunduğunu anlatan Aybar, bunu aşmak için kurumsallaşmanın önemine işaret etti. 
     Aybar '' 2. el araç alırken işin hukuki yönünü, teknik yönünü tamamlayacağız. 2. el müşterilerinin de 1. el müşterilerinden hiç farkı olmadığını kabul ederek, onlara en güvenli, en iyi şartlarda otomobil teslim etmeyi başaracağız'' diye konuştu. 
     Soruları da yanıtlayan Aybar, AB ülkelerinden 2. el araç ticareti yapılmasıyla ilgili talepler geldiğini, bunun otomotiv yatırımları, sanayinin gelişimi, iç pazarda yerli ürünün gelişimi için tehlikeleri bulunduğunu belirterek, şunları kaydetti 
     ''Gümrük Birliği anlaşmasının getirdiği imkanlar var. Biz 2. el araç ithal etmiyoruz. İç pazarda otomotiv sektörünün gelişmesi için bu şekilde yürümesi çok önemli. Bu konuda sektör olarak gerekli raporları hükümete verdik. Sektörün beklentileri yönünde politikaların oluşturulduğunu söyleyebiliriz. Bir şekilde kapı açılırsa tsunami felaketi olur.'' Sektörde bu yıl yüzde 15-20 daralma beklediklerini söyleyen Aybar, kar yağışlarının satışlara etkisine ilişkin olarak da ''Sektör her yılbaşı en düşük dönemini yaşar. Böyle bir dönemde kara yakalanmak belki iyi oldu'' dedi. 
     2004 yılında 2. el araç satışlarının 1. el araç satışları ile birebir oranında gerçekleştiğini, daha yüksek olmamasını 1. el araç satışlarına bağlayan Aybar, bu yıl hurda indirimi olmaması ve vergilerin yüksek olmaması nedeniyle 2. elde canlanma olabileceğini kaydetti. 
     
     TÜRKİYE'DE HER BİN KİŞİYE 69-70 ARAÇ DÜŞÜYOR 

     Toyotosa Satış Müdürü Ahmet Çelik de geçen yıl en az yeni otomobil talebi kadar kullanılmış otomobil talebi olduğunu, 450 bin adetlik 2. el pazarında yetkili satıcıların aldığı payın sadece yüzde 15'lerde kaldığını söyledi. 
     Bağımsız bir araştırma şirketine yaptırdıkları araştırmada, sıfır kilometre araç alan müşterilerin yüzde 64'ünün takas yoluyla aracını satarak yeni araç aldığını ve otomobil sahibi olma süresinin 3.5 yıl olduğunu gözlemlediklerini ifade eden Yurdakul, şöyle dedi 
     ''Biz de buna istinaden kullanılmış araç ticaretinde yetkili satıcılarımızın daha kurumsal bir çalışma göstermesi için teşvik etme yolunu izledik. Toyotasa bünyesinde 101 nokta testinden geçebilen araçlarımıza verdiğimiz özel garanti paketi ve 3 yılın ardından 4-5 yıla çıkabilen garanti ekstra paketleri müşterilerimizin hizmetine sunduk.'' Citroen Genel Müdürü Nurkan Yurdakul da Türkiye'de her bin kişiye düşen otomobil sayısının 69-70 civarında olurken, dünya ortalamasının 90, 25 AB ülkesi ortalamasının da 225 civarında olduğunu belirterek, ''Daha gidecek çok yolumuz var'' diye konuştu. 
     Hyundai Assan Genel Müdürü Kurthan Tarakçıoğlu da otomobil sektörünün ayrılmaz parçası olan 2. el pazarının daha güçlendirilmesi kanısında olduklarını belirtti. 
     Güvenli araçlar, güvenli satıcılar ilkesiyle yeni bir projeye adım attıklarını ifade eden Tarakçıoğlu, ''Biz güvenli araçlar ve güvenilir satıcılar ilkesinin tüm 2. el sektörü için, tüm otomotiv sektörü için uygulanabilir olmasını, bunun için de tüm distribütör firmaların, tüm markaların emek vermesini bekliyoruz. 2. elin güvenli yapılabilmesi için bu işin peşindeyiz'' dedi. 
     
     EMRE YERLİCİ GÖSTERİ YAPTI 

     Fuarda Rallici Emre Yerlici, manken Arzu Pavlova ile özel hazırladığı gösteriyi sundu. 
     20 bin metrekarelik alanda gerçekleştirilen ve 50'nin üzerinde firmanın katıldığı fuarda otomobil, karavan, motosiklet, oto aksesuarları, lastik, akü ve elektronik ekipmanlar sergileniyor. 
     150 binden fazla ziyaretçinin beklendiği fuarın giriş ücreti 1 milyon lira olarak belirlendi. Fuar 20 Şubat tarihine kadar ziyaretçilere açık olacak. 

     
</TEXT>
</DOC>
