<DOC>
<DOCNO> 333018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonspo21.html </URL>
<DATE> 2005/04/13/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Avrupa Serbest Güreş Şampiyonası'nda Serhat Balcı finale yükseldi 
</HEADLINE>
<TEXT>

     Bulgaristan'ın Varna kentinde yapılan Avrupa Serbest Güreş Şampiyonası'nda Türk Milli Takımı'ndan 84 kiloda Serhat Balcı finale yükseldi. 
     Şampiyona'nın ikinci gününde mindere çıkan 4 Türk sporcudan, 55 kiloda Ramazan Demir ile 66 kiloda Mehmet Macit, rakiplerine yenilerek elenirken, 120 kiloda Recep Kara ise şanssız bir şekilde sakatlanarak şampiyonaya veda etmek zorunda kaldı. 
     84 kiloda Serhat Balcı ilk turda İsviçreli Thomas Bucheli'yi 2-0 4-0, 5-0 , ikinci turda Rus Nouzaz Temrezoz'u 2-0 1-0, 1-0 yendikten sonra yarı finalde de Gürcü asıllı Alman sporcu Davyd Bichinashvili ile karşılaştı. Rakibi karşısında son derece üstün bir performans gösteren Serhat Balcı, ilk devreyi 2-0 aldı. İkinci devrede bir ara 3-2 yenik duruma düşen Balcı, arka arkaya iki kez rakibini bastırarak puanlar aldı ve bu devreyi de 4-3 üstünlükle tamamlayarak müsabakadan 2-0 galip ayrıldı. 
     Serhat Balcı, akşam seansında Ukraynalı Teras Danko ile altın madalya mücadelesi yapacak. 
     
     RECEP KARA SAKATLANDI 
     Milli Takım'ın en büyük madalya umutları arasında yer alan 120 kiloda Recep Kara, Gürcü David Otiashvili ile yaptığı ilk tur müsabakasında diz yan bağlarından sakatlanması sonucu şampiyonaya veda etti. 
     Gürcü sporcu karşısında 0-0 eşitlikle sonuçlanan ilk devre sonunda kura atışını kaybeden Recep Kara, buna rağmen bağlamada puan almayı başardı. Ancak bu pozisyonda sakatlanarak acı içinde yerde kalan Kara, müsabakaya devam edemedi ve hükmen mağlup oldu. 
     Büyük ihtimalle diz yan bağlarının koptuğu bildirilen Recep Kara'nın dizi bandaja alındı. Bu akşam İstanbul'a dönecek olan sporcunun MR'ının çekileceği ve gerek görülmesi halinde dizinden ameliyat olacağı bildirildi. 
     
     MACİT VE DEMİR VARLIK GÖSTEREMEDİ 
     Milli Takım sporcularından 55 kiloda Ramazan Demir, ilk müsabakasında Azeri Namıg Serdinov'a 2-0 2-1, 1-0 yenildi. Ramazan Demir, Azeri güreşcinin 2. turda mağlup olması üzerine şampiyonadan elendi. 
     66 kiloda mücadele eden genç sporcu Mehmet Macit de Macar Akos Wöller ile yaptığı ilk tur maçını 2-1 3-0, 0-1, 1-0 kazanmasına rağmen, ikinci turda Belarus'tan Albert Batyrov'a 2-0 5-0, 5-0 yenilmekten kurtulamadı. Mehmet Macit de Belarus sporcunun 3. turda yenilmesi nedeniyle şampiyonaya veda etti. 
     Avrupa Serbest Güreş Şampiyonası, akşam seansında 55, 66, 84 ve 120 kiloda yapılacak madalya mücadeleleriyle sona erecek. 
     
</TEXT>
</DOC>
