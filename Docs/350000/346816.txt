<DOC>
<DOCNO> 346816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/guncel/axgun01.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ölüm yolu'na bir çocuk kurban daha 
</HEADLINE>
<TEXT>


6 kişinin can verdiği Küçükçekmece Hürriyet caddesinde önceki gün bir çocuk daha öldü. Vatandaşlar üstgeçit isterken, Belediye Başkanı, "Yapacağız, kullanmayacaklar" diyor 

BURCUM DEVREZ İstanbul 

Küçükçekmece'de daha önce 6 kişinin öldüğü Hürriyet Caddesi'nde önceki gün de bir çocuğun kamyon çarpması sonucu hayatını kaybetmesi vatandaşları çileden çıkardı. 
Ölümlü kazaların meydana geldiği Keresteciler Mevkii Hürriyet Caddesi'nde önceki gün annesiyle yolun karşısına geçmeye çalışan Sercan Şimşek'in kamyon çarpması sonucu ölmesi üzerine Ziya Gökalp Mahallesi sakinleri yolu bir süre trafiğe kapatarak eylem yapmıştı. Bir ay önce yine Keresteciler Sitesi önünde de Azat Şahin 7 , kamyon çarpması sonucu ölmüştü. 

Üstgeçit yerine 'ışık' 
Küçükçekmece Belediyesi'ne üstgeçit yapılması için başvurduklarını belirten muhtar Nizamettin Ada, "2 yıl önce de bir kamyon 4 kişiyi ezdi. Üstgeçit istedik, yapılmadı. Belediye söz verdi. Ancak, seçim döneminde sadece trafik ışıkları yapıldı" dedi. 
Üst geçidin yanı sıra tel örgü yapılmasını da isteyen Ada, "Yakında bir okul var. Kamyonlar kırmızı ışık yansa bile sürat yapıp geçiyor" diye konuştu. 

'Kullanmayacaklar' 
Küçükçekmece Belediye Başkanı Aziz Yeniay ise bölgede üstgeçit kullanımını gerektirecek çok büyük bir yoğunluğun olmadığını söyledi. 
Yeniay, "Oradaki sıkıntı okulun varlığı. Ancak, ışığın bulunduğu nokta muhtemelen sirkülasyon için yeterli olarak gözükmüyor. Bu çerçevede aslında ana arter olmasına rağmen, vatandaşlara üstgeçit yapacağımızı söyledik. Yeni eğitim yılı başlanmadan oradaki üstgeçit tamamlanmış olacak" dedi. 
Yapacakları üstgeçitin kullanılmayacağını belirten Yeniay, tel örgü yapmak için de ortamın müsait olmadığını öne sürdü. 
Yeniay, "Çünkü gelişmekte olan sanayinin alt kısımda yoğun olduğu bir bölge. Geçici çözüm olarak üstgeçit yapacağız. Ama üst geçidin kullanımı konusunda ümitli değilim. Ancak vatandaşların hassasiyeti açısından orada bir üstgeçit yapacağız. Bu üst geçidi bir yavrumuzun başına bir daha böyle bir olay gelmemesi umuduyla yapıyoruz" dedi. 


</TEXT>
</DOC>
