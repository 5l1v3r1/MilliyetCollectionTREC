<DOC>
<DOCNO> 300649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur02.html </URL>
<DATE> 2004/12/24/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
Kar maskeli, peruklu baskın 
</HEADLINE>
<TEXT>

     Özcan TİKİT DHA 

      İZMİR'in Bornova ilçesi'nde bedensel engelli bankacı 32 yaşındaki Halil Rahman Çelen, evine soygun için gelen kar maskeli 25 yaşındaki Murat Özcan ve peruk takan kız arkadaşı 19 yaşındaki Seda Gürgit tarafından dövüldü. Gürültü üzerine daireye giden apartman sakinleri tarafından yaralı bulunan Halil Rahman Çelen hastaneye kaldırılırken, saldırganlar jandarma tarafından suçüstü yakalanarak gözaltına alındı. 
     Olay, önceki gün saat 23.30 sıralarında Evka-4 1033 Sokak 2 numaradaki apartmanın 8'inci katında meydana geldi. Bir bankanın merkez kredi bölümünde çalışan Çelen, zilin çalması üzerine kapıyı açtı. Kapı açılır açılmaz Çelen'in üzerine atlayan peruklu Seda Gürgit ile kar maskeli Murat Özcan, ev sahibinin ağzını koli bandıyla kapatmaya çalıştı. Gürgit, Çelen'in burnunu eter kokulu bezle kapatarak bayıltmaya çalıştı. 
     Bağırarak komşularına sesini duyurmaya çalışan Çelen'in elini bağlayan eli bıçaklı ve kar maskeli Murat Özcan, "Paraya ihtiyacımız var, bize yardımcı olur ve güçlük çıkarmazsan sana bir şey yapmayız'' dedi. Saldırganlara direnen Çelen "İmdat, beni öldürmeye çalışıyorlar, 8'inci kattayım lüfen bana yardım edin'' diye bağırdı. İki saldırgan, başını beton zemine vurdukları doğuştan bedensel engelli Halil Rahman Çelen'in hareketsiz kanlar içinde kaldığını görünce öldüğünü düşünerek evin odalarında dolaşmaya başladı. 
     Daireden gelen gürültüleri farkederek jandarmayı arayan Halil Rahman Çelen'in apartmanında oturan 10 komşusu birleşip daireye çıktı. Kapısı aralıklı daireden içeri giren apartman sakinleri Halil Rahman Çelen'i girişte yerde kanlar içinde buldu. Komşuları Çelen'i hastaneye götürmek için yerden kaldırmaya çalışırken gelen jandarma ekipleri evin odalarında yaptıkları aramada kar maskeli Murat Özcan ve kız arkadaşı Seda Gürgit'i eşyaların arasında saklanmaya çalışırken suçüstü yakaladı. 
     Komşuların yardımıyla çağrılan ambulansa güçlükle bindirilen bedensel engelli Halil Rahman Çelen, Ege Üniversitesi Hastanesi'ne kaldırıldı. Sağlık durumunun iyi olduğu belirtilen Çelen'in jandarma ekiplerine verdiği ifadesinde, "Zaman zaman komşularımın çocukları evime geliyordu, onlara ödevlerinde yardımcı oluyordum. Gelenleri komşu çocukları sandım. İçeri girer girmez, bana saldırıp, başımı yere vurmaya başladılar, bağırarak sesimi komuşlarıma duyurmaya çalıştım'' dedi. Olayı duyunca hastaneye gelen Çelen'in kendisi gibi bedensel engelli ağabeyi Kamil Çelen "Toplumsal cinnet getiriyoruz, bir engelliyi bile para için öldürmeyi göze alanlardan hertürlü kötülük beklenir, bunu yapanların cezalarını çekmesini istiyorum'' dedi. 
     Gözaltına alınan saldırganlardan Murat Özcan karakolda verdiği ifadede Halil Rahman Çelen'i tanıdığını belirtirken, "Eve bir bilgisayar programı ve battaniye istemeye gittik. İstediğimiz bilgisayar programını vermek istemeyince tartışma başladı. Amacımız zarar vermek değildi'' dedi. Seda Gürgit ise, Çelen'i tanımadığını öne sürerken, "Ben hiç bir şey yapmadım sadece erkek arkadaşım Murat ile eve gittim'' dedi. İki saldırganın sabıkasının bulunmadığı, aynı semtte oturdukları belirlendi. 
     
</TEXT>
</DOC>
