<DOC>
<DOCNO> 329493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonyas26.html </URL>
<DATE> 2005/04/01/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Köy kahvesinde sigara içmeyi yasakladılar... 
</HEADLINE>
<TEXT>

     Afyonkarahisar'ın Sandıklı İlçesi'ne bağlı Reşadiye Köyü'nde vatandaşlar, yaptıkları mini referandum ile 2 köy kahvehanesinde sigara içilmesini yasakladılar. 
     Reşadiye Köyü Muhtarı Mustafa Tetik, AA muhabirine yaptığı açıklamada, yaptıkları mini referandum ile köydeki 3 kahvehaneden ikisinde sigara içmeyi yasakladıklarını söyledi. 
     Mini referandumda 14 kişinin kahvehanelerde sigara içilmesini desteklerken, 37 kişinin sigara içilmemesi yönünde oy kullandığını ifade eden Tetik, ''Köyümüz kurulduğundan bu yana bir asır geçti. Bu süre içinde sabıkası olan bir vatandaşımız olmamıştır. Her yönünden örnek bir köyken, sigara konusunda da örnek olmak için böyle bir yöntem seçtik'' dedi. 
     Kendisinin de sigara içmesine rağmen kullanmayan insanlara haksızlık etmemek için uygulamayı kabul ettiğini vurgulayan Tetik, kararı almadan önce, köy halkının da fikrini sorduklarını kaydetti. 
     Oylama sonrası muhtarın talimatı ile kahvedeki kül tablaları toplatılırken, sigara içen bazı vatandaşlar da sigaralarını söndürdü. 
     
</TEXT>
</DOC>
