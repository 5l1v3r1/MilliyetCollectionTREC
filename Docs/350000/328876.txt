<DOC>
<DOCNO> 328876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun48.html </URL>
<DATE> 2005/03/31/ </DATE>
<TIME> 19.49 </TIME>
<AUTHOR>  </AUTHOR>
<HEADLINE>
Azerbaycan'da soykırım anıldı 
</HEADLINE>
<TEXT>

     Azerbaycan'da soykırım günü nedeniyle bayraklar yarıya kadar indirildi. 
     Ermeni Taşnak çetelerinin 31 Mart 1918'de Bolşeviklerin desteğiyle ''karşı devrimle mücadele'' adı altında Bakü'de başlattığı katliam ve vahşet sırasında hayatını kaybedenlerin anıldığı Şehitler Hıyabanı'ndaki törene, üst düzey yöneticiler ve Bakü'deki yabancı misyon temsilcileri katıldı. 
     Bakü başta olmak üzere çeşitli bölgelerde düzenlenen seminer, konferans ve sergilerle, Ermenilerin son 2 yüzyılda Azeri Türklerine yönelik saldırgan politikalar anlatıldı, bu süreçte hayatını kaybedenler anıldı. 
     Taşnak çetelerinin yaptığı kıyım etnik temizlik hareketine dönüşürken, bir kaç gün içinde sadece Bakü'de yaklaşık 50 bin kişi öldürüldü, çok sayıda ev, cami, okul ve kültürel yapılar yıkıldı. 
     Şamahı, Guba gibi Azerbaycan'ın çeşitli bölgelerindeki etnik temizlik uygulamaları, Nuri Paşa komutasındaki Kafkas İslam Ordusu'nun bölgeye gelmesiyle sona erdirilebildi. 
     Türk ordusunun müdahalesi kıyımlara son verirken, doğunun ilk demokratik cumhuriyeti olarak bilinen ''Azerbaycan Demokratik Cumhuriyeti''nin kurulması için de uygun ortam oluşturdu. 
     Azerbaycan kaynaklarına göre, 19'uncu yüzyılın sonu ve 20'nci yüzyılın tamamına yakınını Çarlık Rusyası ve Sovyetler Birliği yönetimi altında geçiren Azeri Türkleri, sürekli olarak yaşadıkları topraklardan çıkartılma, kendi toprakları üzerinde kurulmuş Ermeni devleti lehine toprak kaybı ve özellikle Ermenilerin etnik temizleme uygulamalarıyla yüzyüze kaldı. Yaklaşık 2 milyon Azeri Türkü katliama uğradı ve topraklarını terk etmek zorunda kaldı. 
     
</TEXT>
</DOC>
