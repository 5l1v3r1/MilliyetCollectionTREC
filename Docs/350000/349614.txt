<DOC>
<DOCNO> 349614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun05.html </URL>
<DATE> 2005/06/07/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
"Amerikan Rüyası" kabusa dönüşen Güney Amerikalıları şişe kurtardı 
</HEADLINE>
<TEXT>

     Yasadışı yolla ABD'ye gitmek isteyen, ancak denizin ortasında, su alan ahşap bir botta mahsur kalan 88 Güney Amerikalıyı, suya bıraktıkları şişe kurtardı. 
     ABD hayaliyle bir tekneye doluşan ve teknenin motorunun arıza yapması üzerine ahşap bir bot içinde denize terk edilen 45 Ekvatorlu ile 43 Perulu, son çare olarak içine mesaj koyarak suya bıraktıkları şişenin Kosta Rikalı bir balıkçı tarafından bulunmasıyla kurtarıldı. 
     Üzerinde bir bayrak asılı şişeyi gören balıkçının, ''İmdat. Lütfen bize yardım edin'' şeklindeki mesajı okuduktan sonra çevre örgütlerinden MarViva ile irtibata geçtiği ve arama çalışmaları sonucunda Güney Amerikalıların ıssız Isla de Coco adasında bulunduğu belirtildi. 
     İsmini açıklamayı, yeni bir deneme daha yapacağı için reddeden Ekvatorlu yolcu, ''Bizi bir botla suyun içinde bıraktılar. Ne yapacağımızı bilmiyorduk. Suya, başka bir seçeneğimiz olmadığı için umutsuzca şişe bıraktık'' dedi. 
     Güney Amerikalıların, insan kaçakçılarına, kendilerini ABD'ye götürmeleri için üçer bin dolar ön ödeme yaptıkları, yolculuğun tamamlanmasının ardından yedişer bin dolar daha ödeme taahhüdünde bulundukları belirtildi. 
     
</TEXT>
</DOC>
