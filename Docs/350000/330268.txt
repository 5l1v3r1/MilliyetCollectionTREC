<DOC>
<DOCNO> 330268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/spor/spo02.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Transfer şartı 
</HEADLINE>
<TEXT>


Teknik Direktör Daum, Fenerbahçe'de kalmak için yönetimden üç yıldız futbolcu alınmasını istedi, parasal konularda "Benim hakkımı nasıl olsa verirsiniz" dedi 

MEHMET DEMİRCAN 


Fenerbahçe Teknik Direktörü Christoph Daum'un, yönetimle yaptığı ön görüşmede sözleşmesini yenilemek için sadece transfer şartını öne sürdüğü öğrenildi. 
Alman hocanın, Başkan Aziz Yıldırım'a, "Türkiye'de çok mutluyum ve Fenerbahçe'de kalmak istiyorum. Ancak daha büyük başarılara imza atmamız için bazı şartların yerine getirilmesi gerek" dediği ifade edildi. 

Emre'yi istiyor 
Daum'un yeni sezon için Yıldırım'dan üç yıldız oyuncu istediği, bunlardan birinin de Inter'de forma giyen Emre Belözoğlu olduğu kaydedildi. Alman çalıştırıcı para konusunda da "Benim hakkımı vereceğinize inanıyorum. Sakın dedikodulara kulak asmayın. Geçtiğimiz günlerdeki gazetelerde Köln'e gideceğim yolunda haberler okudum. Böyle bir şey yok. Gönlünüz rahat olsun" ifadelerini kullandığı belirtildi. 
Bu arada Daum takımı şampiyon yapması halinde anlaşması gereği 1 milyon dolar prim alacak. 

Üç alternatif 

YUSUF KOBAL 

Sarı - Lacivertli takımın bu hafta Sakaryaspor ile oynayacağı karşılaşmada kart cezası nedeniyle forma giyemeyecek olan Alex'in yerine Teknik Direktör Daum'un kafasında üç aday var. Orta alanda oyunu organize etmesi için Alman çalıştırıcının, Tuncay, Anelka ya da Selçuk'a görev vermesi bekleniyor. Daum, hafta boyunca yapacağı taktik antrenmanlarda bu üç isim üzerinde duracak ve performanslarına göre seçimini kullanacak. 
Bu arada Alman hocanın Alex'e, Beşiktaş'ın maç kasetlerini verdiği ve derbiye kadar rakibi incelemeye almasını istediği öğrenildi. Arkadaşları Sakaryaspor karşılaşmasına hazırlanırken, Brezilyalı oyuncu 10 gün boyunca Beşiktaş sınavına yoğunlaşacak. 

Sakarya markaja alındı 

Fenerbahçe Teknik Direktörü Christoph Daum, bu haftaki rakiplerinin antrenmanlarını takip ettirecek, önlemlerini gelecek rapora göre alacak 

Ligde en yakın takipçisi Galatasaray'a dört puan fark yaparak yeniden avantajlı duruma geçen Fenerbahçe, hafta sonunda oynayacağı Sakaryaspor maçına kilitlendi. Teknik Direktör Daum ve yardımcıları Sakaryaspor'u incelemeye başlarken, rakibin antrenmanları da izlenmeye alınacak. Alman hocanın görevlendireceği bir antrenör hafta içinde Sakaryaspor'a yakın takip uygulayacak. Ankaragücü deplasmanından önemli bir galibiyetle dönen ve son haftalardaki olumlu futbolu ile dikkat toplayan Sakaryaspor'un hafife alınmayacak kadar tehlikeli olduğunu belirten Alman hoca, dikkatli davranmaları gerektiğini söyledi. 

Kolları sıvadı 

Fenerbahçe'de tüm şirketlerin başına getirilmesi planlanan Levent Erselman cumartesi günü yapılan yönetim kurulu toplantısına katıldı. Erselman'ın plan ve programları hakkında yöneticilere bilgi sunduğu ayrıca fikir alış verişinde bulunduğu öğrenildi. Sarı-Lacivertliler'in yeni CEO'su dün de İkinci Başkan Nihat Özdemir ile bir araya geldi. 


</TEXT>
</DOC>
