<DOC>
<DOCNO> 327972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/guncel/gun05.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dosyadaki terörist öldürüldü 
</HEADLINE>
<TEXT>


ÖZGÜR CEBE Diyarbakır DHA 

Mardin Kızıltepe'de, Ahmet Kaymaz ile 12 yaşındaki oğlu Uğur'un öldürülmesi olayıyla ilgili olarak, operasyon sırasında evin arka bahçesinden kaçtığı, iddianameye giren "Habat" kod adlı PKK'li Nusret Bali, Derik'te 3 gün önce güvenlik güçleriyle girdiği çatışmada öldürüldü. PKK'li Abdullah Deniz'le birlikte öldürülen 24 yaşındaki Bali, Şanlıurfa Suruç'ta önceki gün toprağa verildi. İçişleri Bakanlığı müfettişleri, Emniyet Müdür Yardımcısı Kemal Dönmez'i kusurlu bulmuştu. Haklarında dava açılıp açığa alınan 4 polis, görevlerine iade edilmişti. 
Mardin Cumhuriyet Başsavcılığı iddianamesinde, operasyonun Nusret Bali'yi yakalamak için düzenlendiği vurgulandı. İddianamede şu ifadeler yer aldı 


Bali, iddianamedeydi 
"Sanıklar Yaşafettin Açıksöz, Seydi Ahmet Töngel ve Mehmet Karaca'nın... PKK terör örgütü mensubu Nusret Bali ve örgüte milis olarak yardım eden Ahmet Kaymaz'ı yakalama için hazırlanan operasyonda 4 numaralı evin ön tarafında görevlendirildikleri... Ahmet Kaymaz'ın evde bulunan 'Habat' kod adlı Nusret Bali'nin arka taraftan kaçmasını sağlamak için oğlu Uğur ile dışarı çıktığı, Uğur'un kolluk güçlerince Nusret Bali zannedilmesini sağladığı... " 



</TEXT>
</DOC>
