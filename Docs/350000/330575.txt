<DOC>
<DOCNO> 330575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/guncel/gun02.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Baroda eşarp krizi 
</HEADLINE>
<TEXT>


İstanbul Barosu'nun kuruluş yıldönümü töreninde plaket alan avukat, başörtülü eşi içeri alınmayınca kürsüdeki mikrofonu kapıp tepki gösterdi 

GÜRKAN AKGÜNEŞ İstanbul 

İstanbul Barosu'nun 127. kuruluş yıldönümü ve Avukatlar Günü nedeniyle düzenlenen törene, başörtülü eşinin alınmadığını söyleyen Avukat Dursun Elçi, fakülte dekanı hakkında dava açacağını belirtti. Meslekte 25. yılını doldurduğu için plaket alan Elçi, kürsüye çıkıp Anadolu kadını gibi başını örten eşinin otoparkta otomobilde oturmasına bile izin verilmediğini söyledi. 
İstanbul Üniversitesi Fen Fakültesi'nde düzenlenen törende, meslekte 25, 30 ve 35 yılını dolduran avukatlara plaketleri verildi. 25 yıl plaketi alan avukatlar arasındaki Dursun Elçi, kürsüdeki mikrofona yönelerek kendisiyle gelen eşinin üniversiteye alınmamasına tepki gösterdi. 
Elçi, "Okumamda büyük emeği olan eşimin otoparkta araçta oturmasına bile izin verilmedi. Onun örtüsü siyasi simge değil. Eşim Anadolu kadını ve eski Milli Eğitim Müdürü'nün kızı. Bu, insan haklarına saygısızlık. Dekan hakkında tazminat davası açacağım" diye konuştu. 

Başını aç dediler 
Milliyet'in görüştüğü ev kadını Ayşe Gürcan Elçi 66 , yaşadıklarını şöyle anlattı "Görevliler eşime 'başını açacak' dediler, araçta da oturamayacağımı söylediler... Benim taktığım başörtüsüyle askeriyeye bile giriliyor. Dedem Çanakkale'de şehit oldu." Fakülte Dekan Yardımcısı Prof. Dr. Erhan Güzel, "prosedürün uygulandığını" söyledi. Elçi'nin, avukatlıktan önce kısa süre müftülük yaptığı da öğrenildi. 



</TEXT>
</DOC>
