<DOC>
<DOCNO> 303156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sontur24.html </URL>
<DATE> 2005/01/03/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Işıkara "Bizde tsunami olmaz" 
</HEADLINE>
<TEXT>

     Afete Hazırlık ve Eğitim Derneği Genel Başkanı AHDER Ahmet Mete Işıkara, Türkiye'de Güney Asya'daki gibi deprem sonrası tsunami meydana gelmesinin mümkün olmadığını söyledi. 
     İzmir Valiliği tarafından Doğal Afet Sigortalar Kurumu'nun DASK desteği ile düzenlenen eğitim seminerine katılmak üzere İzmir'e gelen Işıkara, İzmir Valisi Yusuf Ziya Göksu ve Büyükşehir Belediye Başkan Vekili Yusuf Ali Karaman'ı ziyaret etti. 
     Işıkara, Güney Asya'da meydana gelen deprem ve sonrasındaki tsunami felaketiyle ilgili basında yer alan tartışmalara değindi. Türkiye'nin bir deprem ülkesi olduğunu belirten Işıkara, ''Ülkemizde bir deprem gerçeği var ama bir tsunami gerçeği yok. Benim bildiğim kayıtlarda da tsunami yoktur'' dedi. 
     Prof. Dr. Işıkara, Marmara depremi sırasında Gölcük'te sahil şeridinin sular altında kalmasının, tsunami ile karıştırılmaması gerektiğini belirterek, şunları kaydetti 
     ''Gölcük'te taban göçmesi olmuştur. Denizdibi heyelanı olmuştur ve sular 2,5 metre yükselerek sahili basmıştır. Ama tsunami değildir. Taban göçünce sular Gölcük sahilini işgal ediyor. Bizim esas üzerinde durmamız gereken, ülkemizin bir deprem ülkesi olması ve depremden korunma bilincini yayma konusunda hep birlikte çalışmak.'' İzmir Valisi Yusuf Ziya Göksu da meydana gelebilecek bir depremde oluşacak hasarın bundan böyle devlet tarafından karşılanmasının mümkün olmadığına dikkati çekerek, konut sahiplerini deprem sigortası yaptırmaya çağırdı. 
     Prof. Dr. Ahmet Mete Işıkara, Vali Göksu ve Karaman'a ''Depremden Kalan Anılar'' adlı kitabını hediye etti. 
     
</TEXT>
</DOC>
