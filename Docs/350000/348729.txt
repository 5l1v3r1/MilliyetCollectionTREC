<DOC>
<DOCNO> 348729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sontur42.html </URL>
<DATE> 2005/06/03/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
İşçiler çıplak ayakla eylem yaptılar... 
</HEADLINE>
<TEXT>

     İzmir Büyükşehir Belediyesi bünyesindeki İZELMAN A.Ş ile DİSK’e bağlı Genel-İş Sendikası arasında sürdürülen ve 4 bin 500 işçiyi kapsayan toplusözleşme görüşmelerinde anlaşma sağlanamamasını protesto eden yaklaşık 2 bin işçi, ayakkabılarını çıkararak Basmane Meydanı’ndan, İzmir Büyükşehir Belediyesi önüne kadar yürüdü. 
     Genel İş Sendikası önünde toplanarak ayakkabılarını ellerine alan işçiler, "sadaka değil toplu sözleşme", "İzelman işçisi köle değildir" sloganları atarak yürüyüşe başladı. 
     Bazı otobüs şoförleri de, araçlarının kornasına basarak eyleme destek verdi. 
     İzmir Büyükşehir Belediyesi önüne gelen işçiler, merhum Büyükşehir Belediye Başkanı Ahmet Piriştina anısına bir dakikalık saygı duruşunda bulundu. 
     Burada konuşan Genel-İş Sendikası İzmir 1 Nolu Şube Başkanı Saim Geylani, yaklaşık 6 aydan bu yana süren toplusözleşme görüşmelerinde sonuç alınamadığını kaydetti. 
     Büyükşehir Belediyesi kapısına 11 Mayıs’ta "grev kararı" astıklarını anlatan Geylani, bütün iyi niyet girişimlerinin sonuçsuz kaldığını söyledi. 
     Toplusözleşme görüşmelerinde 19 maddede anlaşmazlık yaşandığını belirten Geylani, bugün Büyükşehir Belediyesi yetkilileriyle tekrar bir araya geldiklerini, 5 madde üzerinde daha anlaşma sağlandığını, ancak görüşmelerin "aldatmaca" ve "fiyaskoyla" sonuçlandığını ileri sürdü. 
     Geylani, "Bundan sonraki eylemlerimiz balyoz gibi, şafak operasyonu gibi olacak. Bunun cezasını istemeyerek de olsa İzmirliler çekecek. Eylemlerimiz açlık grevine, ölüm oruçlarına kadar gidecek" diye konuştu. 
     Genel-İş Sendikası 3 Nolu Şube Başkanı Cafer Gonca da "eşit işe eşit ücret" ilkesiyle hareket ettiklerini, insanca yaşamaya yetecek bir ücret talep ettiklerini ifade etti. 
     İşçiler daha sonra ayakkabılarını giyerek dağıldı. 
     
</TEXT>
</DOC>
