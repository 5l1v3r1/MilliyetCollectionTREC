<DOC>
<DOCNO> 349563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/spor/axspo03.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürküten indirim 
</HEADLINE>
<TEXT>


Galatasaray, 10 numara için rotayı yine Arjantin'e çevirdi. İnsua'nın peşinde olan Sarı - Kırmızılılar, yıldız oyuncunun kulübü İndependiente'nin 1 milyon dolara kadar düşmesi üzerine sakatlık endişesine kapıldı 


Yaklaşık iki sezondur 10 numara arayışları içinde olan Galatasaray, bir süredir gündeminde olan Arjantinli yıldız İnsua'nın yeniden peşine düştü. Sarı - Kırmızılı yöneticiler, geçtiğimiz sezon İndependiente'nin 25 yaşındaki oyuncu için 6 milyon dolar istemesi üzerine geri adım atmıştı. 
İnsua'nın son fiyatını öğrenmek için yeniden harekete geçen yöneticiler, istenen rakam karşısında adeta şoke oldu. İndependiente Kulübü'nün, İnsua'nın bonservisi için 1 milyon dolar istediği iddia edildi. Rakamın bu kadar düşmesinden korkan Galatasaray Yönetimi, ciddi bir sakatlığı olabilir endişesiyle yıldız futbolcuyu takibe aldı. Sarı - Kırmızılılar, İnsua ilgili olarak Arjantin'de araştırmalar yapıyor. 

Generelo önerisi 
Galatasaray'ın Avrupa'daki yoğun arayışları menajerleri de harekete geçirdi. Yönetime önerilen son futbolcu Real Zaragoza forması giyen Generelo oldu. 23 yaşındaki orta saha oyuncusunun Sarı - Kırmızılı formayı giyebileceği bildirildi. Zaragoza ile bir yıllık daha sözleşmesi olan Generelo için son kararı Teknik Direktör Gerets verecek. 

Gökşen İstifa etmiyorum 

ERHAN TELLİ 

Özhan Canaydın döneminde Ergun Gürsoy ile birlikte Futbol Şubesi'nde görev yapan yönetici Fatih Gökşen, şubenin kapatılma kararının kendisine tebliğ edilmediğini açıkladı. Gökşen, transfer görüşmelerini Sportif Direktör Bülent Tulun'un bizzat yürüttüğünü belirterek, "Açıkçası artık transferlerle ilgilenmiyorum. Bana getirilen önerileri sadece iletiyorum. Kimi alıp, kimi gönderecekler haberim yok. 'Kürekçiden futbol şubesi sorumlusu mu olur ' diyorlardı. Artık istedikleri oldu. Demek ki becerememişim" yorumunu yaptı. 
Galatasaray'da kimsenin kimseye küsmeyeceğini söyleyen Gökşen, "Görevden alınmışsam da sağlık olsun. Ben yine Galatasaray için çalışırım. Yıllırca kürek şubesinde çalıştım. Yine oraya dönerim ve tesislerimizi bitirmek için çalışırım. İstifa etmem söz konusu değil" dedi. 

Bu Ümit Karan bambaşka 

Ankaraspor'a ara transfer döneminde kiralanan golcü futbolcu yaşadığı ayrılıktan ders aldığını açıkladı. Evlilik hazırlıklarını yapan Ümit Karan, "İnanın, hiç bu kadar hırslanmamıştım" dedi 

RAŞİT ALTUN 

Galatasaray'da inişli çıkışlı performans gösteren, özellikle gece hayatıyla ilgili sorunlar nedeniyle gündemden düşmeyen Ümit Karan, Ankara macerasının ardından farklı bir heyecanla Galatasaray'a döndü. Ara transfer döneminde Hagi tarafından B.B.Ankaraspor'a gönderilen golcü oyuncu, Galatasaray formasını çok özlediğini ve başarı için hırslandığını dile getirdi. 
Ümit Karan, Ankara'daki günlerinin kendisini çok olumlu şeyler kattığını belirterek, "Uzun zamandır gece dışarı çıkmıyorum. Şu anda çok ciddi bir birlikteliğim var ve kısmet olursa 22 Ağustos'ta evleniyorum. Bundan sonra hayatımda eşim ve Galatasaray olacak" yorumunu yaptı. 
Ankaraspor'da çok iyi karşılandığını da dile getiren golcü oyuncu, "Başkanından malzemecisine kadar herkese teşekkür ederim. Bu ayrılık beni olgunlaştırdı. Şimdi hiç olmadığım kadar hırslı ve arzuluyum. Galatasaray'a ilk geldiğim zamandan bile daha hırslıyım" dedi. 
Ümit Karan sözlerini şöyle sürdürdü "Takip ettiğim kadarıyla Gerets, PSV'de ve Wolfsburg'da başarılı işler yaptı. Takımın performansını maksimum seviyeye çıkarıyor. PSV'nin hocasıyken kendisine rakip olmuştum. Takımı çok iyi oynuyordu. Forma için tatlı bir rekabet yaşayacağız. İyi olan formayı alır. Yeni sezonu iple çekiyorum. Bu sene tatil yapmayacağım. Florya'da çalışmaya başladım bile." 

Musluklar açıldı 

Galatasaray Başkanı Özhan Canaydın'ın, transfer pazarlıklarını sürdüren Sportif Direktör Bülent Tulun'a maddi açıdan rahat olmasını söylediği öğrenildi. Canaydın'ın, "Sıkıntımız yok, çalışmalarınızı yapın" dediği iddia edildi. Gerets'in de bütçeyi fazla aşmamak için sadece ihtiyaç duyulan oyuncuların alınmasından yana tavır koyduğu bildirildi. Bu arada Canaydın, kulübün resmi dergisinde yer alan yazısında 2004 - 2005 sezonunun başarılı geçtiğini belirtti. Başkan, Hagi'ye teşekkür ederken, Gerets'e güvendiğini vurguladı. 

Uzakdoğu'dan teklif 

Galatasaray ile yollarını ayıran Hakan Ünsal ile Arif Erdem'e Çaykur Rizespor'un yanısıra Uzakdoğu takımlarının da talip olduğu iddia edildi. İki tecrübeli futbolcunun önümüzdeki günlerde son kararlarını vereceği bildirildi. Hakan Ünsal, Galatasaray'dan ayrılırken, Sarı - Kırmızılı taraftarlara veda edememenin üzüntüsü içinde olduklarını dile getirdi. Tecrübeli futbolcu, "Bize daha önceden söylemiş olsalardı, Denizlispor karşılaşmasında son kez tribünleri selamlardık. Ancak transfer konusu netleşmediği için veda etme şansımız olmadı. Çok daha güzel ayrılabilirdik" yorumunu yaptı. 


</TEXT>
</DOC>
