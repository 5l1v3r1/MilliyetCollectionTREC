<DOC>
<DOCNO> 304116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur03.html </URL>
<DATE> 2005/01/06/ </DATE>
<TIME> 02.33 </TIME>
<AUTHOR>  </AUTHOR>
<HEADLINE>
'Defolu çıktı' dedi... Çift cinsiyetli keçiyi iade ediyor 
</HEADLINE>
<TEXT>

     Fatih DALDAL DHA 

      ÇANAKKALE'nin Bayramiç İlçesi'nde Sosyal Yardımlaşma ve Dayanışma Vakfı tarafından besici Orhan Yıldız'a yardım amacıyla verilen keçilerden biri çift cinsiyetli çıktı. 40 yaşındaki Yıldız, vakfa başvurarak Saanen cinsi keçiyi iade edeceğini belirtti. 
     İlçede hayvancılığı geliştirmek için ilk yıl ödemesiz, üç yıl faizsiz geri ödemeli olarak Sosyal Yardımlaşma ve Dayanışma Vakfı tarafından 23 aileye toplam 138 keçi dağıtıldı. Bayramiç'in Yahşelli Köyü'nde hayvancılık yaparak yaşamını sürdüren Osman Yıldız da, İsviçre keçisi olarak bilinen, süt verimi yüksek, çevreye zararsız Saanen keçilerinden altı dişi aldı. 
     Yıldız'ın vakıftan tanesi 300 milyon liradan aldığı altı dişi keçiden ikisi doğum yaptı. Diğer keçilerin de doğum yapmasını bekleyen Yıldız, birinin davranışlarında farklılık olduğunu gördü. Dişi keçinin diğer dişi keçilerle çiftleşme arzusu gösterdiğini anlayan Yıldız, incelemeye aldığında hem erkeklik organı, hem de memeleri olduğunu görünce şaşkına döndü. Yıldız, durumu bir veterinere anlatınca keçinin çift cinsiyetli olduğunu öğrendi. 
     
     DEFOLU ÇIKTI 
     Bu durum üzerine vakfa başvuran Orhan Yıldız, dişi keçilerden birinin defolu çıktığını söyledi. Çift cinsiyetli olduğu gerekçesiyle keçiyi geri iade etmek istediğini belirten Yıldız, "Ben 22 yıldır hayvancılıkla uğraşıyorum. Ama ilk kez böyle bir durumla karşılaştım. Vakfın yardım amacıyla verdiği keçilerden biri çift cinsiyetli çıktı. Keçi ne erkeklik, ne de dişilik görevini yapabiliyor. Bu keçiye boşuna neden para ödeyeyim ki. Ya keçiyi değiştirsinler, ya da geri alsınlar'' dedi. 
     Veteriner hekim Onur Kemal Kocabıçak, çift cinsiyetli keçi için "Bu durum hayvanlarda milyonda bir görülebilecek bir vaka. Çift cinsiyetlilik olayı, keçide hem erkek, hem de dişi genital organlarının aynı anda bulunmasından kaynaklanıyor. Bu patolojik bir durum. İnsanlarda ve hayvanlarda bunun çözümü olarak hangi cinsiyet organları gelişkin ise onların kalıp geri kalanının alınmasıyla sorun gedirilebiliyor. Yaşamasında bir sorun olmaz. Sadece bazı durumlarda bu hayvanların damızlık olarak kullanılması mümkün olmuyor'' dedi. 
     
     KEÇİYİ DEĞİŞTİRECEĞİZ 
     Bayramiç Kaymakamı ve Vakıf Başkanı Hüseyin Ergi, başvurunun değerlendirildiğini belirterek, "Besici durumu bize anlattı, uzmanlar da tespit yaptı. Keçiyi geri alacağız, yerine dişi keçi vereceğiz'' dedi. 
     
</TEXT>
</DOC>
