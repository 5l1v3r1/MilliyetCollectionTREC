<DOC>
<DOCNO> 346751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonspo42.html </URL>
<DATE> 2005/05/28/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Hakan Şükür "Kısıtlı kadroya rağmen başarılı olduk" 
</HEADLINE>
<TEXT>

     Galatasaraylı Hakan Şükür, teknik direktör Gheorghe Hagi’nin istifasına çok üzüldüklerini söyledi. 
     Deneyimli futbolcu, maç sonrasında yaptığı açıklamada, futbolcular olarak Hagi’nin istifasından duydukları üzüntüyü dile getirdi ve genel anlamda Rumen teknik adamdan memnun olduklarını ifade etti. 
     Hakan Şükür, "Genel anlamda inanılmaz bir memnuniyet vardı. 
     Sinirli bir yapıya sahip olmasına rağmen, emeğe çok saygı duyan bir insandı. Gelişmeler bu şekilde cereyan etmemeliydi" dedi. 
     Kısıtlı bir kadroyla mücadele ettiklerini, buna rağmen sezonun sonuna dek zirveden kopmadıklarını anlatan Hakan Şükür, "Bunun yanı sıra bizim çok haksız biçimde kaybettiğimiz, rakiplerimizin aynı şekilde kazandığı puanlar oldu. Kısıtlı kadroya rağmen başarılı olduk" dedi. 
     Stratejik olarak hatalar yaptıklarını anlatan Hakan Şükür, "Öncelikle lig ikinciliğini hedefleyebilseydik, bugün bunu başarabilirdik. Ama hep üstümüzdeki takımı yakalama çabası ve stresi bizi ikincilikten de etti" dedi. 
     Hakan Şükür, istifa eden teknik direktör Hagi ile hiç sorunu olmadığını, Rumen teknik adamın kendisini inanılmaz biçimde motive ettiğini, sürekli destek olduğunu vurguladı. 
     Deneyimli oyuncu, Galatasaray’daki geleceğiyle ilgili olarak da, "Gideceğimi söyleyenler kendi duygularını dile getiriyorlar. Buna karar verecek olan büyüklerimiz olacak. Galatasaray’a yeniden nasıl geldiğimi herkes biliyor. İki söze imza attık. Bundan sonra da elimizden geleni yapacağız. Ben hala Galatasaray’ın oyuncusuyum ve devam etmek istiyorum" dedi. 
     
     MONDRAGON’UN AÇIKLAMALARI- 
     Hakan Şükür, takımdan ayrılacağını ima eden açıklamalar yapan Mondragon ile ilgili olarak, "Çok sık konuştuğum biri değil. Ben de yeni duydum. Takımımızın bu sezon Avrupa Şampiyonlar Ligi’ne kalamamış olması belki bu kararında etkili olabilir. Tabii ki kendisi bilir. Ama ayrılırsa üzülürüz" dedi. 
     Öte yandan, maç sonrası açıklamalarıyla gündeme oturan Mondragon’un, daha sonra ifadelerinin yanlış anlaşıldığını, Galatasaray’daki sözleşmesinin sürdüğünü, Türk vatandaşlığına geçmek için önümüzdeki günlerde başvuruda bulunacağını söylediği öğrenildi. 
     
</TEXT>
</DOC>
