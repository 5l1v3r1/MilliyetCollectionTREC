<DOC>
<DOCNO> 325765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/spor/spo16.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da Haftanın Panoraması 
</HEADLINE>
<TEXT>



Avrupa'nın üç önemli ligi İspanya, İngiltere ve Fransa'da bitime haftalar kala şampiyonluk heyecanı neredeyse bitme aşamasına geldi. Premier Lig'de lider Chelsea 50 yıl sonra emin adımlarla zafere koşuyor. Mavi - Beyazlılar, Crystal Palace'ın direncini kırarak, rakibini 4 golle uğurladı ve en yakın rakibi M.United ile aradaki 11 puanlık farkı korudu. La Liga'da Barcelona zorlu Deportivo deplasmanını biraz da şansın ve kalecisi Valdez'in başarılı performansıyla geçmesini bildi. Katalan ekibi ezeli rakibi Real Madrid'in 11 puan önünde olmanın verdiği rahatlıkla zafere koşuyor. Fransa'da Lyon, Strasbourg deplasmanında yıldız golcüsü Wiltord ile güldü. Burada da Le Guen'in öğrencileri üst üste 4. şampiyonluğu ilan etmek için artık haftaları sayıyor. Çünkü takipçisi Marsilya Monaco'ya kaybedince aradaki puan farkı 11'e yükseldi. 

Nefes nefese 
İtalya ve Almanya'da ise son yıllarda görülmemiş bir şampiyonluk mücadelesi yaşanıyor. Serie A'da Reggina engelini sahasında tecrübeli yıldızı Del Piero'nun golüyle geçen Juventus'un liderliği sadece 1 gün sürdü. Bir gün sonra Çizme'nin en zorlu deplasmanlarından birinde Roma'yı iki golle deviren Milan zirveyi averajla teslim aldı. Teknik direktör Ancelotti, başarılarının sırrının defansif uyumda gizli olduğunu söyleyip, son yedi lig maçında sadece 2 gol yiyen savunmasına övgüler yağdırdı. Almanya'da Schalke geçen hafta Bayern Münih karşısında aldığı galibiyetin getirdiği avantajı Mainz deplasmanında ummadığı bir şekilde yitirdi. Mavi - Beyazlılar, Hamit'in 69 dakika forma giydiği maçta Bundesliga'da ilk sezonunu geçiren rakibine kaybedince, Hansa Rostock'u 3-1'le deviren Bayern Münih averajla tekrar zirveye yükseldi. 


"Hollanda benim için önemli değil. Milli takıma çağrılsaydım da gitmezdim." 
Kluivert'ın hocası Van Basten'e reaksiyonu 


HAFTANIN YILDIZI 
Van Bommel 
ollanda Ligi'nde zirvenin tek hakimi olan PSV Eindhoven, Şampiyonlar Ligi'nde de çeyrek finale yükselme başarısı gösterdi. Kırmızı - Beyazlılar'ın orta sahadaki etkili ismi Van Bommel ise bu hafta ezeli rakipleri Ajax deplasmanında attığı 3 golle takımı için ne kadar önemli bir oyuncu olduğunu bir kez daha gösterdi. 

ŞİFRE 8 
Juventus ile kıyasıya bir şampiyonluk yarışına giren Milan, Roma'yı deplasmanda yenerek, İtalya gibi kazanmanın çok zor olduğu bir ligde üst üste 8. galibiyetini aldı. 

HAFTANIN FOTOĞRAFI 
Mallorca - Sevilla maçındaki bir görüntü futbol sahalarında ölümleri akla getirdi. Ancak ev sahibi ekibin formasını giyen Arango bu kez şanslıydı. Elmacık kemiği kırılan Venezuella'lı milli oyuncu acilen hastaneye kaldırıldı. 

HAFTANIN KARMASI 
Maicon Monaco 
Valdes Barcelona 
R.Carlos R.Madrid 
Stam Milan 
Rosicky Dortmund 
Van Bommel PSV 
A.Cole Arsenal 
Ballack B.Münih 
Marx H.Berlin 
Gilardino Parma 
Klasnic W.Bremen 


</TEXT>
</DOC>
