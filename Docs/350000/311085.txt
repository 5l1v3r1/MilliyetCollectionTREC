<DOC>
<DOCNO> 311085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonspo44.html </URL>
<DATE> 2005/01/31/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Anelka Şampiyon olmak, unvanlar kazanmak için buraya geldim... 
</HEADLINE>
<TEXT>

     Fenerbahçe'nin yeni transferi Fransız golcü Nicolas Anelka, ''Şampiyon olmak, unvanlar kazanmak için buraya geldim. Tek hedefim goller atarak takımıma yardımcı olmak'' dedi. 
     Fenerbahçe Kulübü'nün resmi televizyonu FBTV'de canlı yayın konuğu olan Fransız futbolcu, İstanbul'a geldiği andan itibaren gördüğü yakın ilgiden duyduğu memnuniyeti dile getirerek, ''Şimdiden gördüm ki çok iyi ve çok büyük bir kulüpte top oynayacağım'' diye konuştu. 
     Kendisine yöneltilen soruları yanıtlayan Anelka, ''Fenerbahçe'nin çok büyük bir kulüp olduğunu biliyordum. Her sezon Avrupa'da mücadele ettiği ve Türkiye'de büyük başarılar kazandığı için Fenerbahçe'yi tercih ettim'' dedi. 
     Manchester City'den, hedefleri olmayan bir takım olması nedeniyle ayrıldığını anlatan Anelka, Fenerbahçe'nin ligde lider durumda bulunduğunu, UEFA Kupası'nda da mücadele ettiğini vurgulayarak, ''UEFA Kupası'nı kazanmak, ligde şampiyon olmak güzel hedefler ve bizim gerçekten de bunları başarma şansımız var'' dedi. 
     Rüştü Barcelona'dayken kendisiyle karşılıklı oynadıklarını anlatan Anelka, yeni takımından Pierre van Hooijdonk ve Tuncay Şanlı'yı tanıdığını kaydetti. 
     Bugün gezdiği Fenerbahçe Şükrü Saracoğlu Stadı hakkında da görüşlerini açıklayan Anelka, ''Stattaki atmosferin İngiltere'ye yakın olacağını tahmin ediyorum, çünkü oradaki statlar gibi tribünler sahaya çok yakın'' dedi. 
     26 yaşındaki Fransız futbolcu, Real Madrid ile Avrupa Şampiyonlar Ligi'ni kazanmak ve Arsenal ile İngiltere Ligi'nde şampiyonluk yaşamasının futbol kariyerindeki en mutlu günleri olduğunu anlatırken, Real Madrid'den kendisinin dışında gelişen olaylar nedeniyle ayrılmak zorunda kalmasının ise kendisini en çok üzün olay olduğunu ifade etti. 

     
</TEXT>
</DOC>
