<DOC>
<DOCNO> 333532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/siyaset/siy12.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yabancı dil dersi zorunlu olsun 
</HEADLINE>
<TEXT>


ANKARA Milliyet 


CHP Malatya Milletvekili Ferit Mevlüt Aslanoğlu, yabancı dil bilmeyen Türk insanının yakın gelecekte Avrupa'dan dışlanacağını belirterek, "ilköğretimde yabancı dil dersinin zorunlu hale getirilmesi" için kanun teklifi verdi. TBMM Başkanlığı'na sunulan teklif, Milli Eğitim Bakanlığı'nın ilköğretimde en az bir yabancı dilin zorunlu ders olarak okutulmasının sağlamasını içeriyor. Teklif, ortaöğretime başlayan öğrencilere yönelik ilk yıl için biri asil, diğeri yardımcı olmak üzere yabancı dil hazırlık sınıfları oluşturulmasını, daha sonraki öğrenim sürecinde ise yine biri asil olmak üzere iki yabancı dil eğitimi yaptırılmasını düzenliyor. Teklifin gerekçesinde, Türkiye'de verilen yabancı dil eğitiminin plansız, programsız ve belli hedefe ulaşmayan bir şekilde uygulandığı belirtilerek, "İlköğretim 5. sınıfta başlayan ve lise öğretiminde devam eden yabancı dil eğitimi öğrencilerimize ileriki yaşamlarında hiçbir katkısı olmayacak şekilde verilmektedir" denildi. Gerekçede, özel ve vakıf üniversitelerinin dışında devlet üniversitelerinin büyük bir kısmında yabancı dil eğitimi verilmediği anımsatıldı. 


</TEXT>
</DOC>
