<DOC>
<DOCNO> 310874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/spor/axspo01.html </URL>
<DATE> 2005/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İki günde bu kadar 
</HEADLINE>
<TEXT>


Çalımbay, sistemi ve takımı değiştirerek Malatya maçına çıktıklarını ve kazandıklarını söyledi, bu hafta oynanacak Gençlerbirliği karşılaşmasında gerçek yüzlerini göstereceklerini belirtti 

ORHAN YILDIRIM 


'Koskoca bir hafta var' 
BEŞİKTAŞ'IN başına geçtiği ilk maçta Malatyaspor'u yenerek rahat bir nefes alan Teknik Direktör Rıza Çalımbay, "Bu daha başlangıç" diye konuştu. Hem sistemi, hem de takımı değiştirdiklerine dikkat çeken genç çalıştırıcı, "Bunları iki günde yaptık. Şimdi önümüzde koskoca bir haftamız var. Bu süre içinde çok çalışacağız, daha farklı olacağız ve gerçek yüzümüzü göstermeyi başaracağız" dedi. 

Geceli, gündüzlü çalışma 
GELECEĞİN Kartal'ını ortaya çıkarmak için göreve başlar başlamaz kolları sıvadıklarını belirten Rıza Çalımbay, "Ekibimle birlikte geceli, gündüzlü çalışacağız. Başta transfer olmak üzere, diğer yapılanma için de şablonumuzu oluşturuyoruz" diye konuştu. Camianın, futbolun önderliğinde birleşmeye ihtiyacı olduğunu da söyleyen, "Bunu da elbirliğiyle gerçekleştireceğiz" yorumunu yaptı. 

'Juanfran'ı beğeniyorum' 
OYUNCULARINA güvendiğini ifade eden Beşiktaş'ın yeni hocası Sergen, Pancu, Ronaldo ve Tayfur gibi isimlerin futbolculuktan öte farklı kişilikler olduğunu vurguladı. Çalımbay, şöyle devam etti "Juanfran'ı beğeniyorum. Onun için gerçekten zor durum, ama çok iyi profesyonel. O da farklı olacak. Şampiyonluk yarışında puan olarak gerideyiz, ama amaç olarak sonuna kadar kovalayacağız." 

'Beni al hocam' 

MEHMET ÇİFTÇİ 

İSPANYOL basını, John Carew'in son dakikada Mallorca'ya transfer olacağını yazdı. Marca gazetesinin haberine göre, Beşiktaş'taki gelişmelerden rahatsız olan Norveçli golcünün, Malatya maçı sonrasında Valencia'dan eski hocası Hector Cuper'i aradığı ve transfer etmesini istediği iddia edildi. Gazete, Carew'in bu telefonu sonrası Mallorcalı yöneticiler acilen Norveçli golcünün menajerini davet ettiğini yazdı. Siyah - Beyazlı futbolcunun, Beşiktaş'ın gitmesine "Hayır" demeyeceğini de söylediği belirtildi. 

Rize, Koray için direniyor 

ÇAYKUR Rizespor, Kartal'ın ısrarla istediği Koray için "Sezon sonu" dedi. Oyuncusunu ara transferde vermemek için direnen Karadeniz ekibi, Beşiktaş'ın takas önerisini de kabul etmedi. Fenerbahçe maçının araya girmesi nedeniyle görüşmeler bir gün ertelenirken, bugün iki kulüp başkanı da bir araya gelecek ve bonservis bedeli konusunda son görüşmeleri yapacak. 

Kimi güldü kimi üzüldü 

RIZA Çalımbay'ın sistem değişikliği, bazı futbolculara şans getirirken, bazıları da yeni düzenin kurbanı oldu. 4-4-2'den, 3-5-2'ye geçiş yapan Çalımbay, Fatih ve Ali'yi 18 kişilik kadroya almazken, Ahmet Yıldırım'ı da yedek kulübesine oturttu. İlk yarının flaş ismi İbrahim Akın da arkadaşları gibi tribüne çıkarken, İbrahim Toraman, Çağdaş, Ronaldo ve Pancu'ya gün doğdu. 

Hassan ve Carew yoktu 

SİYAH-Beyazlılar'da, dün Malatyaspor karşısında 90 dakika görev yapan futbolcular yenilenme çalışması yaparken, diğerleri ise Gençlerbirliği karşılaşmasının hazırlıklarına başladı. Antrenmana, sakatlığı süren Ahmed Hassan ile bağırsak enfeksiyonu geçiren Carew katılmadı. 


</TEXT>
</DOC>
