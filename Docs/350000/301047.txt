<DOC>
<DOCNO> 301047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/yazar/yilmaz.html </URL>
<DATE> 2004/12/26/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Hasan İncekara Sivas Demir Çelik ülke ekonomisine kazandırıldı 
</HEADLINE>
<TEXT>


Bugün köşemi, TMSF'de Sivas Demir Çelik'te Alaattin Çakıcı ile ilişkileri bilinen Erol Evcil izinin araştırıldığı bir dönemde, Kurul üyeliğinden "istifa ederek" DPT'ye atanan Hasan İncekara'nın avukatı tarafından gönderilen açıklamasına ayırıyorum 
"Vakıfbank Yönetim Kurulu'ndan 29 Ocak 2004 tarihinde, TMSF Fon Kurulu üyeliğine atanması nedeniyle istifa etmiştir. 
Fon Kurulu üyelerinin aynı zamanda başka görev yapamayacakları yönündeki yasa hükmü açıktır. Açık bir yasa hükmü ve bir üst göreve atanma, ülkeye bir üst görevde hizmet nedeniyle yapılanı istifanın gerekçesi saptırılarak, "kredi takibi söylentisi, Genel Kurul öncesinde istifalar bankacılıkta istifanın istenmesi şeklinde okunur" yönündeki yorumunuz art niyetli, karalama amacıyla saçma bir iddiadan ibarettir. 

Hayati riski göze aldı 
Bu ülkeye hizmet için hayati risk de dahil birçok riski ve fedekarlığı göze alarak görev yapmaya çalışan insanları bu kadar ölçüsüzce karalarsanız, bir gün o makamlara uygun tecrübeli bankacıların mevcut görevlerinden istifa etmeyeceği ve görev kabul etmeyeceği gerçeği ile karşılaşırsınız. Nitekim müvekkilim, Hasan İncekara daha önceki TMSF tecrübesi nedeniyle tüm aile fertlerinin ısrarla karşı çıkmasına rağmen, ülkeye hizmet için görevi kabul etmiştir. 

Bayrağa sahip çıkma 
Müvekillim, Mayıs 2002'de Güney Kore'de düzenlenen kötü alacakların çözümlenmesi yöntemleri NPL Solutions eğitimi sırasında Kore'de Dünya Kupası'ndan 20 gün önce, kupa finaline katılan 31 ülkenin bayraklarının her sokakta olmasına karşın, Türk bayrağının bulunmaması ve bu nedenle Türk Büyükelçiliği görevlilerine sorumluluk sahibi bir vatandaş olarak telefon etmesi ve Büyükelçilik mensuplarının kendisini o tarihte BDDK'ya şikayeti üzerine, "Türk Bayrağına Sahip Çıkması" nedeniyle görevinden ayrılmak zorunda kalmıştır. Müvekkillimin uyarısı sonuca ulaşmış, tonlarca ağırlıkta büyük bir bayrak ve ayrıca çok sayıda bayrak Kore'de karşılaşmalarda yer almıştır. Müvekkilim, Türkiye'de ve Dünya'da eşine ender rastlanabilecek bu işten ayrılma nedenini halen bir madalya gibi taşımaktadır. 
İncekara Vakıfbank Yönetim Kurulu'na Akçakoca'nın Başkan olduğu TMSF'ce 07.01.2003'te atanmıştır. Bu atama "Bayrağa sahip çıkma" nedeniyle işten ayrılmak zorunda kalan müvekkilimin itibarının iadesidir. Say Metal ile Vakıfbank arasında 2002 ortalarında bir borç ödeme protokolü yapılmıştır. Protokol tarihinde müvekkilim, bankada değildir. Kaldı ki, borç ödeme protokolleri bankaların alacak tahsilatı için yapılır. Firmaların ödeme gücü var ise protokol bankaların lehinedir, suç değildir. Hem bu tür işlemler bankacılıkta tahsilatı hızlandırmak için kullanılan bir araçtır. Müvekkilim, o sırada görevde olsaydı protokolü imzalardı. 
Sivas Demir Çelik olayında da müvekkilim tüm Kurul üyelerinin, başkanın ve diğer ilgililerin bilgisi dahilinde alacak tahsilat sürecinde, kendisine verilen görev çerçevesinde konuyla ilgilenen en az 10 yerli veya uluslararası yatırımcı ile görüşerek veya ilgililerle görüşmelerini sağlamak suretiyle kendisine tevdi edilen asli görevi yerine getirmiş ancak daha öhce hiçbir yatırımcı, SDÇİ fabrikasının esas sahibi Siv - Yat ile hukuki problemleri çözememiş, müvekkilim tüm görüşmeleri anında ilgililere aktarmış, konu yazıldığı söylenen Emniyet yazısından çok önce Kurul gündemine gelmiştir. 
Neticede, TMSF önemli bir tahsilat sağlamış, yedi yıldır hurdaya ve çürümeye terk edilen ülkemizin bir varlığı SDÇİ ülke ekonomisine kazandırılmış, doğrudan 650, dolaylı 2500 kişi iş sahibi olmuş, aileleri ile birlikte 10 bin kişi geçim kaynağına kavuşmuş, devlet için yaklaşık 200 trilyonluk vergilendirilebilir demir satışı başlamıştır. Boşa yatan ülke kaynağından ülkemizdeki uygulama gereği hesap sorulmamakta, ancak ülke için bir şeyler yapıldığında hesap sorulmaya kalkılmaktadır. 

Sağlık nedeniyle DPT 
Bankalar Kanunu'nun 15. maddesi, 4. fıkrası Kurul üyelerinin ayrılmalarını müteakip, ilgili Bakan tarafından mükteseplerine uygun bir göreve atanır hükmündedir. Sağlık nedeniyle görevinden ayrılarak, ilgili kanun hükümleri çerçevesinde başka göreve atanan müvekkilim ile ilgili olarak "TMSF'den istifa ettiyse yeni görev yeri DPT rehabilitasyon merkezi mi" ifadesi, basın ahlak ilkeleri ve evrensel hukuk kurallarına saygı anlayışından uzaktır." 

Not İncekara'nın açıklamalarına yanıtları pazartesi günü vereceğim. 



</TEXT>
</DOC>
