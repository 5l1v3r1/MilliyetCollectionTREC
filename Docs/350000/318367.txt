<DOC>
<DOCNO> 318367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/dunya/axdun02.html </URL>
<DATE> 2005/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin'le demokrasi tartışması 
</HEADLINE>
<TEXT>



ABD Başkanı George W. Bush ile Rusya lideri Vladimir Putin, Slovakya'nın başkenti Bratislava'da dün gerçekleştirdikleri doruğun ardından düzenlenen ortak basın toplantısında gazeteciler karşısında demokrasi tartışması yaptılar. 
İlk önce Bush, Putin'e Rusya'daki demokrasi anlayışından "kaygılı" olduğunu söylediğini anlattı. "Demokrasiler her zaman ülkelerin kültür ve geleneklerini yansıtır" diyen ABD Başkanı, "Bunu biliyorum, ama demokrasilerin ortak noktaları da vardır Hukuk devleti, azınlıkların korunması, hür basın, özgür muhalefet..." deyince, gerildiği açıkça görülen Putin, cevap vermekte gecikmedi. Putin, "Şurada ya da burada az ya da çok demokrasi olduğunu söylemek kanaatimce doğru değil..." dedi. Putin şunları söyledi 
"Demokrasi anarşi demek değil. Herkesin aklına eseni yapması, halkı kandırmaya kalkması da değil. Biz özel demokrasi peşinde değiliz. Demokrasinin esas ilkelerini benimsiyoruz, ancak bu ilkeler, Rus geleneklerine uygun olmalı..." 
İki lider, "nükleer güvenlik işbirliğinin artırılması konularında anlaştıklarını açıkladı. Anlaşmanın hedefinin "değişen terör tehditlerine karşı koymak" olduğu belirtildi. Bush ve Putin, İran ve Kuzey Kore'nin nükleer silaha sahip olmaması konusunda anlaşmaya vardıklarını söyledi. 

Bush izdihamı 

ABD Başkanı Bush, Avrupa gezisinin son gününde gittiği Slovakya'da, Bratislava Meydanı'nda hitap ettiği binlerce kişi tarafından sıcak şekilde karşılandı. Bush, başkent Bratislava'da 4 bin kişinin alkış ve destek gösterileri arasında yaptığı konuşmasına, Slovakça, "Dobry den " iyi günler diyerek başladı. Bush, Slovaklara, "Küresel özgürlük savaşında dostlarımız, müttefiklerimiz ve kardeşlerimiz" diye hitap etti. 


</TEXT>
</DOC>
