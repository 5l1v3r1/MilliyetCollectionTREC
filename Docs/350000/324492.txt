<DOC>
<DOCNO> 324492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonspo31.html </URL>
<DATE> 2005/03/17/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
A ve Ümit milli takımların aday kadroları yarın açıklanacak... 
</HEADLINE>
<TEXT>

     Futbolda milli heyecan, A ve ümit milli takımların Arnavutluk ve Gürcistan ile yapacağı eleme grubu maçlarının aday kadrolarının yarın açıklanmasıyla yeniden başlayacak. 
     A Milli Futbol Takımı'nın 2006 yılında Almanya'da düzenlenecek 18. Dünya Kupası'nın Avrupa Elemeleri 2. Grup'ta 26 Mart Cumartesi günü İstanbul'da Arnavutluk, 30 Mart Çarşamba günü de deplasmanda Gürcistan ile yapacağı maçların aday kadroları Milli Takımlar Teknik Direktörü Ersun Yanal tarafından yarın açıklanacak. 
     Ümit Milli Futbol Takımı'nın 2006 Avrupa Şampiyonası Eleme Grubu'nda 25 Mart Cuma günü İstanbul'da Arnavutluk, 29 Mart Salı günü de deplasmanda Gürcistan ile yapacağı karşılaşmaların aday kadroları da yarın belli olacak. 
     5 maçta 6 puanla grubunda averajla 3. sırada yer alan A milliler, 21 Mart Pazartesi günü İstanbul'da kampa girecek. 
     
     A MİLLİLERİN HAKEMLERİ 
     A Milli Futbol Takımı'nın, Arnavutluk ile oynayacağı karşılaşmayı, Avusturya Futbol Federasyonu'ndan Konrad Plautz yönetecek. BJK İnönü Stadı'nda saat 20.00'de başlayacak maçta, Plautz'un yardımcılıklarını Egon Bereuter ve Walter Staudinger yapacak. Karşılaşmanın 4. hakemi ise Fritz Stuchlik. 
     Yerel saatle 20.30'da Tiflis Lokomotif Stadı'nda oynanacak Gürcistan-Türkiye A milli maçını ise Norveç Futbol Federasyonu'ndan Terje Hauge yönetecek. Maçın yardımcı hakemleri Steinar Holvik ve Arild Sundet. Karşılaşmanın dördüncü hakemi ise Tommy Skjerven. 
     
     ÜMİT MİLLİLERİN HAKEMLERİ 
     Türkiye-Arnavutluk ümit milli maçını Belçika Futbol Federasyonu'ndan Joeri Van De Velde yönetecek. Ali Sami Yen Stadı'nda saat 20.00'de başlayacak karşılaşmada, Vincent Despiegeleer ve Bart Vandeweghe de yardımcı hakem olarak görev alacak. Maçta 4. hakem Stephane Breda. 
     Yerel saatle 16.00'da Boris Paichadze Stadı'nda oynanacak Gürcistan-Türkiye ümit milli maçını ise Bulgaristan Futbol Federasyonu'ndan Kostadin Kostadinov yönetecek. Karşılaşmanın yardımcı hakemleri Ventzislav Gavrilov ve Detelin Bayaltzaliev. Maçın dördüncü hakemi ise Mirianov Radan. 
     
     BİLET FİYATLARI 
     A ve ümit milli futbol takımlarının İstanbul'da Arnavutluk ile yapacağı maçların bilet fiyatları da belli oldu. 
     Biletix firmasından alınan bilgiye göre, BJK İnönü Stadı'ndaki A milli maçın biletleri numaralı tribün 22.50, kapalı tribün 12, yeni ve eski açık tribünler 7 YTL'den, Ali Sami Yen Stadı'ndaki ümit milli maçın biletleri ise numaralı ve kapalı tribünler 7, yeni açık tribün de 2 YTL'den önümüzdeki günlerde satışa sunulacak. 
     
</TEXT>
</DOC>
