<DOC>
<DOCNO> 301761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/siyaset/asiy.html </URL>
<DATE> 2004/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yeşil alan yapın halk yuvarlansın' 
</HEADLINE>
<TEXT>


Erdoğan, deneyimlerini aktardığı AKP'li başkanlara, "Bol bol yeşil alan yapın. Vatandaş oralarda uzun uzun yuvarlansın ki, elektriğini atsın" dedi 

Abdullah Karakuş - Ankara 


Başbakan Recep Tayyip Erdoğan, İstanbul'daki AKP'li belediye başkanlarına, "Bol bol yeşil alan yapın. Vatandaş oralarda uzun uzun yuvarlansın ki, elektriğini atsın. Halkı psikolojik olarak rahatlatın" dedi. 
İstanbul İl Teşkilatı'nın Kızılcahamam'da hafta sonu düzenlediği toplantıya katılan Erdoğan, Büyükşehir Belediye Başkanlığı deneyimlerini anlattı. Belediye başkanlarından park yapmalarını isteyen Erdoğan, "Hükümet size arazi verir, halk bunları görür. Bursa, Malatya ve Konya'da yapılıyor" diye konuştu. 

'Bilgi ve parayı yönetin' 
Yahudilerin çalışmasını da başkanlara örnek gösteren Erdoğan, şunları söyledi 
"Yahudi bir dostum vardı. 'Biz çok ezildik, çok kakıldık. İki önemli çalışma sistemimiz vardı. Birincisi bilgi, ikincisi parayı yönetmek. Bilgi ve parayı yöneterek biz egemen olduk' derdi. Sizin de bunlara dikkat ederek çalışmanız lazım." 
"Benim zamanımda bir metrekare arazi alamıyorduk. Destek yoktu. Şimdi hükümet arkanızda. Size çalışmak düşüyor" diyen Erdoğan, belediye gelirlerinin düşük olmasından şik yet eden başkanlara, "Sorununuz kalmayacak. Bütçeden hemen sonra Belediye Gelirleri Kanunu çıkarılacak" karşılığını verdi. 

Revizyon mesajı 
AKP'li belediye başkanlarından müteahhitlere, işlerini bitirdikten sonra ödeme yapmasını isteyen Başbakan Erdoğan, TBMM'deki makamından çıkarken kabine revizyonunu soran gazetecilere de şu yanıtı verdi "Siz bekleyeceksiniz, biz hazırlanacağız. Vakti geldiğinde yapılması gerekeni yaparız." 


</TEXT>
</DOC>
