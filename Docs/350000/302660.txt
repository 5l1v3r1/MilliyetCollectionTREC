<DOC>
<DOCNO> 302660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sontur32.html </URL>
<DATE> 2005/12/18/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Ereğli'de 1 km uzunluğunda mangalda, 2 ton hamsi pişirildi... 
</HEADLINE>
<TEXT>

     Zonguldak'ın Ereğli İlçesi'nde düzenlenen ''4. Hamsi Festivali''nde, 1 kilometre boyunca dizilen mangallarda yaklaşık 2 ton hamsi pişirildi. 
     Ereğli Festival Komitesi Başkanlığı tarafından Bozhane Meydanı'nda düzenlenen etkinliklere, Anavatan Partisi Genel Başkan Yardımcısı Edip Safder Gaydalı ile Genel Sekreter Muharrem Doğan da katıldı. 
     Ereğli Belediye Başkanı Halil Posbıyık, vatandaşlara yaklaşık 2 ton hamsi ile ekmek, kuru soğan ve helva dağıttı. 
     Posbıyık, hamsi dağıtımı sırasında yaptığı konuşmada, 22 Aralık 2002 tarihinde gerçekleştirilen ve 2004 yılında onaylanarak Guinness Rekorlar Kitabı'na giren 1600 metre uzunluğundaki mangalın ardından, festivalin geleneksel hale getirildiğini söyledi. 
     Bölgelerinde yeni av sezonunda yeterli miktarda hamsi yakalanamadığını belirten Posbıyık, ''Bu nedenle Trabzon, Sinop ve Artvin'den deniz yoluyla 2 ton hamsi getirttik. Türkiye'de hamsi olmasa bile Japonya'dan ithal ederdik. Her zamanki gibi festivalimize yoğun katılımın olması bizleri memnun ediyor'' dedi. 
     Festivalde, Posbıyık, Anavatan Partisi Genel Başkan Yardımcısı Gaydalı ve Genel Sekreter Doğan ile bazı partililer, birlikte mangalda hamsi pişirdi. 
     Bozhane Meydanı'nda kurulan sahnede, sanatçı Volkan Konak konser verdi. Posbıyık, sanatçı Konak'a, elpek bezinden yapılmış şal ile ilçeyi temsil eden çeşitli hediyeler verdi. 
     
</TEXT>
</DOC>
