<DOC>
<DOCNO> 309936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonsiy22.html </URL>
<DATE> 2005/01/27/ </DATE>
<TIME> 21.57 </TIME>
<AUTHOR>  </AUTHOR>
<HEADLINE>
Başbakan Erdoğan Davos'ta gazetecilerin sorularını cevapladı 
</HEADLINE>
<TEXT>

     Başbakan Recep Tayyip Erdoğan, Türkiye'nin Kıbrıs'ta şu an bulunduğu konuma göre adım atmaya devam ettiğini belirterek, ''Şu anda asker çekme gibi birşey söz konusu değil. Bunlar, bizim geçmişteki anlaşmalardan doğan haklarımızdır'' dedi. 
     Erdoğan, Davos'taki Rinaldi Otel'de yabancı gazetecilerin ardından Türk gazetecilerin sorularını yanıtladı. 
     Bir gazetecinin, Uluslararası Para Fonu IMF ile mutabakata varılmasına rağmen anlaşmanın onaylanmasının geciktiğini belirtmesi ve ''Bu, sizi kaygılandırıyor mu Olumlu atmosferi gölgeleyebilir mi '' sorusu üzerine, IMF ile görüşmelerde herhangi bir sıkıntının söz konusu olmadığını bildirdi. 
     Davos'ta yarın IMF Başkan Yardımcısı Anna Kruger ile görüşeceğini anımsatan Erdoğan, IMF ile çalışmaların belli bir prensip içinde ön çalışmalar yapılarak sonuca ulaştığını söyledi. 
     Erdoğan, ekonomide göstergelerin olumlu yönde geliştiğini ve bugün borsanın tarihi bir rekor daha kırdığını kaydetti. 
     
     AB İLE İLİŞKİLER 
     Türkiye'nin AB üyeliği konusunda tarama süreciyle müzakerelerin eşzamanlı başlayıp başlamayacağı sorusu üzerine Erdoğan, şunları söyledi 
     ''Bizim daha önceki görüşmelerimiz de 'tarama sürecinin hemen arkasından müzakere süreci başlar' şeklindeydi. Fevkalade bir durum olmadıktan sonra, o da bizimle alakalı, eğer bir Ankara Anlaşması ile ilgili kararı o zamana kadar verirsek, bu demektir ki 3 Ekim'de müzakereler başlar. Tarama, siyasiler arasında değil, uzmanlar arasında yürütülen bir süreçtir. 3 Ekim'de büyük ihtimalle başlarız diye hazırlıklarımızı yapıyoruz.'' Almanya'da yaşayan Türk vatandaşlarından 2000 yılından sonra Almanya vatandaşlığına geçenlerin, Alman vatandaşlığından çıkarıldıklarını ifade ederek, bu konuyu yarın görüşeceği Almanya Başbakanı Gerhard Schröder ile ele alıp almayacakları sorusu üzerine Erdoğan, bu konuyu her görüşmede gündeme getirdiklerini söyledi. Erdoğan, bu konuda olumlu yaklaşımlar olduğunu kaydetti. 
     
     KIBRIS 
     Genelkurmay İkinci Başkanı Orgeneral İlker Başbuğ'un ''Kıbrıs'tan asker çekilmemesi kararını hükümetle birlikte aldık'' şeklindeki açıklamasının anımsatılması ve bu kararın nasıl alındığının sorulması üzerine Erdoğan, şunları söyledi 
     ''Kıbrıs konusunda geçen yıl burada başlattığımız süreci 24 Nisan referandumuyla belli bir noktaya getirmiştik. Tabii buna karşı muhataplarımız üzerine düşeni yerine getirmedi. Şu ana kadar da yerine getirmiş değil. Eğer Bürgenstock'da vardığımız neticenin gereği yapılmış olsaydı, gerek Türkiye gerekse Yunanistan'ın kuzeyde, güneyde atacakları birçok adımlar vardı. Bu anlaşmaların gerekleri yerine getirilmediği sürece biz de şu anda hangi konumdaysak, bu konumda adımlarımızı atmaya devam ediyoruz. Şu anda asker çekme gibi birşey söz konusu değil. Bunlar, bizim geçmişteki anlaşmalardan doğan haklarımızdır. Sayın Başbuğ da geçmişte bu anlaşmalardan doğan hakkı dile getirmiştir. Bu bilinen birşeydir, yeni birşey değildir. Eğer karşılıklı anlaşmalara uyulursa Türkiye de üzerine düşeni her zaman yapmaya hazırdır.'' Erdoğan, yakın bir zamanda BM Genel Sekreteri Kofi Annan ile görüşüp görüşmeyeceği ve Kıbrıs ile ilgili açılım konusunda bir tarih belirlenip belirlenmediğinin sorulması üzerine, ''Tarih belirlemedik ama olabilir'' dedi. 
     Başbakan Erdoğan, Güney Asya'ya yapacağı ziyaretten sonra Annan ile görüşme yeri ve tarihinin karararlaştırılacağını bildirdi. 
     Erdoğan, ''Kıbrıs'ta adil ve kalıcı çözüme Türkiye olarak 'evet' deriz. Ne dayatılırsa 'evet' demek gibi bir anlayışımız söz konusu değildir'' diye konuştu. 
     
</TEXT>
</DOC>
