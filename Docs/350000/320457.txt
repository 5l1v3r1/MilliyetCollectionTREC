<DOC>
<DOCNO> 320457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur29.html </URL>
<DATE> 2005/03/03/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Caniler caretta caretta'nın boğazını kesmiş .. 
</HEADLINE>
<TEXT>

     Mersin'in Silifke İlçesi'nde, Taşucu sahilinde ölü bir caretta caretta bulundu. Kaplumbağanın boğazının kesilmiş olduğu belirlendi. 
     Taşucu Kum Mahallesi Doğayı ve Doğal Yaşamı Koruma Derneği Başkanı İhsan İkinci, yaklaşık on yaşlarında bir caretta caretta ölüsünün sahilde bulunduğunu bildirdi. 
     Kaplumbağaların bu dönemde denizde bulunduklarını ve mayıs aylarında yumurtlama amacıyla sahile çıkmalarının beklendiğini ifade eden İkinci, AA muhabirine yaptığı açıklamada şunları söyledi 
     ''Ölüm nedeninin kendiliğinden olmadığı anlaşılıyor. Kaplumbağanın boğazı kesilmiş. Bunun nasıl olduğunu anlamak çok güç. Ancak, böylesine hadiselerin olmamasını temenni ediyoruz. Burası caretta carettaların yaşam alanıdır. Yeryüzündeki yaşamanın sağlıklı ve dengeli sürmesi için her halkanın korunması gereklidir. İnsanlar da tüm diğer canlılarla uyum içinde yaşanması gerektiğinin bilincinde hareket etmelidir. Herkesi duyarlı olmaya çağırıyoruz.'' Taşucu Belediye ekiplerince bulunduğu yerden alınan ölü kaplumbağa, inceleme sonrasında gömülmek üzere götürüldü. 
     Belediye yetkilileri, gerekli önlemleri almak için hazırlıklara başlandığını bildirdiler. 
     
</TEXT>
</DOC>
