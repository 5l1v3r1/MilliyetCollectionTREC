<DOC>
<DOCNO> 337551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonyas23.html </URL>
<DATE> 2005/04/27/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Servis şoförü babaanne... 
</HEADLINE>
<TEXT>

     Kayseri'de eşine yardımcı olmak için 9 yıldır otomobille öğrenci taşıyan kadın, torununun da aralarında bulunduğu öğrencilere artık minibüsüyle hizmet veriyor. 
     Eşinin ortağı olduğu servis şirketinde 9 yıldır öğrenci taşıyan Sevim Aydın 49 , AA muhabirine yaptığı açıklamada, eşine yardımcı olmak için yıllardır otomobille öğrenci taşıdığını, artık minibüs kullanmaya başladığını anlattı. 
     
     O BİR BABAANNE 
     Geçen yıl, hergün okula götürüp getirdiği öğrenciler arasına torununun da katıldığını, böylece yaptığı işi daha çok sevmeye başladığını kaydeden Aydın, ''9 yıl önce eşim Temel Aydın'a yardımcı olmak için otomobille öğrenci taşımaya başladım. Eşimin servis minibüsünün yetmediği yerlerde öğrencileri otomobille ben taşıyordum. Artık benim de bir minibüsüm oldu ve bir yıldır torunum Sabri Çağkan'ı da ana okuluna götürüp getiriyorum. Servisimde taşıdığım tüm çocukları torunum gibi görüyorum. Onlar da beni babaanne veya annaanneleri gibi seviyorlar'' diye konuştu. 
     
     AİLE BOYU SERVİSÇİ 
     İlk zamanlarda eşine yardımcı olmak için başladığı servisçilik işinin artık aile mesleği haline geldiğini bildiren Aydın, sahibi oldukları 4 minibüsün, birini kendisinin, birini eşinin ve diğer ikisini de şoförlerin kullandığını, kızı Nergis Aydın'ın da servislerinde rehber öğretmen olarak görev yaptığını belirtti. 
     Servisçilik anlayışına farklı boyut getirmeyi amaçladığını kaydeden Aydın, şöyle devam etti 
     ''Ben daha çok anaokulu öğrencileri taşıyorum. Kızım ve ben işimizin sorumluluğunun bilincindeyiz. Günümüzde sorumsuz meslektaşlarımız nedeniyle, servisçiliğin imajı bozuldu. İnsanlar, çocuklarının herşeyini güvenebilecekleri servis istiyorlar. Bu güveni sağlamak için çalışıyorum. Rehber öğretmen olmadan kesinlikle sefere çıkmıyorum. Aracımın tüm koltuklarına çocuklar için özel emniyet kemeri yaptırdım. Herkes, öğrencileri evden okula-okuldan eve taşıyor, ancak ben bunun daha ötesini yapmaya çalışıyorum.'' Daha önce Esnaf ve Sanatkarlar Odaları Birliği'nce iki kez ''Yılın kadın esnafı'' seçilen Sevim Aydın, kendi şirketini kurarak amaçladığı gibi servis hizmeti vermeyi hedefliyor. 
     
</TEXT>
</DOC>
