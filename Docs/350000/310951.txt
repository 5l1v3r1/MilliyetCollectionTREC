<DOC>
<DOCNO> 310951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sondun39.html </URL>
<DATE> 2005/01/31/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Putin'den İsrail'e Yol haritası için boşalt... 
</HEADLINE>
<TEXT>

     Rusya Devlet Başkanı Vladimir Putin, Ortadoğu sorununun çözümü için hazırlanan ''yol haritası''nın, İsrail'in Gazze Şeridi'ni ve Ürdün Nehri'nin batı bölümünü boşaltmasıyla tamamlanması gerektiğini söyledi. 
     Putin, ülkesine resmi ziyarette bulunan Filistin Devlet Başkanı Mahmud Abbas ile görüşmesinden sonra gazetecilere yaptığı açıklamada, İsrail'in işgal ettiği Gazze Şeridi ve Ürdün Nehri'nin batı bölümündeki Filistin topraklarını boşaltmasının önemli bir adım olacağını belirtti. Putin, ''Yol haritası, İsrail'in Gazze Şeridi ve Ürdün Nehri'nin batı bölgesini boşaltmasıyla tamamlanmalı'' dedi. 
     Filistin yönetimindeki reformları önemli gördüklerini ifade eden Putin, ''Yönetimin etkili olması ilkesi her zaman hayati önem taşır. Anarşi her zaman sorunlara ve bölgedeki durumun daha karmaşık hale gelmesine neden olur. Sayın Abbas'ın, öncelikle güvenlik sisteminde olmak üzere etkili bir yönetim yapısı yaratma çabalarını destekliyor ve kendisine bu konuda başarılar diliyoruz'' diye konuştu. 
     Rusya'nın Ortadoğu sorununun çözümünde destek vermeye devam edeceği sözünü veren Putin, ''İsrail ile ilişkilerin geliştirilmesine ve Filistin'in ekonomik gelişimi için atacağınız kararlı adımların başarıya ulaşmasını umarız. Bu sorunların çözümünde biz, geçmişte de olduğu gibi, siz ve uluslararası toplulukla birlikte yardım etmeye hazırız'' dedi. 
     Abbas'ın Filistin Yönetimi lideri olarak seçilmesinin ''iyi bir işaret'' olduğunu ifade eden Putin, ''Rusya'da çok iyi tanınıyorsunuz ve Filistin halkının size yönelik kararlı tercihini görmekten memnunuz'' diye konuştu. 
     Terörizmle mücadelede Rusya ve Filistin'in duruşlarının aynı olduğunu ifade eden Putin, ''Terörün her türlüsünü kesinlikle kınıyoruz ve buna her şekilde karşı koyacağız'' dedi. 
     
     ABBAS'IN AÇIKLAMASI 
     Abbas da, açıklamasında, Ortadoğu'da barışı sağlamak için tarihi bir fırsata sahip olduklarına inandığını belirterek, ''Şüphesiz, Rusya'nın gerek ikili temelde işbirliğimiz, gerekse Ortadoğu Dörtlüsü'ndeki rolüyle bizim tarafımızda olması, Ortadoğu'da barışın sağlanmasına büyük katkısı olacaktır'' dedi. 
     ''Yol haritası''nın geliştirilmesi ve Ortadoğu sorununun barışçıl bir şekilde çözülmesi için Rusya'nın oynadığı büyük rolü Filistin halkının çok iyi bildiğini belirten Abbas, ''Sadece bu gerekçe bile barış ve istikrarı sağlama, hatta sosyo-ekonomik sorunları çözerek bağımsız bir devleti oluşturma şansının bulunduğunu gösteriyor'' diye konuştu. 
     
</TEXT>
</DOC>
