<DOC>
<DOCNO> 333973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sondun32.html </URL>
<DATE> 2005/04/16/ </DATE>
<TIME> 19.54 </TIME>
<AUTHOR>  </AUTHOR>
<HEADLINE>
Washington Post "Batı, İran halkına yardım borçlu" 
</HEADLINE>
<TEXT>

     The Washington Post gazetesinde yer alan bir yorumda, ABD Başkanı George W. Bush'un, ''Ortadoğu'da reform hareketinin öneminden'' bahsedilirken, ''Batı'nın reform isteyen İran halkına yardım borçlu olduğu'' kaydedildi. 
     Elahe Sharifpour-Hicks imzasıyla yayımlanan yorumda, ''Bundan yedi yıl önce Ortadoğu'da siyasi reformun ana umudunun İran olduğu, Türkiye'de bile demokratik bir İslami partinin iktidara gelmesinin mümkün görülmediği, Başbakan Recep Tayyip Erdoğan'ın hapiste bulunduğu, Arap dünyasında ise diktatörler ve otoriter devlet başkanlarının yer aldığı'' ifade edildi. 
     Gazetedeki yorumda, ''ancak bugün Ortadoğu bölgesinde bazı şeylerin değiştiği, Fas, Suudi Arabistan ve Türkiye'de siyasi reformların gerçekleştiği, Filistin ve Irak'ta seçimlerin yapıldığı'' kaydedildi. 
     Yorumda, ''baskının işe yaradığı ve bugün ABD'nin uzun dönemli stratejik ortaklarından Mısır'ın da bu baskıyı hissederek siyasi yanıt verme zorunluluğu hissettiği'' ifade edildi. 
     Yazıda, ABD'nin, İran hükümetiyle diyaloğa hazır olduğu mesajını açıkça vermesi, aynı zamanda İran halkına ulaşma çabalarını sürdürmesi gerektiği belirtildi. 
     
</TEXT>
</DOC>
