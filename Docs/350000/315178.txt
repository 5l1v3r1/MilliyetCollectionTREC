<DOC>
<DOCNO> 315178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sontur14.html </URL>
<DATE> 2005/02/14/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Bursa'da lodos karbonmonoksit zehirlenmesine yol açtı... 
</HEADLINE>
<TEXT>

     Bursa'da, saatteki hızı zaman zaman 70-80 kilometreye ulaşan lodos nedeniyle sobadan sızan karbonmonoksit gazından zehirlenen 139 kişi, hastanelere başvurdu. 
     AA muhabirinin aldığı bilgiye göre, kentte dün sabahtan itibaren etkili olan şiddetli lodos nedeniyle sobadan sızan karbonmonoksit gazından zehirlenen 139 kişi, Bursa'nın yanı sıra Gemlik, Mudanya, Karacabey ve Orhangazi ilçelerindeki çeşitli hastanelere müracaat etti. 
     Hastanelerdeki tedavilerinin ardından 136 kişi taburcu edilirken, 3 kişi Gemlik SSK Hastanesi'nde halen müşahede altında tutuluyor. 
     Bu arada, TEDAŞ Müessese Müdürlüğü yetkilileri, şiddetli lodosun özellikle Yıldırım İlçesi'nde enerji nakil hatlarında kopmalara neden olduğunu söylediler. 
     Yetkililer, lodosun etkisiyle kırılan ağaç dallarının elektrik tellerinde kopmalara yol açtığını ifade ederek, arızaları zamanında müdahale edebilmek için İznik, Orhangazi ve Gemlik işletme müdürlüklerinden takviye aldıklarını söylediler. 
     Bursa'da, lodosun etkisini 3 gün daha sürdürmesi bekleniyor. 
     
</TEXT>
</DOC>
