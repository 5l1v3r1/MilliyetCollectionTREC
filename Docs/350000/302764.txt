<DOC>
<DOCNO> 302764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sondun19.html </URL>
<DATE> 2005/01/02/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Hindistan ve Sri Lanka'da ölü sayısı artıyor 
</HEADLINE>
<TEXT>

     Güney Asya'daki felaketin en fazla can kaybına yol açtığı ülkelerden Sri Lanka'da tsunamiden ölenlerin sayısının 29 bin 744'e yükseldiği bildirildi. 
     Sosyal Güvenlik Bakanlığı'ndan yapılan açıklamada, tsunamide 16 bin 665 kişinin yaralandığı, 5540 kişinin de kayıp olduğu belirtildi. 
     Sri Lanka'da ölü sayısının daha da artması bekleniyor. Kolombo yönetimi, daha önceki açıklamasında ölü sayısını 28 bin 627 olarak vermişti. 
     Sri Lanka'da kaybolanların çoğunun isyancı Tamil gerillalarının kontrolündeki kuzey ve doğu bölgelerinde olduğu bildirilirken, Tamil gerillaları ise kontrolü altındaki bölgelerde ölü ve kayıp sayısının 18 bin 481 olduğunu ileri sürüyor. 
     
     Hindistan'da bilanço ağırlaşıyor 
     Geçen pazar meydana gelen deprem ve tetiklediği dev dalgalar yüzünden Hindistan'da ölenlerin sayısının 14 bin 488'e yükseldiği bildirildi. 
     Hindistan İçişleri Bakanlığı'ndan yapılan yazılı açıklamada, ölü sayısındaki büyük artışın, Andaman ve Nicobar adalarında kaybolan ve öldüğü sanılan kişi sayısının 3754'ten 5421'e yükselmesinden kaynaklandığı kaydedildi. 
     
</TEXT>
</DOC>
