<DOC>
<DOCNO> 317952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonspo09.html </URL>
<DATE> 2005/02/23/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Sumocular, Kırkpınar'da güreşemeyecek... 
</HEADLINE>
<TEXT>

     Güreş Federasyonu Başkanı Recai Ustaoğlu, 30 Japon Sumo güreşçisinin Kırkpınar'a katılacağına ilişkin haberlerin doğruyu yansıtmadığını belirterek, ''Sumo güreşçileri Kırkpınar'a izleyici olarak gelebilir, ama güreşemez'' dedi. 
     Recai Ustaoğlu, A.A muhabirine yaptığı açıklamada, bu yıl 642'ncisi gerçekleştirilecek olan Tarihi Kırkpınar Yağlı Güreşleri'nin organizasyonunu Güreş Federasyonu'nun yaptığını, kendilerinin sumo güreşçilerine yönelik bir davetlerinin olmadığını söyledi. 
     Yağlı güreşlerin tanıtımı için sumo güreşçilerini kullanmayı düşünmediklerini, bunun için değişik projelerinin olduğunu dile getiren Ustaoğlu, ''Sumo güreşçileri Kırkpınar'da güreşecek'', '' Gay ler de Kırkpınar'a davet edildi'' gibi haberlerin ata sporuna zarar verdiğini savundu. 
     Ustaoğlu, bu tür yanlış haber ve dedikoduların yağlı güreşi küçülttüğünü öne sürerek, ''Sumo güreşçileri Kırkpınar'a izleyici olarak gelebilir, ama güreşemez. Daha önce de gay lerin Kırkpınar'da güreşeceği yönünde haberler çıkmıştı. Bu tür haberler ata sporumuza zarar veriyor. Sumo güreşçileri de 'gay'ler da izleyici olarak Kırkpınar'a gelebilir ama güreş yapmaları sözkonusu değil'' diye konuştu. 
     
     YAĞLI GÜREŞ VE KARAKUCAK TANITILACAK 
     Yağlı güreş ve karakucakın tanıtımı için değişik organizasyonlar yapacaklarını dile getiren Ustaoğlu, bu çerçevede değişik ülkelerde turnuvalar gerçekleştireceklerini bildirdi. 
     Ustaoğlu, Kültür ve Turizm Bakanlığı ile işbirliği içinde olacaklarını ifade ederek, ''Türkler'in yoğun olarak yaşadığı Avrupa ülkelerinde turnuvalar düzenleyip yağlı güreşi tüm dünyaya tanıtacağız. Öncelikle Almanya, Fransa, Belçika ve Makedonya'da organizasyonlar düzenlemeyi düşünüyoruz'' dedi. 
     Kırkpınar'a yerli ve yabancı seyirci çekmek ve ata sporu olan yağlı güreşi tanıtmak için sumocuları kullanma düşüncesine sıcak bakmadıklarını ifade eden Ustaoğlu, bunun yerine dünyaca ünlü ses ve sinama sanatçılarını güreşlere çağırabileceklerini sözlerine ekledi. 
     
</TEXT>
</DOC>
