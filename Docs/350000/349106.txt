<DOC>
<DOCNO> 349106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/soneko01.html </URL>
<DATE> 2005/06/05/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Efes Pilsen yatırıma doymuyor... 
</HEADLINE>
<TEXT>

     Türkiye'de 1969 yılında İstanbul ve İzmir'de 2 bira fabrikasıyla sektöre giren Efes Pilsen'in, kazancının büyük bölümünü yatırıma dönüştürerek, yurtdışında da sektörün önde gelen isimlerinden biri olmayı başardığı bildirildi. 
     Anadolu Efes Biracılık ve Malt Sanayi A.Ş Türkiye Bira Grubu Genel Direktörü Serdar Bölükbaşı, AA muhabirine yaptığı açıklamada, Anadolu Efes'in, yurtiçinde İstanbul, İzmir, Ankara, Adana ve Lüleburgaz'daki 5 bira fabrikası ile Afyonkarahisar ve Bilecik'teki 2 malt üretim tesisi ve bir adet şerbetçiotu işleme tesisi ile 2004 sonu itibari ile Türkiye'de yüzde 79 pazar payına ulaştığını, sektörün en büyük üreticisi konumunda bulunduğunu kaydetti. Bölükbaşı, portföylerini Miller Genuine Draft MGD , Beck's ve Foster's gibi markaları dahil ederek genişlettiklerini de söyledi. 
     Yurtiçinde yıllık 9,1 milyon hektolitre bira üretimi, 100 bin ton malt üretim kapasitesine ulaşan Anadolu Efes Grubu'nun Türkiye'de 2 bira fabrikasıyla başlayan yatırımını, sürekli artırdığını ifade eden Bölükbaşı, ''Grubumuz, Rusya, Kazakistan, Moldova, Sırbistan ve Romanya'da 14 bira, 4 malt bir de şerbetçiotu üretim tesisiyle yurtdışında da ses getiriyor'' dedi. 
     Yurtdışı bira pazarlarında, 40'tan fazla ülkeye Efes Pilsen içecek grubu ihraç ettiklerini ifade eden Bölükbaşı, konuşmasını şöyle sürdürdü 
     ''Rusya'da Stary Melnik, Beliy Medved ve Sokol, Kazakistan'da Karagandinskoe, Romanya'da Caraiman, Moldova'da Vitanta, Chisinau ve Arc ve Sirbistan'da Weifert ile Pils Plus, yurtdışı bira piyasalarındaki başarımıza katkı sağlayan yerel bira markalarımızdır. Ayrıca Rusya'da yapmış olduğumuz lisans anlaşması çerçevesinde Alman Warsteiner ve Çek Zlatopramen bira markalarını üretmekteyiz. 
     Grubun toplam bira üretim kapasitesi yıllık 20 milyon hektolitre olup, toplam malt kapasitesi ise yaklaşık 150 bin tondur. Üretimde kullanılan hammaddelerde olduğu gibi şişe ve kutular da yerel pazarlardaki üreticilerden temin edilmektedir.'' Bölükbaşı, ihracatı başta ABD olmak üzere, Avustralya, Azerbaycan, Belçika, Avusturya, Bosna Hersek, Bulgaristan, İngiltere, Fransa, Almanya, Hollanda, İran, Irak, İsrail, İtalya, Japonya, Kosova, Libya, Makedonya, Malta, Suudi Arabistan, Sırbistan ve Karadağ, Slovenya, İspanya, İsveç, İsviçre, Türkmenistan, Birleşik Arap Emirlikleri, Bahreyn, Gürcistan, Lübnan ve Nahçıvan'a yaptıklarını da sözlerine ekledi. 
     
</TEXT>
</DOC>
