<DOC>
<DOCNO> 326980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sondun46.html </URL>
<DATE> 2005/03/25/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Gösteriler Belarus'a sıçradı... 'Kahrolsun Lukaşenko' sloganları 
</HEADLINE>
<TEXT>

     Belarus'ta yüzlerce kişi, Devlet Başkanı Aleksandır Lukaşenko'nun istifası talebiyle gösteri yaptı. 
     Kurulduğu 1918'ten yaklaşık bir yıl sonra Bolşevik askerleri tarafından yıkılan Belarus Halk Cumhuriyeti'nin oluşumunun yıldönümünde, devlet başkanlığı sarayının karşısındaki Ekim Meydanı'nda toplanan göstericiler ''Kahrolsun Lukaşenko'' diye sloganlar attı. 
     Polisin müdahale ettiği gösteride bazı göstericilerin hafif yaralandığı belirtildi. Muhalefet yanlısı ondan fazla kişinin de gözaltına alındığı kaydedildi. 
     Gösteriyi düzenleyen Andrey Klimov, gösterinin amacının Gürcistan, Ukrayna ve Kırgızistan'dakine benzer bir devrimin başlamasını sağlamak olduğunu söyledi. 
     Klimov, ''Bugünkü gösteriyle, Batı, Rusya ve kendi yetkililerimiz, Belarus'un ciddi bir değişime hazır olduğu mesajını almalı'' dedi. 
     
</TEXT>
</DOC>
