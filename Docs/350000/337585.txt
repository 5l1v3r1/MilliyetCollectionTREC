<DOC>
<DOCNO> 337585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/guncel/gun05.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
30 bin 'terör tazminatı' talebi 
</HEADLINE>
<TEXT>


Terör kaynaklı zararın tazmini için başvuru süresi 3 ay sonra doluyor 

ANKARA Milliyet 

Terörden kaynaklanan zararların ödenmesi için belirlenen başvuru süresinin dolmasına 3 ay kala, yaklaşık 30 bin kişinin yaptığı başvurudan büyük bölümü halen sonuçlanmadı. Avukat Hasip Kaplan, başvuruları sonuçlanmayanların zararlar konusunda anlaşamamaları halinde Avrupa İnsan Hakları Mahkemesi'ne AİHM gideceğini söyledi. 
NTV'nin haberine göre, terör örgütlerinin eylemleri, ya da güvenlik güçlerinin faaliyetleri nedeniyle zarar gören vatandaşlara ödeme yapılması amacıyla çıkarılan yasa ve yönetmelik çerçevesinde valiliklere başvuranların sayısı 30 bine yaklaştı. Kaplan, "Ölümler için sadece 14 milyar lira 14 bin YTL veriliyor. Vatandaş da bunu kabul etmiyor" dedi. 
Diyarbakır, Mardin, Şırnak'tan yapılan başvuruların 20 bini aştığını, İstanbul'dan da 300 - 400 civarı başvuru olduğunu söyleyen Kaplan, "Zarar tespit sürecinin çok ağır işlediğini, bunun da AİHM'ye gidilmesine neden olabileceğini" ifade etti. 
AİHM'ye olası başvuruların önüne geçmeyi amaçlayan İçişleri Bakanlığı ise, komisyonlardan esnek davranılmasını istedi. Komisyonların şu ana kadar 3 bine yakın başvuruyu sonuçlandırdığı, ödeme sürecinin başladığı bildirildi. 


</TEXT>
</DOC>
