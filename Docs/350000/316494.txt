<DOC>
<DOCNO> 316494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonspo23.html </URL>
<DATE> 2005/02/18/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Galatasaray kampa girdi... İşte muhtemel 11... 
</HEADLINE>
<TEXT>

     Birinci Süper Futbol Ligi'nde yarın Sakaryaspor'u konuk edecek Galatasaray'da, futbolcular kampa girdi. 
     Florya Metin Oktay Tesisleri'nde yenilen öğle yemeğinin ardından kampa giren sarı-kırmızılılar, Sakaryaspor karşısında güzel futbolla galip gelerek, hem taraftarını mutlu etmek, hem de şampiyonluk yarışında yoluna devam etmek istiyor. 
     Sarı-kırmızılılarda, Çaykur Rizespor karşılaşmasında gördükleri sarı kartlar sonrası cezalı duruma düşen Cihan Haspolatlı ve Orhan Ak, Sakaryaspor mücadelesinde takımdaki yerlerini alamayacak. 
     
     OLASI 11 

     Galatasaray'ın Sakaryaspor karşısına, Mondragon, Uğur, Song, Tomas, Hakan Ünsal, Ribery, Ayhan, Conceiçao, Ergün Hasan Şaş , Necati ve Hakan Şükür 11'i ile çıkması bekleniyor. 
     Sarı-kırmızılı ekip, Sakaryaspor maçı hazırlıklarını akşam saatlerinde gerçekleştireceği antrenmanla tamamlayacak. 
     Ali Sami Yen Stadı'nda saat 19.00'da başlayacak ve Hakan Sivriservi'nin yöneteceği karşılaşma, Digitürk Lig TV'den de naklen yayınlanacak. 
     
     SARI KART CEZASI SINIRI 

     Galatasaray'da Sakaryaspor karşılaşması öncesi kart sınırındaki oyuncu sayısı 5'e düştü. 
     Çaykur Rizespor karşısında Orhan ile Cihan'ın sarı kart görerek cezalı duruma düşmeleri sonrası, kart sınırındaki oyuncular olarak Mondragon, Tomas, Conceiçao, Ayhan ve Ergün kaldı. 
     
     ALİ SAMİ YEN STADI'NDA RAKİP DAYANMIYOR 

     Sarı-kırmızılı ekip, taraftarı önünde bu sezon oldukça başarılı sonuçlar alırken, yenilgiyle hiç tanışmadı. 
     Ali Sami Yen Stadı'nda bu sezon yaptığı 9 lig maçından, aralarında ezeli rakibi Fenerbahçe'yle yaptığı derbi maçın da bulunduğu 8'ini kazanan ve yalnızca Malatyaspor'la berabere kalan Galatasaray, rakip filelere gönderdiği toplam 26 gole karşılık, ağlarında sadece 7 gol gördü. 
     
     EUROCARD SAHİPLERİ ALİ SAMİ YEN'DE 

     Sarı-kırmızılılarda, Galatasaray-Gaziantepspor karşılaşmasında başlayan ve Avrupa Taraftar Kartı Eurocard sahibi taraftarları takımla buluşturan organizasyon, Galatasaray-Sakaryaspor karşılaşmasında da sürecek. 
     İsimleri kurayla belirlenen ve bugün akşam saatlerinde İstanbul'a gelmeleri beklenen taraftar grubu, Sakaryaspor maçı öncesinde Florya Metin Oktay Tesisleri'nde futbolcularla bir araya gelecek. 
     Florya Metin Oktay Tesisleri'nde bulunan lokantada yenilecek öğlen yemeğinin ardından ''Eski Açık Sarı Desene'' filmini seyredecek davetli grup, ardından Ali Sami Yen Stadı'na gelecek ve maç öncesi Mecidiyeköy'deki Galatasaray Sportif A.Ş binasında Kulüp Başkanı Özhan Canaydın ve yönetim kurulu üyeleriyle tanışacak. 

     
</TEXT>
</DOC>
