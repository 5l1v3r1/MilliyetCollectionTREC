<DOC>
<DOCNO> 341940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonspo14.html </URL>
<DATE> 2005/05/12/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
F1 pilotu Fernando Alonso İstanbul'a geliyor 
</HEADLINE>
<TEXT>

     Formula 1 Dünya Şampiyonası’nda yarışan Renault takımının İspanyol pilotu Fernando Alonso, 15 Mayıs Pazar günü İstanbul’a gelecek. 
     Dünya Şampiyonası’nı lider olarak sürdüren Renault F1 Takımı, 21 Ağustos’taki Türkiye Grand Prix yarışından önce, 15 Mayıs’ta Formula 1 aracını Sultanahmet Hipodrom Meydanı’nda otomobilseverlerle buluşturacak. 
     Alonso’lu Renault F1 Takımı’nın İstanbul’a gelişi nedeniyle, Renault Mais Genel Müdürü İbrahim Aybar ile Otomobil Sporları Federasyonu Başkanı Mümtaz Tahincioğlu, İstanbul’da basın toplantısı düzenleyerek, organizasyon hakkında bilgi verdiler. 
     
     10 TUR ATACAK 
     Halka açık olarak ücretsiz gerçekleştirilecek organizasyon, saat 13.00’te Fernando Alonso’nun basın toplantısıyla başlayacak. 
     Saat 14.30’da Sultanahmet Hipodrom Meydanı çevresinde Alonso ile birlikte, 1898-2005 yılları arasında Renault’un büyük başarılara imza attığı 10 tarihi spor aracının geçit töreni yapılacak. 
     Saat 15.15’te Fernando Alonso ile "Roadshow" gerçekleştirilecek. 
     Alonso, tarihi Sultanahmet Hipodrom Meydanı’na yaklaşık 10 tur atacak. 
     Renault F1 Takımı’nın 25 kişilik bir ekiple İstanbul’a geleceği bildirildi. 
     
     TANITIM AÇISINDAN ÇOK ÖNEMLİ 
     Renault Mais Genel Müdürü Aybar, bu gösterinin Türkiye ve İstanbul’un tanıtımı açısından taşıdığı öneme dikkati çekerek, "Umarım kalabalık bir izleyici kitlesi bu heyecanı bizimle birlikte paylaşır" dedi. 
     Otomobil Sporları Federasyonu Başkanı Tahincioğlu ise, "Hayaller gerçekleştikçe çok daha güzel oluyor" diyerek başladığı konuşmasında, "Bu gibi organizasyonları birkaç yıl önce konuşmak bile neredeyse kanunen yasaktı. Arkanızda devlet desteği ve bu işe gönül verenlerin olması işi kolaylaştırıyor. Renault da bu konuda liderliğini sürdürüyor" diye konuştu. 
     Tahincioğlu, organizasyonun Türkiye’nin tanıtımı açısından önemine değinerek, bu tip organizasyonların yaygınlaşmasının en büyük dilekleri olduğunu söyledi. 
     
     TRAFİĞE KAPATILACAK YOLLAR 
     Organizasyon nedeniyle, 13 Mayıs Cuma akşamı Atmeydanı Sokak, hipodrom olarak bilinen alan parkur çalışmalarının başlaması nedeniyle saat 17.00’den itibaren yaya ve araç trafiğine kapatılacak. 
     Ayrıca, aşağıda belirtilen tüm sokak ve caddelerin aynı gün saat 24.00’ten itibaren, 15 Mayıs Pazar gecesi saat 24.00’e dek araç 
     trafiğine kapalı olacağı duyuruldu. 
     Pazar sabahı saat 11.00’den itibaren ise Ayasofya Camii önündeki trafik yolunun da pazar gecesi saat 24.00’e kadar araç trafiğine kapatılacağı, ancak yaya trafiğine serbest bırakılacağı bildirildi. 
     Trafiğe kapatılacak cadde ve sokaklar şöyle 
     Torun Sokak, Utangaç Sokak, Kabasakal Caddesi ve Dalbastı Sokağı’ndan Atmeydanı Sokağı istikametine giden yollar, Torun Sokak’tan Tavukhane Sokağı’na olan giriş, Şifham Sokak ve Naklibent Sokağı’nın kesiştiği noktadan Atmeydanı Sokağı istikametine doğru olan bölüm komple, Suterazisi Sokak ve devamı olan Babayani Sokak’tan Atmeydanı Sokağı yönüne giden yollar, Üçlerhamamı Sokak, Dizdariyeçeşme Sokak, Şehit Mehmet Paşa Sokak ve yine aynı bölgede bulunan Üçler Sokak ile Asmalı Çeşme Sokağı’nın kesiştiği noktadan itibaren Atmeydanı Sokağı yönüne giden bu sokaklar, Terzihane Sokak’ın, Asmalıçeşme Sokak ile kesiştiği noktadan itibaren Atmeydanı Sokak yönüne giden tüm yollar. 
     
</TEXT>
</DOC>
