<DOC>
<DOCNO> 342273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo32.html </URL>
<DATE> 2005/05/13/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Mavi Bayrak ödülleri dağıtıldı... 
</HEADLINE>
<TEXT>

     Futbol Federasyonu’nun şiddeti ve düzensizliği önlemeyi amaçlayan "Mavi Bayrak" ödülleri dağıtıldı. 
     Lütfi Kırdar Uluslararası Kongre ve Sergi Sarayı’nda düzenlenen organizasyonda Birinci Süper Lig’de 24. ve 30. haftalar arasını kapsayan 7 hafta, İkinci Lig A ve B Kategorileri’nde 24 ile 31. 
     haftalar arasını kapsayan 8, Üçüncü Lig’de ise 22 ile 29. haftalar arasını içine alan 8 haftanın ödülleri kulüp yöneticilerine verildi. Birinci Süper Lig’de 24, 27 ve 29. haftalarda Denizlispor 3 kez "Mavi Bayrak" ödülüne layık görüldü. 25. hafta ödülünü Akçaabat Sebatspor alırken, 26. hafta Diyarbakırspor, 28. hafta Sakaryaspor ve 30. haftanın ödülünü Samsunspor aldı. Birinci Süper Lig’deki takımlara ödüle layık görüldüğü her hafta için 8 bin YTL, İkinci Lig takımlarına 4 bin YTL, Üçüncü Lig takımlarına da 2 bin YTL para ödülü verildi. Ödüllerin dağıtımından önce bir konuşma yapan Futbol Federasyonu Başkanı Levent Bıçakcı, büyük ilgi gören "Mavi Bayrak" ödüllerinin önümüzdeki sezon markalaşacağına inandığını söyledi. 
     
     SPOR TOTO TEŞKİLATIYLA ANLAŞMAZLIK 
     Daha önce birlikte yürütüleceği duyurulan Spor Toto Teşkilatı’nın "Fair Play" ve Futbol Federasyonu’nun "Mavi Bayrak" ödül organizasyonu, iki kurum arasındaki anlaşmazlık nedeniyle ayrıldı. 
     Konuyla ilgili A.A muhabirinin sorusunu yanıtlayan Futbol Federasyonu Başkanvekili Şekip Mosturoğlu, Spor Toto Teşkilatı’nın kendilerini değerlendirme jürisine kattığında, anlayış farklılığını gördüklerini belirterek, şunları söyledi 
     "Onların bizden sadece teknik destek ve bu kriterlerin altyapısının oluşturulmasında yardım istediğini anladık. Bizim anlayışımız ise onların sponsorluğunda tek bir ödül olarak vermekti. 
     Manalı olan da bana göre budur. Şimdi onlar ayrı, biz ayrı ödül veriyoruz. Bana göre bu doğru değil. Futbolun çatı teşkilatı biziz. 
     Spor Toto Teşkilatı da futbol üzerinden elde edilen katma değeri yaratan önemli unsurlardan bir tanesi. İki kurumun ayrı ayrı ödül dağıtması doğru değil." 
     
</TEXT>
</DOC>
