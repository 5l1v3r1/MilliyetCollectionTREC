<DOC>
<DOCNO> 314652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sondun07.html </URL>
<DATE> 2005/02/12/ </DATE>
<TIME> 06.35 </TIME>
<AUTHOR>  </AUTHOR>
<HEADLINE>
Papadan Katoliklere çağrı Benim için dua edin ki hizmetimi sürdürbileyim 
</HEADLINE>
<TEXT>

     Roma Katolik Kilisesi'nin ruhani lideri Papa İkinci Jean Paul, Katoliklere çağrıda bulunarak, kendisi için de dua edilmesini istedi. 
     Papa, Katolik Kilisesi'nin Dünya Hastalar Günü nedeniyle bugün yayınladığı ve Vatikan'daki Aziz Petrus San Pietro Kilisesi'nde düzenlenen törende Kardinal Camillo Ruini tarafından okunan mesajında, Katoliklere seslenerek, ''Benim için dua edin ki hizmetimi sürdürebileyim. Dualarınızda ve çektiğiniz acılarda, Hıristiyan halkının evrensel çobanı olma yükümlülüğümü ve bendenizi de hatırlamayı unutmayın'' dedi. 
     Papa'nın, yayımladığı mesajda, hararetle savunduğu Hz. Meryem kültünü vurgulaması da dikkati çekti. Katolikler nezdindeki inanca göre Hz. Meryem'in 1958'de Lourdes'de Bernadette Soubrious'a tam 18 kez görünmüş olduğuna işaret eden 84 yaşındaki Papa'nın mesajında, ''Hz. Meryem, halen hepinizi dua etmeye, tövbekar olmaya ve doğru yola gelmeye davet ediyor'' ifadeleri de yer aldı. 
     Vatikan kaynaklarından edinilen bilgilere göre, Dünya Hastalar Günü'nde okunmak üzere hazırlanan mesaj, Papa'nın hastaneye kaldırılmasından önce Ocak sonuna doğru hazırlanmıştı. Mesajda, Papa'nın 1-10 Şubat arasında Gemelli Polikliniği'nde gribal enfeksiyon nedeniyle tedavi görmesine ilişkin herhangi bir gönderme yapılmaması da bu bilgileri doğrular nitelikte. 
     İtalya Katolik Piskoposlar Kurulu Başkanı Kardinal Ruini, Vatikan'daki merasim sırasında, Papa'nın mesajını okumasının ardından, ''Katolikler olarak hepimiz, Tanrı'nın Papa'ya güç vermesi için duacı olmalıyız'' dedi. 
     Katolik Kilisesi'nin 13 yıldan beri kutlamakta olduğu Dünya Hastalar Günü vesilesiyle Papa tarafından bir mesaj yayınlanması Vatikan'ın mutad uygulamaları arasında yer alıyor. 
     
</TEXT>
</DOC>
