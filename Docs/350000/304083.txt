<DOC>
<DOCNO> 304083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonsiy28.html </URL>
<DATE> 2005/01/06/ </DATE>
<TIME> 22.08 </TIME>
<AUTHOR>  </AUTHOR>
<HEADLINE>
Başbakan Erdoğan Rize'de konuştu... 
</HEADLINE>
<TEXT>

     Başbakan Recep Tayyip Erdoğan, ''Bizim iktidarımız, bir grubun, belli bir azınlığın iktidarı değil milletin iktidarıdır'' dedi. 
     Başbakan Erdoğan, Rize Valiliği'ni ziyaretinin ardından Ardeşen İlçesi'ne giderek, Karadeniz Sahil Yolu inşaatında incelemelerde bulundu. 
     İncelemenin ardından Rize'ye dönen Erdoğan, Menderes Bulvarı'nda havai fişek ve halkoyunları gösterileriyle karşılandı. 
     Horon ekibiyle birlikte horon oynayan Erdoğan, daha sonra 2 Mart Spor Salonu'nda yapılan AK Parti Rize İl Gençlik Kolları 1. Olağan Kongresi'ne katıldı. 
     Başbakan Erdoğan, burada yaptığı konuşmada, Türkiye'de 2 yıl öncesine kadar ''ülkenin geleceği karanlık'' diyenlerin meydanları doldurduğunu ifade etti. AK Parti iktidarıyla işlerin yoluna girmeye başladığını dile getiren Erdoğan, şunları söyledi 
     ''2005'in sonunda Karadeniz Sahil Yolu'nun bitirileceğini söylemiştim. Ardeşen'e kadar yolları gezdim. İnşallah bu yıl sonuna kadar ana arkların hizmete gireceğini hep beraber göreceğiz. Bizim iktidarımız, bir grubun, belli bir azınlığın iktidarı değildir. Bizim iktidarımız, milletin iktidarıdır. Milletimiz için harcanması gereken kaynaklar, çocuklarımızın yarınları için yatırım olarak harcanmaya başlanmıştır'' dedi. 
     ''Dört ayak üzerine duran bir Türkiye'' kurduklarını belirten Erdoğan, bu ayakları, ''eğitim, sağlık, adalet ve emniyetin'' oluştuğunu kaydederek, ''Eğitimi zaafa uğramış bir milletten hiçbir şey olmaz. Bu nedenle cehaleti ayaklarımızın altına aldık ve ezdik. Toplu konut yaptığımız yerlerde okullar da yapacağız. Böylece çocuklarımız servislerle okula gider durumda olmayacaktır'' dedi. 
     
     ''İSTİKRARDA, OECD ÜLKELERİ ARASINDA BİRİNCİ SIRADAYIZ'' 

     Başbakan Recep Tayyip Erdoğan, ''AB'ye, Bize çok para gelecek diye girmiyoruz. Medeniyetlerarası çatışmalar bitsin, uzlaşmalar başlasın diye giriyoruz'' dedi. 
     Erdoğan, AK Parti Rize İl Gençlik Kolları 1. Olağan Kongresi'ndeki konuşmasında, ''tek başına iktidarda kaldıklarının'' söylendiğini dile getirerek, şunları kaydetti 
     ''Biz öyle bir şey istemiyoruz. Tek başına iktidar olmaz. Cumhuriyetimizin kurucusu Gazi Mustafa Kemal Atatürk, Hakimiyet Kayıtsız Şartsız Milletindir demişti. Bizim arzu ettiğimiz şey de hakimiyetin milletin olduğu yerde, halkın verdiği karara saygı duyulması gerektiğidir. Nereden nereye... Köprünün altından çok sular geçti. Ben hep şuna inandım ve onu söyledim Biz ne aldatan, ne de aldanan olacağız. Size hiçbir zaman yapamayacağım şeyi vaat etmedim ve etmeyeceğim. Yapacağımız şeyi de söyleriz ve yaparız.'' 
     
     ENFLASYON HEDEFİ 

     Enflasyonun 35 yıl aradan sonra tek haneli rakamlara düştüğünü belirten Erdoğan, şöyle devam etti 
     ''Enflasyonda 9.32'yi yakaladık. Bu, 35 yıl sonra gelen bir başarıydı. İstikrarda OECD ülkeleri arasında birinci sıradayız. İktidara geldiğim zaman çayla simidi alamayan vatandaş, şimdi bunları alır hale geldiği gibi, üstüne de asgari ücretten 93 milyon lira artışı oldu. Biz bunu bile yeterli görmüyoruz. Asgari ücrette ayarlama yaptık. 2005 yılına 350 milyon ile girdik. Kısa zamanda hedeflerimizi yakaladık ve bu yıla Yeni Türk Lirası YTL ile girdik. Bu noktada birileri rahatsız oldu. Dediler ki Bunun zamanı mıydı Biraz daha böyle gitseydi. Biz buraya durup dururken gelmedik. Enflasyonu yüzde 10'un altına indirdiğimizde, YTL'ye geçeceğimiz hedefini koymuştuk. Koyduğumuz hedeflere zamanında ulaşamazsak, milletimize zaman kaybettirmiş oluruz. Buna kimsenin hakkı yok.'' Başbakan Erdoğan, Cumhuriyet tarihinde yapılan duble yolların 3 bin 800 kilometre, kendi iktidarları süresince yapılanların ise yaklaşık 5 bin kilometre olduğunu kaydetti. 
     
     ''ÖZGÜRLÜK VE HÜRRİYET, SİLAHIN UCUNDA DEĞİL'' 

     Bazı üniversitelerde çeşitli hareketlerin başladığına dikkati çeken Erdoğan, gençlere şöyle seslendi 
     ''Özgürlük ve hürriyet, hiçbir zaman silahın ucunda değildir. Bunlar beyindedir. Fikrine, inancına güveniyorsan, karşındaki insanın fikrine, inancına saygı göstereceksin. AK Parti gençliği, bu çerçeve içinde hareket eden bir gençliktir. Bu millet, kavgalardan, gereksiz çatışmalardan yeterince vakit kaybetti. Artık bunlara tahammül edemiyoruz. Halk bunu 3 Kasım seçimlerinde gösterdi'' AB'ye, ''Eğer Hıristiyan kulübü olmadığınızı ispat edecekseniz Türkiye'yi buraya almalısınız'' dediklerini ifade eden Erdoğan, ''Medeniyetlerarası bir uzlaşma istiyorsanız, Türkiye'yi buraya almaya mecbursunuz. Biz AB'ye, Bize çok para gelecek diye girmiyoruz Medeniyetlerarası çatışmalar bitsin, uzlaşmalar başlasın diye giriyoruz'' şeklinde konuştu. 
     
     ORTADOĞU'DAKİ TEMASLAR 

     Ortadoğu'da Türkiye'nin üzerine düşen sorumluluğun bilincinde olduklarını kaydeden Başbakan Erdoğan, şunları kaydetti 
     ''AB temaslarımızı bitirdikten sonra, şimdi yoğun olarak, üzerimize düşen görevin bilincinde olarak, Ortadoğu'da temaslara başladık. Burada çok önemli mesuliyetlerimiz var. Bunları yerine getireceğiz. Netice alırız veya alamayız, önemli değil. Ama biz koşacağız. Çünkü yarın kimse Sen koşmadın diyemeyecek bize.'' Aralarında Rize, Artvin ve Trabzon'un da bulunduğu 13 ili kapsayan yeni bir teşvik düzenlemesi yaptıklarını anımsatan Erdoğan, teşvik kapsamından daha önce söz konusu yerlerde kurulan fabrikaların da yararlanacağını bildirdi. 
     Rize'deki incelemelerini tamamlayan Başbakan Erdoğan, daha sonra Güneysu İlçesi'ndeki evine gitti. 
     
</TEXT>
</DOC>
