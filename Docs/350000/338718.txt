<DOC>
<DOCNO> 338718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sontur22.html </URL>
<DATE> 2005/05/01/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
"Marmaris Uluslararası Denizcilik Festivali" sona erdi... 
</HEADLINE>
<TEXT>

     Marmaris Uluslararası Denizcilik Festivali sona erdi. 
     Marmaris Kaymakamı Cemalettin Özdemir ve Belediye Başkanı Ali Acar, festival için oluşturulan basın merkezinde ortak bir basın toplantısı düzenlediler. 
     Özdemir, bir yıl çalışıp, 5 gün icra ettikleri festivalin amacına ulaştığını söyledi. Medya mensuplarına katkılarından dolayı teşekkür eden Özdemir, medya katkısının sağladığı tanıtım faydasının festival bütçesinin çok üzerinde olduğunu ifade etti. Özdemir, Anadolu Ajansı ve TRT ile Basın Yayın ve Enformasyon Genel Müdürlüğü'nün katıklarına ayrıca değinip, teşekkürlerini yineledi. 
     Belediye Başkanı Ali Acar ise Marmaris'te bir ilki başarmanın mutluluğunu yaşadığını belirterek, ''Festival amacına kesinlikle ulaşmıştır. Dolu dolu bir 5 gün geçirdik'' dedi. 
     Özdemir ve Acar, bir soru üzerine, festivali, tekli yıllarda olmak üzere 2 yılda bir aynı tarihler arasında sürdürmeyi kararlaştırdıklarını bildirdiler. Özdemir, festivalin askeri yönünün ağır bastığı yolundaki eleştirilerin bulunduğunun belirtilmesi üzerine de Deniz Kuvvetleri Komutanlığı'nın katkıları olmadan askeri gemileri getirtmenin zorluğunu vurguladı. 
     Festivalin son etkinliği bu akşam gerçekleştirilecek. Özcan Deniz, Seferad, bandolar ve askeri gösteri grupları, Atatürk Meydanı'nda Marmarislilerle buluşacak. 
     
</TEXT>
</DOC>
