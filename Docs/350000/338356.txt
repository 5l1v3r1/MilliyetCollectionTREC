<DOC>
<DOCNO> 338356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/yasam/axyas02.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Masa kavgasında 3 genç vuruldu 
</HEADLINE>
<TEXT>


İşadamı Levent Penso'nun oğlu Serim ile 2 arkadaşı, Süzer Plaza'daki Red Room adlı barda masa yüzünden bir kişiyle tartıştı. Saldırgan, 3 genci de vurdu 

MUSTAFA KURTARAN 

Süzer Plaza'daki bir barda masa yüzünden çıkan kavgada 3 kişi yaralandı. İşadamı Levent Penso'nun Bilgi Üniversitesi öğrencisi oğlu Serim Penso 21 , aynı üniversiteden arkadaşı Yalçın Sisa 21 ve Koç Üniversitesi öğrencisi Alp Yalçın 21 , önceki gece Gümüşsuyu'nda, Süzer Plaza'nın alt katındaki Red Room adlı restoran bara gitti. Üç arkadaş, 350 kişinin bulunduğu restoranda bir masaya oturdu. Saat 02.30 sıralarında 2 kız ve bir erkek arkadaşıyla yanlarına gelen bir kişi, masanın kendisine ait olduğunu söyleyerek kalkmalarını istedi. Penso ve arkadaşlarının kalkmak istememeleri üzerine tartışma başladı. 

Üçü de 'bacaktan' 
Silahını çeken saldırgan, Penso, Sisa ve Yalçın'ı bacaklarından yaraladı. Kargaşadan yararlanan saldırgan ve arkadaşları, plakası alınamayan bir otomobille kaçtı. VKV Amerikan Hastanesi'ne kaldırılan yaralılardan Penso ve Sisa'nın sol, Yalçın'ın sağ bacağından vurulduğu, sağlık durumlarının iyi olduğu bildirildi. Oğlunun masa yüzünden çıkan tartışmada vurulduğunu belirten işadamı Levent Penso ise, "Saldırıyı, kendisini polis olarak tanıtan Yavuz adlı takım elbiseli bir kişi gerçekleştirmiş. Böyle bir bara nasıl silah sokulur, anlamıyorum" dedi. Bu arada aynı barda, bir yıl önce 'Academy 14'te boğazı kesilerek öldürülen Barış Sönmez'in karıştığı kavgaya neden olduğu öne sürülen ve sunucu Ece Erken'e benzerliği nedeniyle "Ecem" adıyla tanınan Aysun Kocatürk'ün bulunması dikkat çekti. Taburcu olan Alp Yalçın, "Saldırganları da Aysun Kocatürk'ü de tanımıyorum. Olay kız meselesi değildi" diye konuştu. Süzer Plaza yönetimi de, zanlının barların mal kabul kapısından girmiş ve aynı kapıdan kaçmış olabileceğini öne sürdü. 




</TEXT>
</DOC>
