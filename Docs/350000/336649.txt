<DOC>
<DOCNO> 336649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/soneko15.html </URL>
<DATE> 2005/04/25/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Anadolu otoyollarında "KGS" sistemine geçiş ertelendi... 
</HEADLINE>
<TEXT>

     Karayolları Genel Müdürlüğü'nce, 5. Bölge Müdürlüğü sınırlarındaki otoyollarda Mayıs ayının sonlarına doğru uygulanması hedeflenen Kartlı Geçiş Sistemi'nin KGS devreye girmesinin, ithal edilecek elektronik parçaların teminindeki güçlük nedeniyle Temmuz ayı sonuna ertelendiği bildirildi. 
     Karayolları 5. Bölge Müdürü Mahmut Çelikcan, bölge müdürlüğüne bağlı Adana, Mersin, Kahramanmaraş, Osmaniye, Gaziantep, Hatay ve Kilis'teki 30 otoyol istasyonunda uygulanması hedeflenen sistemin devreye girmesinin, Temmuz ayının sonuna ertelendiğini söyledi. 
     Çelikcan, özel olarak tasarlanan ve nakit ödemelere alternatif olarak geliştirilen ''chip''li kartların teknolojik altyapısının Karayolları ile Aselsan tarafından oluşturulduğunu ifade ederek, erteleme nedeniyle ilk etapta alım gişelerinin üçte birinin yenileneceğini ve bu çalışmalar için 6 milyon YTL harcanacağını kaydetti. 
     Çelikcan, Temmuz ayından sonra da yıl sonuna kadar sistemin geriye kalan üçte ikilik bölümünün tamamlanacağını ve bunun için de 12 milyon YTL harcama yapılacağını ifade etti. 
     Yaklaşık 2 aylık ertelemenin Aselsan'ın ithal edeceği elektronik parçaların teminindeki zorluklardan kaynaklandığını belirten Çelikcan, ''Sistemi uygulamaya Temmuz sonundan itibaren 26 istasyonda başlayacağız. Yıl sonuna kadar da sistemin tamamı çalışacak'' dedi. 
     Temmuz ayı sonunda devreye girecek olan sistemde, sürücülerin gişelerden KGS kartı ve kredi kartı ile geçebileceklerini anlatan Çelikcan, sistemin telefon kartlarına benzer bir kartla çalışacağını kaydetti. 
     Çelikcan, 5-10 kontör yüklenmiş kartın her geçişte tarife üzerinden kontör alarak geçilebilecek şekilde dizayn edilmiş olacağını belirterek, ''Yanlarında para veya KGS kartı olmayan sürücüler ise kredi kartını sisteme gösterip rahatlıkla geçiş yapabilecekler'' diye konuştu. 
     Bu sistemle kaçakların önlenmesi ve gişelerde araç yoğunluğunun azaltılmasının amaçlandığını anlatan Çelikcan, 5. Bölge Müdürlüğü'ne bağlı illerdeki gişelerde KGS'ye geçildikten sonra da yedek olarak eski nakit ödeme gişelerinin de duracağını sözlerine ekledi. 
     
</TEXT>
</DOC>
