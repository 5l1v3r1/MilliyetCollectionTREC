<DOC>
<DOCNO> 300800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/spor/spo04.html </URL>
<DATE> 2004/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da Güneş açıyor 
</HEADLINE>
<TEXT>


Bordo - Mavili yönetim bugün son kez masaya oturacağı Teknik Direktör Şenol Güneş'e sınırsız yetki sunacak. Başkan Aktuğ, "UEFA normlarında bir modele kavuşacağız" dedi 


Noktayı koyuyorlar 
TRABZONSPOR yönetimine dokuz saatlik görüşme trafiğinin ardından prensip olarak "evet" diyen Teknik Direktör Şenol Güneş'in sözleşme imzalaması halinde tek patron olacağı, sınırsız yetkilerle donatılacağı öğrenildi. Güneş bugün Trabzon'da yapacağı görüşmede ücret ve sözleşme şartlarını belirleyecek. Başkan Atay Aktuğ, "Kulübü, Şenol Güneş ile birlikte UEFA'nın istediği normlarda bir modele kavuşturacağız" dedi. 

İşte Güneş'in yetkileri 
1. Profesyonel takım ona bağlı olacak. İstediğiyle çalışacak, isterse yeni kadro kuracak. 2. Transfer bütçesi yapabilecek. 3. Gidecek ve gelecek futbolcuları kendi belirleyecek. Yönetimin dayatması olmayacak. 4. Alt yapı, sorumluluğuna verilecek. 5. Futbol A.Ş'deki tüm personelin sorumluluğunu üstlenecek. Kadroları kendi belirleyecek. 6- Futbolla ilgili yeni birim oluşturabilecek. 7. İster eşofman giyip sahaya inecek, isterse bir antrenör atayıp takımı dışarıdan yönetebilecek. 8. Futbolcu izleme komitesine yeni isimler alabilecek. 9. Yönetim kuruluna her ay rapor verecek. Sadece başkana karşı sorumlu olacak. 10. Çok uzun vadeli sözleşme yapacak, tazminat maddesi de koyacak. 

Musa Büyük şaşırttı 

BORDO - Mavililer'in transferinde büyük aşama kaydettiği İstanbulsporlu Musa Büyük'ün Ankaraspor ile anlaşması büyük sıkıntı yarattı. Genç oyuncu ile geçtiğimiz hafta 400 bin dolara el sıkışan Trabzonspor yönetimi bu sürpriz gelişme nedeniyle hayal kırıklığı yaşadı, yeni arayışlara başladı. Bu arada Mustafa Yalçınkaya'nın da kulüple ilişkisi kesildi. 


</TEXT>
</DOC>
