<DOC>
<DOCNO> 338644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sondun12.html </URL>
<DATE> 2005/05/01/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Talat, Kıbrıs'a özel temsilci istedi 
</HEADLINE>
<TEXT>

     KKTC Cumhurbaşkanı Mehmet Ali Talat, BM Genel Sekreteri'nden Kıbrıs konusunda inisiyatif üstlenmesini ve adaya özel temsilci göndermesini talep etti. 
     Cumhurbaşkanı Talat, 5 yıllık görev süresi içerisinde Kıbrıs sorununun çözüleceğine ve bu sürede bir anlaşmaya imza atacağına inandığını belirterek, ''Burada bulunma nedenim, misyonum bu'' dedi. 
     Talat, Türk Ajansı-Kıbrıs'a TAK yaptığı açıklamada, yeni hükümetin güvenoyu almasının ardından Türkiye'ye resmi bir ziyaret yapmayı planladığını belirtti. 
     Yeni politikaları belirlemeye çalıştıklarını ve önümüzdeki günlerde bu konularda daha da yoğunlaşacaklarını kaydeden Talat, Kıbrıs'taki temsilcisi aracılığıyla BM Genel Sekreteri Kofi Annan'a taleplerini ilettiğini açıkladı. 
     Annan'ın Kıbrıs'taki temsilcisiyle geçen günlerde bir görüşme yaptığını ifade eden Talat, bu görüşmede, Annan'ın, Kıbrıs sorununun çözümüne yönelik çabaların bundan sonra nasıl ilerletileceğiyle ilgili girişim yapmak amacıyla üst düzey bir yetkiliyi adaya göndermesini istediğini söyledi. 
     Talat, Genel Sekreter'den, görüşmeleri yeniden başlatmak için Rum tarafından talep edilen istekler konusunda daha aktif olmasını da talep ettiğini kaydetti. 
     Aynı görüşmede Kıbrıs'la ilgili görüşmeler dışında günlük ve pratik sorunların çözümü için Rum tarafıyla temaslara hazır olduğunu dile getirdiğini bildiren Talat, ''Bunlara alınacak yanıta göre yeni tavır ve politikalar belirlenecek'' dedi. 
     Talat, 1. Cumhurbaşkanı Rauf Denktaş'tan görevi devraldığı törenin sıcak ve olumlu bir atmosferde geçtiğini belirterek, ''Olması gereken de buydu. Sonuçta bu devletin devamlılığının gereğidir'' dedi. Talat, törende heyecanlandığını da belirtti. 
     Cumhurbaşkanı Talat, Denktaş'ın kendisi için kullandığı ve çok tartışılan ''yılan gibi soğukkanlı'' sözüyle ilgili görüşünü de şu ifadelerle dile getirdi 
     ''Bence mecaz yaptı, çift anlamlı kullandı. Hem seçim başarısını sinsi bir şekilde yürütülen kampanyanın bir sonucu gibi göstermeye çalıştı, hem de yeni görevimde gerekli soğukkanlılığı ifade etme anlamında kullandı. Benim açımdan bu ifade bir sorun, bir rahatsızlık yaratmadı.'' Cumhurbaşkanlığında üst düzey kadrolarını 15 gün içinde şekillendirmeyi hedeflediğini ifade eden Talat, ''Ekip çalışmasına büyük önem veriyorum, her zaman önem verdim. Alanında uzman, yetişmiş kadrolar oluşturacağım'' dedi. 
     Daha çok teknik ve uzman kadrolara ihtiyaç olduğunu kaydeden Talat, ''Öncelikle oluşturacağım düşünce üretecek siyasi kadrolardır. Örneğin çok iyi bir hukuk birimine ihtiyacım var. Değişik alanlarda uzmanlaşmış hukukçulara ihtiyacımız olacak. Hem uluslararası hukuk, hem iç hukuk. Ayrıca siyasi kararları üretirken yararlanacağımız bir ekip olacak'' diye konuştu. 
     Cumhurbaşkanı Mehmet Ali Talat, ''çözüm vizyonuyla geldiniz, 5 yıllık görev sürenizde anlaşmaya imza atacağınıza inanıyor musunuz '' sorusuna, ''Tabii ki. Kıbrıs sorununun bu 5 yılda çözüleceğine inanıyorum. Bunun için çalışmak benim görevim. Misyonum da bu'' karşılığını verdi. 
     
</TEXT>
</DOC>
