<DOC>
<DOCNO> 331840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/guncel/agun.html </URL>
<DATE> 2005/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Pediatrinin papası' 
</HEADLINE>
<TEXT>


Prof. Dr. İhsan Doğramacı'ya, 90'ıncı yaşının kutlandığı törende, 'pediatrinin papası' denildi 

ANKARA Milliyet 

Bilkent Üniversitesi'nin kurucusu ve Uluslararası Çocuk Merkezi Başkanı Prof. Dr. İhsan Doğramacı'nın doğumunun 90. yıldönümü nedeniyle önceki gün düzenlenen tören, renkli görüntülere sahne oldu. Katoliklerin ruhani lideri Papa Jean Paul II'ye benzetilen Doğramacı için, "pediatrinin papası" ifadesi kullanıldı. 
Törenin ödül bölümünde uluslararası kuruluşlar ve bilim adamları ,Doğramacı'ya ödüller ve hediyeler sundu. 
Uluslararası Yükseköğretim Konferansı Başkanı Ignaz Bender, hiçbir Türk'ün Doğramacı kadar ödül ve hediye almadığını söyledi. 
Başkent Üniversitesi Rektörü Prof. Dr. Mehmet Haberal, Doğramacı'nın yükseköğretimde "Türk adını" değiştirdiğini, Türk medikal sistemine yenilikler kattığını ifade etti. 
UNICEF Türkiye Milli Komitesi Başkanı Talat Halman da, Doğramacı'ya "doktorların doktoru" diye hitap etti. 
Mısır Sağlık Bakanı Errol Alden de, "Bosna barışını sağlaması için yaptığı çalışmalar dolayısıyla büyük barış destekçisi" dedi. 
Atina Ulusal Sağlık Okulu'ndan Prof. Dr. Theodore Thomaidis de, "Modern pediatri ve modern üniversite eğitiminin Türkiye'deki mimarı" diye konuştu. 

Başarıları vurgulandı 
İtalya Roma'daki La Sapienza Üniversitesi Pediatri Bölüm Başkanı Prof. Dr. Manuel Castello, Doğramacı'nın çocuk sağlığı alanındaki başarılarını vurgulayarak, "Pediatri dünyasının papası" şeklinde konuştu. 
Afganistan Pediatri Derneği'nden Prof. Dr. Ahmadudin Maarji, derneğin Doğramacı sayesinde kurulduğunu söyledi. 
Polonya'daki Cracow Ekonomi Üniversitesi'nden Prof. Dr. Andrzej Sokolowski, Doğramacı'nın tüm dünyadan nasıl arkadaş edinileceğini iyi bildiğini belirterek, "Doğramacı'dan ülkenizi sevmeyi de öğrenebilirsiniz" dedi. 


Kazakistan'dan geldi 


Kazakistan'dan gelen Dr. Kuanish Mazhibaev, Duyshe Kudayarov ve Özbek Dr. Murod Jafarov ile Talat Agzamkhodjaev, Doğramacı'ya altın sırma işlemeli geleneksel giysilerini hediye etti. Doğramacı'nın bu giysilerle poz vermesi alkış aldı. 



</TEXT>
</DOC>
