<DOC>
<DOCNO> 341435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/yasam/yas01.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
10 yaşında çocuk 3 otomobil çaldı 
</HEADLINE>
<TEXT>


İzmİr DHA 

İzmir'in Boğaziçi semtinde, çalıntı otomobili takibe alan polis ekipleri, direksiyondaki 10 yaşındaki B.K.'yi yakaladı. K, neden otomobil çaldığını soran basın mensuplarına, "Esrar paramı verin, yapmayayım" dedi. Dün 21.00'de çalındığı anonsu yapılan '34 UP 5369' plakalı otomobil, Boğaziçi semtinde polis ekipleri tarafından görülerek takibe alındı. Polisin "Dur" ihtarına uymayan otomobil sürücüsü, Boğaziçi kavşağında kıstırılarak yakalandı. Otomobilin direksiyonunda yakalanan B.K., karakola getirildi. Kovalamaca sırasında polis otosu hafif hasar gördü. 
K.'nin aynı gün 11.30 sıralarında Kemeraltı semtinden '35 T 6871' plakalı otomobili ve 13.30 sıralarında ise Hatay semtinden '34 SKT 11' plakalı otomobili çalmaktan yakalandığı, ancak işlem yapılamadığı için serbest bırakıldığı ortaya çıktı. Yaşı küçük olduğu için hakkında işlem yapılamayan ve ailesine teslim edileceği öğrenilen B.K., neden otomobil çaldığını soran basın mensuplarına, "Esrar paramı verin, çalmayayım" diye konuştu. 



</TEXT>
</DOC>
