<DOC>
<DOCNO> 324033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko35.html </URL>
<DATE> 2005/03/16/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Zorlu Dünyada Türk teknoloji bayrağını dalgalandırıyoruz 
</HEADLINE>
<TEXT>

     Zorlu Holding Yönetim Kurulu Başkanı Ahmet Nazif Zorlu, 'dünyada Türk teknoloji bayrağını dalgalandırdıklarını' belirtti. 
     İzmir'in Alsancak Semti'ndeki ''ilk yeni konsept showroom''unun açılışında konuşan Ahmet Nazif Zorlu, VESTEL'in üretiminin yüzde 90'ını ihraç ettiğini söyledi. 
     Zorlu, ''en önemlisi Türkiye'nin mühendisi, teknolojisi ile dünyaya açılmasını sağlıyoruz. 10 yıl önce 100 milyon dolarlık ihracat hedefleri konuşurken bugün VESTEL tek başına 2 milyar 150 milyon dolar ihracat yapıyor'' dedi. 
     İhracat atağını sürdürdüklerini belirten Ahmet Nazif Zorlu, sözlerini şöyle sürdürdü 
     ''Yelkenleri açtık. Dünyanın her köşesine gidiyoruz. Dünyaya Türkiye'nin malını satıyoruz. Hep beraber yerli malı kullanalım. Alınan her yerli malı, istihdam gücünü daha da artıracak. Biz istihdama katkıda bulunmaya çalışıyoruz. VESTEL City, VESTEL Country oldu. 10 yıl önce 2 bin kişi çalışırken bugün 12 bin kişi çalışıyor. Sadece Manisa'da, İzmir hariç yan sanayii 40'ın üzerine çıktı. Yalnız İzmir ve çevresinde istihdam 100 bine yaklaştı. Bu ülkenin işe ihtiyacı var. Zorlu Grubu, işsizliğin azalması için omzuna yük almaya hazır. Türkiye'nin teknoloji bayrağını dalgalandırmaya devam edeceğiz.'' 
     
     HOLDİNGİN HEDEFLERİ TUTTU 
     Zorlu, gazetecilerin sorularını yanıtlarken, 10 yıl önce ortaya büyük hedefler koyduklarını ve bunları gerçekleştirdiklerini kaydetti. 
     Yılda 30 milyon cihaz hedeflendiğini, bu yıl bu rakama ulaşılacağını anlatan Zorlu, geçen yıl ise 22 milyon cihaz ürettiklerini vurguladı. 
     VESTEL'in Manisa'daki tesislerini otomobille 3,5 saatte gezip bitiremediğini belirten Zorlu, bundan büyük haz duyduğunu anlattı. 
     Çalışarak her zorluğun aşılabileceğinin bilinci içinde olduklarını belirten Zorlu, ''gezen kurt aç kalmaz. Biz de sürekli gezerek, ihracatımızı daha da artırıyoruz'' dedi. 
     Ahmet Nazif zorlu, 1,200 mağazası bulunan VESTEL'in yeni konseptinin hızla yayılacağını kaydetti. 
     
</TEXT>
</DOC>
