<DOC>
<DOCNO> 306632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/dunya/dun01.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya'nın eli Titan'a uzandı 
</HEADLINE>
<TEXT>


Avrupa Uzay Ajansı'nın Huygens sondası, Satürn'ün gizemli uydusu Titan'a indi 

DIŞ HABERLER SERVİSİ 


Avrupa Uzay Ajansı'na ESA ait Huygens sondası, Satürn gezegeninin gizemli uydusu Titan'a güvenli iniş yapmayı başardı. Cassini aracından 24 Aralık'ta ayrıldıktan sonra serüvenini tek başına sürdüren Huygens'in dün 2.5 saat içinde Titan'a paraşütle indiği, iniş yaptığı bölgenin yumuşak bir yüzey olduğunun sanıldığı açıklandı. İnişin ardından ilk fotoğrafları göndermeye başlayan Huygens, 7 yıl önce Amerikan Cassini uydusuyla birlikte ABD - Florida - Cape Canaveral Üssü'nden yola çıkmıştı. 
320 kg'lik Huygens, Titan'a indiğinde, Almanya'nın Darmstadt kentindeki Huygens robotu denetim merkezinde bilim adamlarından büyük alkış koptu. Bu sırada ESA yetkilisi David Southwood, "Bebeğimiz hayatta" diye haykırırken, ESA Genel Müdürü Jean - Jacques Dordain da, "Titan'ı ziyaret eden ilk insanlar olduk. Bu, Avrupa için harika başarı" dedi. 
1655'te Titan'ı kendi yaptığı teleskopla keşfeden Hollandalı Christiaan Huygens'in adını taşıyan araç, uzmanların dünyanın ilk zamanlarındaki atmosferini andırdığını düşündükleri Titan'ın benzersiz ortamını yerinde araştıran ilk araç oluyor. ESA yetkilisi Jean - Pierre Lebreton, "Bu, zaman makinesiyle yolculuk gibi bir şey. Yeryüzünün 3.8 milyar yıl önceki koşullarını Titan'da bulacağımızı sanıyoruz" açıklamasında bulundu. Titan'daki bilimsel araştırmaların, Dünya'daki ilk yaşamın ortaya çıkmasını sağlayan kimyasal reaksiyonların türünün ortaya çıkarmada yardımcı olabileceği kaydediliyor. 
Huygens'in gönderdiği ilk fotoğraflar, eksi 190 derecelere varan yüzeye çıkan donmuş siyah beyaz yılankavi çizgileri gösteriyor. Bu da bilim adamlarının, kalın atmosfere sahip tek Güneş Sistemi uydusu olan Titan'da "sıvı yüzey" ihtimalini ortaya çıkarıyor. Titan'ın Dünya'dan 1.5 kat koyu atmosferi, Dünya gibi büyük oranda azot içeriyor. 


</TEXT>
</DOC>
