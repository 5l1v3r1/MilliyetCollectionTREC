<DOC>
<DOCNO> 309340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonyas13.html </URL>
<DATE> 2005/01/25/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Aziz Nesin öyküleri 6 aydır TRT'de bekliyor 
</HEADLINE>
<TEXT>

     Aziz Nesin'in 34 öyküsünün dizi haline getirilmesi için Nesin Vakfı ile imzalanan anlaşmanın halen yürürlükte olduğunu açıklayan TRT Genel Müdür Vekili Ali Güney, çekimi tamamlanan sekiz dizinin Temmuz 2004'ten beri beklediğini açıkladı. 
     CHP Antalya Milletvekili Feridun Baloğlu, konuyu bir soru önergesi haline getirerek Devlet Bakanı Beşir Atalay'a Aziz Nesin öykülerinin akibetini sormuştu. Baloğlu'na yanıt Atalay aracılığıyla, TRT Genel Müdür Vekili Ali Güney'den geldi. 
     TRT ve Aziz Nesin Vakfı arasında imzalanan anlaşmanın halen yürürlükte olduğunu duyuran Güney, ancak TRT'nin bu dizileri gösterime sunmakta pek de hevesli olmadığını şöyle açıkladı 
     "Sözleşme kapsamında 11.8.2003 tarihinde 13 hikayenin Repertuar Kurulu'nda değerlendirilebileceği kararı çıkmıştır. Bugüne kadar 8 bölüm çekilmiştir. Çekimi yapılan bölümler teknik işlemleri bitirilerek Temmuz 2004'te yayına hazır hale getirilmiştir. Çekimlerin durdurulmasıyla ilgili haberler doğru değildir. Çekilen bölümlerin yayına girmesinden sonra izlenme oranlarına göre karar verilecektir. Yayınlanmama konusunda alınmış bir karar olmadığından sorumluluk ve buna bağlı olarak herhangi bir işlem yapılması söz konusu değildir." 
     
</TEXT>
</DOC>
