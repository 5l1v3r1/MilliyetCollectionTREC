<DOC>
<DOCNO> 333883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/spor/axspo02.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ın yüz akları 
</HEADLINE>
<TEXT>


Galatasaray'a 100. Yılı'nda şampiyonluk kupası getiren ilk branş olan sutopunda sevinç ve hüzün bir arada. Basketbolda yaşananlara üzülen Sarı - Kırmızılılar, "Bayanların gözü yaşlı resimleri canımızı acıttı" dediler 

SEDAT HARDAL 


Onlar, 100. Yılı'na 'tüm branşlarda şampiyonluk' parolasıyla giren Galatasaray'ın, tek tesellisi oldu. 
Futbolun dışında faaliyet gösterdiği 7 branşa da bu yıl yeterli bütçeyi ayıramayan Sarı-Kırmızılı kulüp, 100. Yılı'nda şampiyonluk sevincini sadece sutopu takımıyla yaşadı. Sıkıntılı geçen bir yıla rağmen ligde zirveye çıkmayı başaran sporcular, zaferlerini kutlarken, bir yandan da bayan basketbolcuların hüznünü paylaşıyor. 
Şube Sorumlusu Levent Ciner, sezonu mutlu sonla kapamalarına rağmen üzgün olduklarının belirterek, "Herşeyden önce Galatasaraylıyız. Diğer şubelerin durumu bizi üzüyor. Basketbol takımı küme düştüğünde, kızların ağlayan resimlerini, televizyon ve gazetelerde görmek canımızı acıttı. Onların üzüntüsü bizim üzüntümüz. Çünkü biz aileyiz" dedi. 

"Bu kupa cevap olsun" 
"Kulübe birçok eleştiri geldiği dönemde şampiyonluk kazandırmak bizi mutlu etti" diyen Ciner, "Bu kupa, bazı insanlara da cevap oldu. Galatasaray'da bir sorun olursa, elbirliğiyle hallederiz. Biz de diğer branşların yaşadığı zorluklarla uğraştık. Tesis ve ekonomik sıkıntılar yaşıyoruz, ama çok çalışıyoruz. Bu işe yüreğimizi verdik. Başarımızın sırrı da sevgi" ifadesini kullandı. 
Sezonun tüm giderlerini 200 bin dolar bütçe ile tamamladıklarını da sözlerine ekleyen Levent Ciner, "400-500 bin dolar ile Avrupa'da ilk 8'e gireririz. Fakat sutopu Türkiye'de birkaç kulübün sırtında ilerlemez. Federasyonun da çabası lazım" diye konuştu. 

Hedef Final - Four 

15 yılda 11. kez şampiyonluğu rakiplerine kaptırmayan Galatasaray, Avrupa'ya göz dikti. 2000'de Avrupa 9.'su olan Sarı-Kırmızılılar, Final-Four'u hedefliyor. Şube Sorumlusu Levent Ciner ile takım antrenörü Sinan Turunç, Sedat Hardal'ın sorularını yanıtladı. 

Hem iş, hem spor 

Sutopunda hayatlarını idame etmeleri zor olan sporcuların çoğu, geçimini sağlamak için çalışıyor. Gündüzleri işleriyle meşgul olan Galatasaraylı sporcular, ancak akşam saat 19.00'da Kalamış'taki tesislerde toplanarak antrenman yapabiliyor. 

Takım içinden çözüm 

Voleybol ve basketbolda forma sıkıntısı yaşayan Galatasaray'da, sutopu takımının böyle bir riski yok. Çünkü sporcular arasında tekstil ile uğraşanlar var. Kulübe masraf çıkarmak istemeyen Levent Ciner, eşofmanları sporculara ürettiriyor. 


</TEXT>
</DOC>
