<DOC>
<DOCNO> 328903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko19.html </URL>
<DATE> 2005/03/31/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Rekabet Kurumu, para cezalarını 28 kat artırdı... 
</HEADLINE>
<TEXT>

     Rekabet Kurumu Başkanlığı, idari ve süreli para cezalarını 28 kat artırdı. Bir başka deyişle söz konusu cezalar 29 katına çıkarıldı. 
     Buna göre yeni para cezaları, 1 Nisan 2005'ten geçerli olmak üzere, 580 YTL ile 5 bin 800 YTL arasında değişen tutarlarda uygulanacak. 
     Rekabet Kurumu Başkanlığı'nın, 4054 Sayılı Rekabetin Korunması Hakkında Kanunun 16. ve 17. Maddelerinde Düzenlenmiş Olan İdari Para Cezalarını, 1 Nisan 2005 tarihinden 31 Aralık 2005 tarihine Kadar geçerli olmak üzere artıran tebliği, Resmi Gazede'de yayımlandı. 
     Buna göre, Kanunun idari para cezalarını düzenlenen 16. maddesinin a bendinde yer alan ''Muafiyet, menfi tespit ve birleşme veya devralma için izin başvurusu ile bu kanunun yürürlüğe girmesinden önce yapılmış olan anlaşmalara ilişkin bildirim ve başvurularda yanıltıcı veya yanlış bilgi verilmesi'' halinde, 100 milyon lira olarak uygulanan para cezası 2 bin 900 YTL'ye yükseltildi. 
     Yine söz konusu maddenin b bendinde düzenlenen Kurul kararı ile ''bilgi isteme veya yerinde inceleme hallerinde eksik, yanlış veya yanıltıcı bilgi verilmesi'' halinde 100 milyon lira olarak uygulanan para cazası 2 bin 900 YTL'ye, söz konusu maddenin c bendinde yer alan ''birleşme ve devralmanın ya da 4. madde kapsamına giren anlaşma, uyumlu eylem ve kararların süresi içinde bildirilmemesi'' halinde 50 milyon lira olarak uygulanan idari para cezası da bin 450 YTL'ye çıkarıldı. 
     Yine aynı maddenin d bendinde yer alan ''Kurul'un verdiği muafiyet kararlarındaki yükümlülüklerin yerine getirilmemesi halinde 60 milyon lira olarak uygulananan para cezası bin 740 YTL'ye, Rekabeti Sınırlayıcı Anlaşma Uyumlu Eylem ve Kararlar ile hakim durumun kötüye kullanıldığı, kurul kararı ile sabit bulunanların Birleşme ve devralmalarını Kurul'a bildirmemesine yönelik ilgili fıkradaki düzenlemelere aykırı hareket edilmesi halinde, 200 milyon lira olarak uygulanan para cezası 5 bin 800 YTL olarak uygulanacak. 
     Yine Rekabet kanunun Süreli Para Cezalarını düzenleyen 17. maddesinin a bendinde yer alan ''ihlale son verilmesi ve diğer tedbirlere ilişkin karara uyulmaması'' halinde 50 milyon lira olarak uygulanan para cezası bin 450 liraya, ''kurul kararları ve tedbirlerinin yerine getirilmemesi ile muafiyet ve menfi tespit kararlarının geri alınmasına esas teşkil eden herhangi bir olayda değişiklik olması'' halinde 25'er milyon lira olarak uygulanan para cezaları da 725 YTL'ye çıkarıldı. 
     Kurul uzmanlarının ''yerinde inceleme yapmalarının engellenmesi'' halinde 20 milyon lira olarak uygulanan para cezası da 580 YTL'ye yükseltildi. 
     
</TEXT>
</DOC>
