<DOC>
<DOCNO> 331302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/spor/axspo14.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Talihsiz İlhan Mansız 
</HEADLINE>
<TEXT>


Hertha Berlin'de henüz forma şansı bulamayan yıldız oyuncu tam iyileşti derken bu kez de karın kaslarından sakatlandı. İlhan Mansız'ın sezonu kapattığı bildirildi 


Beşiktaş'tan ayrıldıktan sonra sakatlıklardan bir türlü kurtulamayan İlhan Mansız, Hertha Berlin'de de aynı sorunla boğuşuyor. Dizindeki problemi atlatma noktasına gelen ve takımla birlikte idmanlara çıkan yıldız oyuncu bu sefer karın kaslarından sakatlandı. İlhan'ın bu sezon forma giymesinin artık mümkün olmadığı açıklandı. Teknik Direktör Falco Götz, "İlhan uzun süre mücadeleci şartlar altında antrenman yapmadı. Bu yüzden vücudu ağır çalışma şartlarına tepki gösteriyor" dedi. 
Bu arada Gürcistan maçında geçirdiği sakatlık nedeniyle Dortmund'a karşı forma giyemeyen Yıldıray Baştürk'ün durumunun ise düzeldiği bildirildi. Cumartesi günü Freiburg önünde mutlaka oynamak istediğini belirten milli yıldız, "Kendimi çok iyi hissediyorum" diye konuştu. 



</TEXT>
</DOC>
