<DOC>
<DOCNO> 314709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sonspo12.html </URL>
<DATE> 2005/02/12/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Demirören BJK Fulya Süleyman Seba Projesi, seçim yatırımı değildir 
</HEADLINE>
<TEXT>

     Beşiktaş Kulübü Yönetim Kurulu'nun 30 Nisan'da temelini atmayı planladığı BJK Fulya Süleyman Seba Projesi'nin tanıtım toplantısı yapıldı. 
     Toplantıya Beşiktaş Kulübü Başkanı Yıldırım Demirören, yönetim kurulu üyeleri, divan kurulu ve kongre üyeleri katıldı. 
     Toplantıda açılış konuşmasını yapan kulüp başkanı Yıldırım Demirören, BJK Fulya Süleyman Seba Projesi'nin çok önemli bir proje olduğunu belirterek, ''Bu proje için siz değerli kongre üyelerimizin fikirlerine ihtiyacımız var. Bu projede emeği geçen Yatırımlar Yüksek İstişare Kurulu'na, Fulya'nın alınmasında emeği geçen Süleyman Seba, Serdar Bilgili ve Semra Özal'a da teşekkür ediyorum'' dedi. 
     
     ''KAMUOYUNDA BU KADAR KONUŞULMAMALI'' 

     Fulya Projesi'nin kamuoyunda çok konuşulduğundan yakınan Demirören, şunları söyledi 
     ''Önemli projeler kamuoyunda bu denli konuşulmamalı. Bu inşaatı almak isteyen firmaları, idari mercileri etkiler. Biz bu projeyi 2007'de bitirmeyi hedefledik. Kesinlikle seçim yatırımı olarak düşünmüyoruz, Beşiktaş'ın geleceği için projeyi tamamlamayı hedefliyoruz. Aceleye getirmiyoruz. Keşke imkan olsa da 2006'da tamamlasak.'' Demirören'in konuşmasının ardından Yatırımlar Komitesi Başkanı İlhan Durusoy, projeyle ilgili genel bilgiler verdi. Bu projeye katkıda bulunacak herkese açık olduklarını anlatan Durusoy, her fikri değerlendirip gerekirse projede yenilikler yapabileceklerini söyledi. 
     Daha sonra Prof.Dr.Zekai Görgülü, projenin mimari sunumunu yaptı. 
     
     ORMAN VE ARAT DA KATILDI 

     BJK Fulya Süleyman Seba Projesi tanıtım toplantısına, muhalefetin önde gelen isimleri de katıldı. 
     Eski yönetici ve başkan adaylarından Fikret Orman, Hasan Arat ve Affan Keçeci de toplantıda yer aldı. Arat, toplantı öncesi başkan Demirören ile biraraya gelip, samimi bir biçimde sohbet etti. 
     
     GÖRÜŞLER SIRASINDA BASIN DIŞARI ÇIKARILDI 

     Toplantıda dilek ve görüşler bölümüne geçildiğinde, basın mensuplarının salondan ayrılmaları istendi. 
     Başkan Demirören, kongre üyelerinin söz alarak eleştiri ve görüşlerini dile getireceği ve soru soracağı bölümün basın mensuplarına kapatılmasını isterken, bunun aile içinde kalması gerektiğini belirtip, kongre üyesi olan gazetecilerin de konuşulanları dışarı sızdırmamasını istedi. 
     
     ARAT ''OLUMLU BİR PROJE, DESTEK VERİYORUM'' 

     Beşiktaş Kulübü eski yönetici ve başkan adaylarından Hasat Arat, BJK Fulya Süleyman Seba Projesi'ni olumlu bulduğunu ve bu projeye destek verdiğini söyledi. 
     Hasan Arat, projenin tanıtım toplantısı sonrası basın mensuplarına yaptığı açıklamada, ''Heyecan verici bir proje. Çok iyi çalışılmış ve iyi bir ekip kurulmuş. Beşiktaş'a hayırlı olsun'' dedi. 
     Projedeki tek çekincesinin, elde edilecek gelirlerin nasıl kullanılacağıyla ilgili olduğunu vurgulayan Arat, bu konuyu yönetimin not aldığını ve gerekenleri yapacağını söyledi. 
     Bu tip projelere, yönetim ve muhalefet mantığıyla yaklaşılmaması gerektiğini vurgulayan Arat, ''Beşiktaş'a yarayacak her projenin yanında olmalıyız'' dedi. 
     Yaklaşık 3 saat süren projenin tanıtım toplantısına, 500 civarında kongre üyesi katıldı. 
     
</TEXT>
</DOC>
