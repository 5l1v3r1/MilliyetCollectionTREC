<DOC>
<DOCNO> 300565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/soneko37.html </URL>
<DATE> 2004/12/24/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Sabancı Müzakere sürecini başarıyla tamamlayacağımıza inanıyorum 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, Türkiye-AB ilişkilerinde gelinen noktayı değerlendirirken, ''önümüzdeki müzakere sürecini, bugün pürüz veya potansiyel engel olarak görülen sorunları aşarak, başarıyla tamamlayacağımıza inanıyorum'' dedi. 
     Sabancı, Başbakan Recep Tayyip Erdoğan'ın da katıldığı, Ankara HiltonSA'daki TÜSİAD Yüksek İstişare Konseyi toplantısında yaptığı konuşmada, uzun zamandır, ilk kez bu kadar sevinçli, bu kadar umut ve güven dolu olarak kürsüden hitap ettiğini belirterek, ''sevinçliyim çünkü Türkiye'nin 41 yıllık, TÜSİAD'ın 35 yıllık mücadelesinde ulusal hedefin, sivil toplum misyonunun temel aşaması geride bırakılmıştır'' şeklinde konuştu. 
     Türkiye'nin, AB'ye üyelik macerasının uzun yıllar aldığını, bir çok hükümetin buna katkısı olduğunu anlatan Sabancı, ancak son 2 yılda gerçekleştirilenlere ayrı bir yer vermek gerektiğini vurguladı. 
     Türkiye'nin yaşadığı değişimin hızını ve yoğunluğunu, tüm dünyanın hayran kaldığını, Kopenhang Kriterleri'nin yerine getirilmesinde üstün bir performans sergilendiğini kaydeden Sabancı, sonunda da Türkiye'nin tam üyelik hedefiyle müzakere masasına oturmayı başardığını söyledi. 
     Bunun, Türkiye için tarihsel bir dönüm noktası olduğunu da kaydeden Sabancı, Türk iş dünyası olarak başbakanın şahsında, tüm hükümeti, çalışmalarda görev alan kadroları ve Tüsiad üyelerini kutladı. 
     
     KIBRIS 

     Türkiye'nin önünde şu anda, iyi değerlendirilmesi gereken dönem olduğunu, bu dönemde ekonomik ve siyasi reformlar, müzakerelere hazırlık ve Kıbrıs'la ilgili bir çalışma gündeminin kendilerini beklediğini bildirdi. 
     Tüsiad'ın, 17 Aralık Zirvesi'nin Kıbrıs sorununa kapsamlı çözüm bulma çalışmaları üzerinde olumlu etki yapacağı görüşünü vurgulayan Sabancı, şöyle konuştu 
     ''Tam üyelik müzakerelerinin başlamasına onay vermek için, Türkiye tarafından tanınma talep eden Güney Kıbrıs Hükümeti'nin, bu sonucu doğurmayan Ankara Anlaşması'nın yeni üyeleri kapsayacak şekilde genişletilmesiyle yetinmek zorunda kalması, Kıbrıs'ta AB yolunda bozulan dengelerin tekrar tesisi yönüde atılmış önemli bir adımdır. 
     Tüsiad, atılan bu adımın güney Kıbrıs Hükümeti'ni müzakere masasına çekecek etkiye sahip olabilmesi için, Avrupa Konseyi'nin 26 Nisan 2004 tarihinde aldığı Kıbrıslı Türkler üzerindeki izolasyona son verilmesi kararını hayata geçirmesi ve bu hedefe doğrudan ticaret ve mali yardım tüzüklerini daha fazla gecikmeden onaylaması gerektiğini düşünmektedir.'' 
     
     ANNAN PLANI TEMELİNDE AKTİF POLİTİKA 

     Sabancı, Kıbrıs sorununun Türkiye-AB ilişkilerinde bir istikrarsızlık kaynağı olduğunu, bu nedenle Tüsiad'ın, 2005 yılında tarafların Annan Planı temelinde müzakereleri tamamlayarak, Kıbrıs sorununa kapsamlı bir çözüm getirebilmeleri için Türkiye'nin aktif bir politika izlemesi gerektiğini düşündüğünü de açıkladı. 
     Sabancı, öte yandan başta AB olmak üzere tüm uluslararası camianın Güney Kıbrıs hükümeti üzerinde, bu amaçla etkin baskı oluşturacağını ümit ettiklerini, bu çerçevede ABD ile olan ilişkilerin yakınen izlenmesi ve gerekli noklarda yapıcı inisiyatiflerin alınmasının zorunlu gözüktüğünü ifade etti. 
     
     MÜZAKERE SÜRECİ 

     Her şeyden önce müzakere sürecinin, asıl olarak bir uyum süreci olduğunun iyi kavranması gerektiğini anlatan Sabancı, bu uyum ne kadar hızlı sağlanırsa, müzakere başlıklarının da o kadar hızlı kapatılabileceğini ifade etti. 
     25 ülke ile yürütülecek AB üyelik müzakerelerinin, yalnızca siyasi ve bürokratık kadroların çabalarıyla sonuca erdirilemeyeceğini kaydeden Sabancı, zaten AB tarafınında yapının sivil toplumun doğrudan katılımını öngören bir biçimde şekillendiğini anlattı. 
     Burada ikinci önemli noktanın, benimsenen müzakere anlayışına uygun bir kurumsal yapının oluşturulması olduğunu belirten Sabancı, bu kurumsal yapının hükümet ve bürokrasiyle ilişkisinin sağlıklı biçimde kurulması, uyumun gerektirdiği adımların hızla atılması açısından son derece önemli olduğunu vurguladı. Sabancı, bu çereçevede reformist ve uzlaşmacı bir bürokratık kültürün tesis edilmesinin de önem kazandığını söyledi. 
     Katılım Öncesi Ekonomik Program ve IMF ile yapılacak anlaşmanın, ekonomide kısa vadede 'sağlam çıpalara bağlama' gereğine göre hareket edilmesi yanında 3 yıllık bir yol haritası koyduğunu kaydeden Sabancı, ancak bu vadelerin ötesine de sarkılması gerektiğini bildirdi. 
     Türkiye'de ciddi bir yatırım açığı ve buna bağlı çok ciddi bir işsizlik sorununun olduğunu hatırlatan Sabancı, bunu ortadan kaldırmak için, yatırım ortamının iyileştirilmesinden söz ettiklerini ifade etti. 
     
     KAYIT DIŞI EKONOMİ 

     Kayıt dışı ekonomiye de değinen Sabancı, kimilerince ülkenin dinamizmi olarak nitelenen bu faktörün, yerli ve yabancı yatırımcıyı caydırdığını, hükümetin kamu gelirlerini gerektiği gibi yönetmesini engellediğini, kamu harcamaları için dış borca başvurmasının temel nedenlerden birini oluşturduğunu söyledi. 
     Sabancı, kayıt dışıyla mücadeleyi öngören üretim ve yatırım teşvik eden bir vergi reformunun ise birçok sorunu tek hamlede çözülecek bir anahtar niteliği taşıdığını vurguladı. 
     Kayıtdışıyla mücadelede vergi, sosyal güvenlik, kamu idaresi reformlarının bütünlük içinde düşünmeyi gerektiren ve bu hükümetin başka alanlara atmış oluğu cesur adımlara ihtiyaç duyan temel konular olduğunu belirten Sabancı, şöyle devam etti 
     ''Bu cesur adımlar atılabilirse hem daha fazla yerli yatırımın yapılmasını sağlayabiliriz, hem de daha fazla doğrudan yabancı yatırımı Türkiye'ye çekebiliriz. Böylece ekonominin ortalama büyüme hızı yüzde 5'in üzerine çıkabilir, işsizlik sorununa kalıcı çözüm üretilebilir.'' Türkiye'nin demografik bir dönüşümden geçtiğini, çalışabilir nüfusun toplam nüfustaki payının artacağını söyleyen Sabancı, bu sosyal yapıyla 2005-2010 döneminde asgari ortalama yüzde 5 büyümek gerektiğine dikkati çekti. Bunun ötesinde Türkiye'nin birçok alanda birlik üyesi ülkelerle arayı kapatmak zorunda kalacağına işaret eden Sabancı, Türkiye'de kişi başına düşen GSMH'nın AB ortalamasının dörtte birinde, emek verimliliğinin yaklaşık yüzde 36 düzeyinde kaldığını anlattı. 
     
     'İSTİHDAM DOSTU' BÜYÜME STRATEJİSİ 

     Sabancı, istihdam konusuna değinirken, öncelikli yapılması gerekenin, Türkiye için Lizbon stratejisiyle uyumlu 'istihdam dostu' bir büyüme stratejisi oluşturmak olduğunu vurguladı. 
     Sabancı, bu stratejinin özel sektör odaklı ve katılımcı biçimde üretilmesi gerektiğini söyledi. 
     Artık global stratejilerin yeterli olmadığını, sektör sektör, bölge bölge çalışmak gerektiğini anlatan Sabancı, eğitim sisteminin yeni ve nitelikli işgücü ihtiyacına göre yeniden yapılandırılması, AR-GE'ye yüksek öğrenime ve bilim adamı yetiştirmeye daha çok yatırım yapılması gerektiğini bildirdi. 
     17 Aralık'ın yeni bir dönemin başlangıcı olduğunu, 3 Ekim'e kadar geçecek sürenin, bu dönemin kritik parçalarından birisini oluşturduğunu belirten Sabancı, sözlerini şöyle bitirdi 
     ''Türkiye bu süreyi duygusallıktan uzak, soğukkanlı ve kararlı bir tutumla, sorunlarla yaşamak yerine, bunları çözecek siyasi iradeyi göstererek, müzakere anlayışı ve kadroları konusunda kapsamlı bir hazırlık yaparak, müzakere fasıllarının açılmasını kolaytıracak reformları sürdürererek, müzakerelere rehberlik edecek bir büyüme stratejisini önüne koyarak kullanmalıdır.'' 
     
     IHLAMUR BİR TÜRLÜ GELEMEDİ 

     Öte yandan Tüsiad Başkanı Ömer Sabancı, grip olması nedeniyle konuşmasını sık sık kesmek zorunda kaldı. 
     Dinleyicilerden özür dileyen Sabancı, su içerek konuşmasını sürdürmeye çalıştı ve ''konuşmayı tamamlamak istiyorum''dedi. Ancak konuşmasını sürdüremeyeceğini anlayan Sabancı, konuşmasını keserek kendisine bir ıhlamur getirilmesini istedi. 
     Kürsüde bir süre bekleyen Sabancı, ıhlamurun gecikmesi üzerine ''Otel HiltonSA bekliyoruz ıhlamuru'' diyerek espri yaptı, gecikmeli gelen ıhlamurunu yudumladıktan sonra konuşmasına devam etti. 
     
</TEXT>
</DOC>
