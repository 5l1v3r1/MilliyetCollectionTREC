<DOC>
<DOCNO> 307423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sondun07.html </URL>
<DATE> 2005/01/18/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Irak'ta aday katliamı başladı 
</HEADLINE>
<TEXT>

     Irak'ta 30 Ocak'ta yapılacak seçimlere sayılı günler kala bugün 2 aday öldürüldü. 
     Yetkililer, Başbakan İyad Allavi'nin adaylarından birinin, bu sabah Basra'da öldürüldüğünü söyledi. Öldürülen adayın ismi açıklanmadı. 
     Irak'ta dün öğleden sonra da Şii aday Şakir Cabbar Sahl, Bağdat'taki evinin yakınında düzenlenen saldırıda ölmüştü. 
     Sahl, Irak'ın son kralı İkinci Faysal'ın kuzeni Şerif Ali Bin Hüseyin'in lideri olduğu Anayasal Monarşi Hareketi'nin listesinde yer alıyordu. 
     
     MASKELİ SİLAHLI KİŞİLER Şİİ ADAYI VURDU 

     30 Ocak'ta yapılacak seçimlerin Şii adaylarından Şakir Cabbar Sahl, Bağdat'taki evinin yanında düzenlenen saldırıda öldü. 
     Ailesi, Sahl'ın 48 , Şiilerin kalesi olarak bilinen Sadr semtindeki evinin yakınında, dün öğleden sonra, bir süre önce ölen bir arkadaşının ailesine taziye ziyareti yaptıktan sonra maskeli silahlı kişilerce öldürüldüğünü belirtti. 
     Sahl'ın, Irak'ın son kralı İkinci Faysal'ın kuzeni Şerif Ali Bin Hüseyin'in lideri olduğu Anayasal Monarşi Hareketi'nin listesinde yer aldığı kaydedildi. 
     
     BOMBA YÜKLÜ ARAÇ HAVAYA UÇTU 

     Bağdat'ta, Şii partisi bürosu yakınlarında düzenlenen bombalı saldırıda 2 kişi öldü, 7 kişi yaralandı. 
     Polis, ülkedeki en büyük Şii partisi Irak İslam Devrimi Yüksek Konseyi bürosu yakınlarında bir intihar eylemcisinin, bomba yüklü aracını havaya uçurduğunu söyledi. 
     Meydana gelen patlamada iki aracın alev aldığı, militanın yanı sıra 1 kişinin öldüğü, 7'sinin yaralandığı belirtildi. 
     Şiddetli çatışma çıktı 
     Bu arada, Irak'ın başkenti Bağdat'ın güneyinde, direnişçilerle Irak Ulusal Muhafızları arasında şiddetli çatışma çıktığı bildirildi. 
     Bölgeden gelen haberlerde, başkentin güneyindeki bölgeden şiddetli makineli tüfek sesleri geldiği kaydedildi. Görgü tanıkları da bölgede ulusal muhafızların direnişçilerle çatıştığını belirttiler. 
     Haberlerde, arada küçük patlamalarla kesilen makineli tüfek seslerinin yaklaşık yarım saat sürdüğü, bu sırada iki Amerikan askeri Apaçi helikopterinin bölgenin üzerinde uçtuğu kaydedildi. 
     Iraklı ya da Amerikalı askeri yetkililer, çatışmayla ilgili bir açıklama yapmazken, telefonla ulaşılan görgü tanıkları, Irak askerlerinin Doura bölgesinde direnişçilerle çatıştığını söylediler. 
     Aynı bölgede, sabah saatlerinde de çatışmaların olduğu belirtildi. 
     
</TEXT>
</DOC>
