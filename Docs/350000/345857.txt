<DOC>
<DOCNO> 345857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/ekonomi/aeko.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK ve Bağ - Kur affı geri çekilecek 
</HEADLINE>
<TEXT>


Çalışma Bakanı Başesgioğlu, Maliye Bakanı Kemal Unakıtan'ın 'Affederim, IMF düşünsün' diyerek savunduğu SSK ve Bağ - Kur'da prim affını öngören yasa düzenlemesinin geri çekileceğini açıkladı 

ANKARA Milliyet 

Hükümet teşvik, bankacılık ve Gelir İdaresi Başkanlığı gibi kanunlarda gösterdiği zikzaklı tavrı SSK ve Bağ - Kur prim affında da sergiliyor. Çalışma ve Sosyal Güvenlik Bakanı Murat Başesgioğlu, prim affını öngören yasa düzenlemesinin geri çekileceğini açıkladı. 
Ankara Sanayi Odası'nın Mayıs Ayı Olağan Meclis Toplantısı'na katılan Başesgioğlu, sorular üzerine SSK ve Bağ - Kur prim affının "esaslı biçimde tartışılmasına" ihtiyaç bulunduğunu bildirdi. Prim affına IMF'den itiraz gelip gelmediğine ilişkin soru üzerine Başesgioğlu, "Bu tamamen bizim iç dinamiklerimizle ilgili. Kendi şartlarımıza göre yeniden bir değerlendirme ihtiyacı duyduk" dedi. 
SSK ve Bağ - Kur prim affı, Maliye Bakanlığı'nca hazırlanan ve değişik alanlardaki kamu alacaklarından vazgeçilmesini öngören yasa tasarısının geçen hafta Meclis Plan ve Bütçe Komisyonu'ndaki görüşmeleri sırasında gündeme geldi. Maliye Bakanı Kemal Unakıtan, AKP milletvekillerinin hazırladığı önergeye "hükümet adına" destek verirken, 27.8 katrilyon liralık milyar YTL prim affı Komisyon'da kabul edildi. 

Kim ne dedi 
Tasarının komisyon görüşmelerinde, "IMF'ye verilen 'af yok' taahhüdüne aykırı davranılmıyor mu" sorularına karşılık, Unakıtan, "IMF düşünsün, imzayı Babacan'a sorun" diye yanıt vermişti. Devlet Bakanı Babacan ise prim borçlarına affın söz konusu olamayacağını belirtmişti. Tartışmaya son noktayı Başesgioğlu koydu. Başesgioğlu, "Bir kere terminolojiyi düzgün kullanmak lazım. Af diye bir şey yok, Geçmişte yapılanlardan daha efektif olabilmesi için biraz tartışılması gerekiyor" dedi. 

Bölgesel asgari ücret Başesgioğlu bölgesel asgari ücret konusunda bakanlık olarak katı olmadıklarını belirterek, "Ekonomiye faydası olacaksa asgari ücretin bölgesel olması konusunda yaklaşımımız sıcak olur" diye konuştu. Sözde Ermeni soykırımını tanıyan ülkelere de tepki gösteren Basesgioğlu, "Tarihimizde utanılacak hiçbir şey yoktur. Sözde Ermeni soykırımını tanıyan ülkelerin hepsi 10 sene sonra Türkiye'den özür dileyecektir" dedi. 


</TEXT>
</DOC>
