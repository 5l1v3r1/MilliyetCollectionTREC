<DOC>
<DOCNO> 320501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur74.html </URL>
<DATE> 2005/03/03/ </DATE>
<TIME> 20.59 </TIME>
<AUTHOR>  </AUTHOR>
<HEADLINE>
60 öğrenci yemekten zehirlendi 
</HEADLINE>
<TEXT>

     Pendik Kurtköy'de, ilköğretim okulunda yemekten sonra mide bulantısı ve kusma şikayeti görülen 60 öğrenci, çevredeki hastanelere götürüldü. 
     AA muhabirinin aldığı bilgiye göre, Necip Fazıl Kısakürek İlköğretim Okulu'nda okuyan öğrencilerden bazıları, özel bir yemek firması tarafından verilen çorba, etli bezelye, makarna ve pudingten oluşan yemekten bir süre sonra rahatsızlandı. 
     Mide bulantısı ve kusma şikayeti görülen ve henüz okuldan ayrılmamış olan öğrenciler, okul servis araçlarıyla çevredeki hastanelere kaldırılırken, evlerine gittikten sonra rahatsızlanan öğrenciler de velileri tarafından hastanelere götürüldü. 60 öğrenciden büyük bölümü ayakta tedavi gördükten sonra taburcu edildi. Yaklaşık 20 öğrencinin ise hastanelerdeki tedavisi sürüyor. 
     Hastane yetkilileri, zehirlenmenin muhtemelen yenilen pudingten kaynaklanmış olabileceğini belirterek, durumu ağır öğrenci bulunmadığını kaydetti. 
     
</TEXT>
</DOC>
