<DOC>
<DOCNO> 325053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/soneko04.html </URL>
<DATE> 2005/03/19/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Zorunlu trafik sigortası olmayanlar izleniyor... 
</HEADLINE>
<TEXT>

     Trafik Sigortası Bilgi Merkezi'nin TRAMER hizmet vermeye başladığı geçen yılın Temmuz ayından bu yana sigorta şirketlerinin araç bilgilerini aktarmaya devam ettiği, bilgisayar ortamında yapılan çalışma ile sigortasız veya sahte sigorta yaptırmış araçların süratle belirlendiği bildirildi. 
     TRAMER Müdürü Mehmet Üst, AA muhabirine yaptığı açıklamada, sigortacılar ve Hazine Müsteşarlığı tarafından kurulan TRAMER'in 1 Temmuz'dan itibaren çalışmalarına başladığını hatırlattı. 
     Geçen yılın Temmuz ayında yürürlüğe giren uygulama çerçevesinde sigorta şirketlerinin araç bilgilerini TRAMER'e aktardığını belirten Üst, geçen yıl toplam 8 milyon 65 bin 356 poliçe düzenlenerek, 859 milyon 845 bin 442 YTL tutarında prim üretimi gerçekleştirildiğini söyledi. 
     TRAMER uygulanmasına başlandığı Temmuz ayından itibaren de yaklaşık 404 bin yeni veya kayıtdışı poliçenin sisteme kazandırılarak sigortasızlık oranının azaltıldığını anlatan Üst, ''Vatandaş mağduriyetleri azaltılmış ve kayıtdışılık minimize edilmiştir'' dedi. 
     Üst, Ocak-Haziran dönemine göre 1 Temmuz'dan sonra düzenlenen poliçe ve prim üretiminde yüzde 76'lık bir artış sağlandığını belirterek, şöyle konuştu 
     ''Bu artışta 2004 yılının başında hükümetin aldığı bir kararla, ikinci el araçların hurdaya çıkması ve ÖTV'nin aşağı çekilmesiyle tarihi artış gösteren araç satışları etkili olmuştur. Bunun yanında Temmuz ayından itibaren TRAMER'in faaliyeti ile beraber kayıtdışı poliçeler de sisteme girerek poliçesiz araçların bir kısmı poliçe yaptırarak artışta rol oynamıştır.'' Sigorta sektörünün hasar prim dengesinin 1997 yılından beri yüzde 70'lerin altına düşmediğini anlatan Üst, şunları kaydetti 
     ''Bundan sonra oranlar her yıl biraz daha aşağıya inmeye devam edecek, hem sektör kazanacak hem de vatandaş mağdur olmayacaktır. AB'ne giriş sürecinde vatandaşlara Avrupa normlarında teminatlar verilmeye başlanacaktır. Kuruluşumuzun ardından ilk iş olarak poliçe üretimine odaklanarak tarife ve talimatlara uygun, doğru, zamanında ve gerçek poliçe düzenlenmesini sağlamaya çalıştık. 
     Burada gözle görülür başarı sağladık, ancak hasar tazminat ödemeleri ile ilgili bu dönemde herhangi bir çalışma ve otokontrol yapamadık. Hasar ödeme kayıtlarını da TRAMER veri tabanına almamıza karşın bilgilerin doğruluğu konusunda henüz detaylı bir çalışma yapılamadığı için bu verileri kullanamadık.'' Üst, Şubat ayından itibaren hasar ödemeleriyle ilgili çalışmaları da başlattıklarını, Haziran ayından itibaren kuracakları otokontrol sistemi ile sigorta şirketlerinin sigortalılara yaptığı hasar ödemelerini daha sıkı kontrol edip ödemelerin zamanında yapılmasını sağlayacaklarını bildirdi. 
     
     YENİ YATIRIMLAR 
     Üst, yıl içinde yeni yatırımlara karar verdiklerini ve Mayıs ayı itibariyle Türkiye genelinde daha hızlı hizmet vermeye başlayacaklarını ifade ederek, böylece poliçe sorgulamalarının 24 saat vatandaşlara da açık olacağını belirtti. 
     Mayıs'tan sonra Hasar Durum Belgesi'nin bütün poliçelerde alınmasının zorunlu olacağını anlatan Üst, bu nedenle sigorta şirketlerinin TRAMER'den online Hasar Durum Belgesi alınmasına yönelik altyapı hazırlıklarını bitirmelerini istedi. 
     Emniyet Genel Müdürlüğü ve Nüfus Genel Müdürlüğü ile koordinasyon çalışmalarının devam ettiğini anlatan Üst, ''Emniyet Genel Müdürlüğü'nden araç tescil ve ruhsat, Nüfus Genel Müdürlüğü' nden ise TC kimlik bilgilerinin TRAMER bünyesine alınması çalışmaları 1-2 ay içinde tamamlanacak'' dedi. 
     
     POLİÇELER TAKİP EDİLİYOR 
     Üst, poliçe düzenlemelerinin bu dönemlerde hareketlendiğinin altını çizerek, şöyle konuştu 
     ''Bu dönemde büyük rekabetlerin yaşanmasının yanında birçok poliçenin de hatalı düzenlendiği dönemlerdir. Bunun için, düzenlenen tüm grup poliçelerini yakın takibe almış durumdayız. Bu konuda gelen ihbarları da titizlikle değerlendiriyoruz.'' Belge alınmadan veya ilgili poliçenin geçmişini TRAMER'den irdelemeden poliçe düzenlenmemesi gerektiğini hatırlatan Üst, sözlerini şöyle tamamladı 
     ''Aksi durumda bu poliçelerle ilgili hatalar şirketlere geri dönecek ve düzeltme zeyili istenecektir. Sistemlerimizde poliçe ve işleten bazında hasar durum değerlendirmesi yapılmaktadır. Paçal prim değerlendirmesi yapılarak verilen teklifler şirket veya acenteye zarar olarak geri dönecektir. Eski model araçlar, yeni tescil edilmiş gibi gösterilerek normal tarifeden poliçe düzenlenmektedir. Bu konuda yakın takibimizde olup listeler şirketlere gönderilmeye başlanmıştır. Tescil ve ruhsat bilgilerini ibraz edemeyenler hakkında Hazine Müsteşarlığı'na bildirimde bulunulmaktadır. Her iki konu da çok hassasiyetle takip edilmekte ve bilinçli olarak tarifeye aykırı poliçe düzenlenmesi tespit edildiğinde, Hazine Müsteşarlığı yönetmelik gerekleri uygulanacaktır.'' 
     
</TEXT>
</DOC>
