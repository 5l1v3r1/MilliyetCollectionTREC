<DOC>
<DOCNO> 316818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/dunya/dun05.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklar eski başkanları ağlattı 
</HEADLINE>
<TEXT>


DIŞ HABERLER SERVİSİ 


ABD'nin eski başkanları, Bill Clinton 59 ve şimdiki Başkan George W. Bush'un babası George Bush 81 , Güney Asya'daki tsunami felaketinden sonra yeniden imar çabalarına yardım amacıyla gittikleri Tayland'da karşılaştıkları yıkım ve yaşanan drama duygulanarak ağladı. Geçirdiği kalp ameliyatından sonra fiziki olarak çöktüğü izlenimi veren ve gözaltında oluşan torbalar ile boynundaki kırışıklıklar yüzünden yaşlı bir adam görüntüsü veren Clinton, Ban Nam Khem adlı köyde yaptığı açıklamada, "Başkan Bush ve ben, felaketten etkilenenlere yardım etmek ve para toplamak için elimizden geleni yaptık. Başka neler yapabileceğimizi öğrenmeyi umuyoruz" dedi. İki eski başkanın, yetim çocuklarla ilgili olarak açıklama yaparken gözyaşlarını tutamadıkları görüldü. Bush ve Clinton'a, çocukların çizdiği, felakette kaybettikleri aile üyelerini gösteren resimler verildi. Baba Bush, bölgede ölen yaklaşık 2 bin kişi arasında anne ve babası bulunan genç bir kızın çizdiği dev dalga resmine bakarken, "Çok acıklı. Bunu asla unutmayacağım" diye konuştu. 


</TEXT>
</DOC>
