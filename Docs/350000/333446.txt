<DOC>
<DOCNO> 333446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sontur39.html </URL>
<DATE> 2005/04/14/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Kocaeli Üniversitesi'nde ABD'li albaya yumurta attılar 
</HEADLINE>
<TEXT>

     Kocaeli Üniversitesi'nde KOÜ terör konusunda konferans veren Amerikalı Deniz Piyade Albay Adrew Nicos Pratt'e, bir grup öğrenci tarafından yumurta ve su atıldı. Konuşmasını yarıda kesen Albay Pratt, korumalar ile güvenlik görevlileri tarafından salondan çıkarıldı. 
     AA muhabirinin aldığı bilgiye göre, KOÜ Uluslararası İlişkiler Kulübü'nün davetlisi olarak, İletişim Fakültesi'nde ''Günümüzde terörizm ne anlam ifade etmektedir'' konulu konferans veren Albay Pratt, salondaki bazı öğrenciler tarafından protesto edildi. 
     Elleriyle tahtaya vurarak, Albay Pratt'in konuşmasına engel olmaya çalışan öğrenciler, ABD karşıtı sloganlar atarak Pratt'ı susturmaya çalıştılar. Daha sonra kürsüye yumurta ve su atan öğrencilerden bazıları, Albay Pratt'in üzerine yürüdü. Bu kişiler, Albay Pratt'in korumaları ve üniversitenin güvenlik görevlileri tarafından engellendi. 
     Olaylar üzerine konuşmasını kesen Albay Adrew Nicos Pratt, İletişim Fakültesi Dekanı Prof. Dr. Hasret Çomak'ın odasına götürüldü. 
     Protestocu öğrenciler ise bir süre daha ABD karşıtı sloganlar attıktan sonra güvenlik görevlilerince okul dışına çıkarıldılar. 
     
</TEXT>
</DOC>
