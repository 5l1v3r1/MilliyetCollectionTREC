<DOC>
<DOCNO> 325933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy24.html </URL>
<DATE> 2005/03/22/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
TBMM Araştırma Komisyonu Başkanı Ersin'in Şükür iddiaları kendi görüşü 
</HEADLINE>
<TEXT>

     Sporda şiddet, şike ve haksız rekabet iddialarını inceleyen TBMM Araştırma Komisyonu, bugün kulüp başkanlarının bilgilerine başvururken, toplantı öncesi Galatasaraylı milli futbolcu Hakan Şükür hakkında, Komisyon Başkanvekili CHP İzmir Milletvekili Ahmet Ersin tarafından dile getirilen iddialar tartışıldı. 
     Araştırma Komisyonu Başkanı AK Parti Ankara Milletvekili Haluk İpek yaptığı açıklamada, Hakan Şükür'ün bir tarikatla bağlantısının bulunduğu ve bu tarikatın Futbol Federasyonu Başkanı Levent Bıçakçı ile Milli Takımlar Teknik Direktörü Ersun Yanal'ı görevden uzaklaştırmak için çaba harcadığı yönünde iddialarda bulunan Komisyon Başkanvekili Ahmet Ersin'e, bu iddialarının dayanağının sorulduğunu söyledi. 
     Ahmet Ersin'e, ''Komisyonumuzun ne böyle bir inceleme alanı var ne böyle bir konu konuşuldu ne de sizin böyle bir açıklama yapmaya yetkiniz var'' dediklerini anlatan Haluk İpek, ''Kendisi de bize, iddialarının kendi görüşleri olduğunu söyledi. Komisyonumuz zaten spor alanıyla ilgileniyor. Kişilerin özel yaşantıları ile komisyonumuzun ilgisi yoktur. Kaldı ki Hakan Şükür de çok değerli bir sporcumuzdur'' diye konuştu. 
     Haluk İpek ayrıca bugüne kadar yaptıkları komisyon toplantılarında, şike ve teşvik primi konularında pek çok iddiaların ortaya atıldığını belirterek, şöyle devam etti 
     ''Fakat bizim küçük şaiyalarla, duyumlarla hareket etmemiz mümkün değil. Türkiye bir hukuk devletidir. Şayet iddialar herhangi bir kişi ya da kurumun ceza almasını gerektiriyorsa delillerin de ortaya konulması gerekir. İspat yükümlülüğü dikkate aldığımızda, kişiler bildiklerini birleştirerek, delilleriyle yetkililere haber verecekler. Aksi taktirde sadece şaiyalarla hareket etmek Türk sporuna zarar verir.'' Haluk İpek, inceleme çalışmalarının mayıs ayına kadar devam edeceğini ve açıklayacakları raporda, parlamentoya ışık tutacak pek çok önerinin bulunacağını sözlerine ekledi. 
     Araştırma Komisyonu'nun bugün ilk olarak bilgilerine başvurduğu Büyükşehir Belediyesi Ankaraspor Kulübü Başkanı Hilmi Gökçınar ise açıklamasında, bu çalışmanın verimli olacağına inandığını belirterek, ''Şayet sıkıntılar bazı kanun ve yönetmeliklerdeki boşluklardan kaynaklanıyorsa bunları düzeltecek olan TBMM'dir. Bu nedenle TBMM çatısı altında yapılan böyle bir incelemenin çok yararlı olacağını düşünüyorum'' dedi. 
     TBMM Araştırma Komisyonu bugün ayrıca Samsunspor Kulübü Başkanı İsmail Uyanık, Fenerbahçe Kulübü Başkanı Aziz Yıldırım, Diyarbakırspor Kulübü Başkanı Ahmet Göksu ve Trabzonspor Kulübü Başkanı Atay Aktuğ'u dinleyecek. 
     
</TEXT>
</DOC>
