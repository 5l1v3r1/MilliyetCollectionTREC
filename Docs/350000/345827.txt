<DOC>
<DOCNO> 345827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonyas12.html </URL>
<DATE> 2005/05/25/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Dizüstü bilgisayarlar sperm sayısını azaltıyor 
</HEADLINE>
<TEXT>

     Sıcak ortamlarda bulunmanın, sperm sayısını azalttığını bildiren uzmanlar, diz üstü bilgisayarları uzun süre dizlerinin üzerinde kullanan erkeklerin sperm sayısının azaldığını belirtiyor. 
     Gazi Üniversitesi Tıp Fakültesi Kadın Hastalıkları ve Doğum Anabilim Dalı Öğretim üyeleri Prof. Dr. Haldun Güner ve Prof. Dr. 
     Bülent Tıraş, AA muhabirine, sperm sayısının düşme nedenleri ve risk altındaki meslek gruplarını anlattılar. 
     Prof. Dr. Haldun Güner, sıcak ortamlarda bulunmanın sperm üretimini olumsuz etkilediğini, testislerin daha az ısı istediğini söyledi. 
     Hamamda, fırınlarda çalışan veya saunaya sık giden kişilerde sperm sayısında azalma görüldüğünü bildiren Güner, yüksek ısı nedeniyle spermlerin öldüğünü dile getirdi. Prof. Dr. Güner, "Zaten bu nedenle vücudun dışında bulunan testisler de spermleri serin tutmak için bir çeşit görev yapar. Sıcak banyo, hamam, sauna ve dar pantolonlar vücut ısısını arttırdığı için spermleri olumsuz etkiler" diye konuştu. 
     Diz üstü bilgisayarların da uzun süre kullanan erkekler için tehlike oluşturduğuna işaret eden Güner, bu bilgisayarların ısı yaydığını, diz üstünde kullanılmasının spermlerin uzun süre ısıya maruz kalmasına yol açacağını kaydetti. Prof. Dr. Güner, bu tür bilgisayarların dikkatli kullanılmasını önerdi. 
     
     ÇEVRESEL FAKTÖRLER DE AZALTIYOR 

     Sperm sayısını azaltan diğer faktörlere değinen Prof. Dr. Bülent Tıraş da, Dünya Sağlık Örgütü verilerine göre, erkeklerde geçen yüzyılda 1 mililitre menide ortalama 40-60 milyon sperm varken, şu anda bu sayının alt sınırının 20 milyon kabul edildiğini bildirdi. 
     Tıraş, bunun nedeninin daha çok çevre kirliliği olarak açıklandığını kaydetti. 
     Erkeklerin, farkında olmadan çeşitli hormonlu besinleri yediklerini, bu hormonların erkek vücudunda östrojen kadınlık 
     hormonuna dönüştüğünü anlatan Tıraş, bunun sperm sayısını azalttığını söyledi. Sperm azalmasının bir nedeninin de sudaki kirlilik olduğunu dile getiren Tıraş, denizlerdeki kirlilik nedeniyle kabuklu deniz hayvanlarında cıva, nikel gibi ağır metallerin biriktiğini, bu ağır metallerin sperm sayısını azalttığını bildirdi. 

     
</TEXT>
</DOC>
