<DOC>
<DOCNO> 346178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/dunya/adun.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'ya Bakü ekibi 
</HEADLINE>
<TEXT>


Edelman'ın halefi belirlendi. ABD'nin Ankara'ya eski Bakü Büyükelçisi, başarılı diplomat Ross Wilson'ı ataması bekleniyor. İki numara olması beklenen Nancy McEldowney de Bakü'den 

Yasemin Çongar - Washington 


Bush yönetimi, Eric Edelman'dan sonra Ankara Büyükelçiliği görevine, ABD Dışişleri'nin en parlak diplomatlarından biri sayılan 50 yaşındaki eski Bakü Büyükelçisi Ross Wilson'ı atama eğilimi taşıyor. 
Milliyet'in ABD Dışişleri'ne yakın kaynaklardan edindiği bilgiye göre, Büyükelçi Edelman'ın halefinin belirlenmesi için haftalardır süren eleme çalışması büyük ölçüde tamamlandı ve Wilson adında uzlaşma sağlandı. 
Kaynaklar, son haftalarda adı bu kapsamda öne çıkan ABD dışişleri bakan yardımcılarından Earl Anthony Wayne'in başka bir göreve geleceği, Wilson'ın Ankara Büyükelçiliği'ne aday gösterildiğinin ise, "son anda bir değişiklik olmazsa", önümüzdeki haftalarda resmen açıklanacağı beklentisini aktardılar. 

Bölgeyi tanıyor 
Türkiye ile yakından ilgili bir ABD'li işadamı da, Edelman'ın yerine Wilson'ın düşünüldüğünün kendilerine bildirildiğini kaydederek, "Bölgeyi iyi tanıyor ve çok dinamik" diye nitelendirdiği Wilson'ın "yüksek profilli bir diplomat" olduğunu ve Ankara'ya atanmasının "ikili ilişkilere çok olumlu katkı yapacağını" dile getirdi. 
Türk diplomatları ise, "Wilson adının öne çıktığını duyduklarını", ancak bunun kendilerine henüz resmen iletilmediğini belirtiyorlar. 
Ross Wilson'ın Ankara Büyükelçisi olarak atanmasının kesinleşmesi halinde, görevinin resmiyet kazanabilmesi için Senato'dan onay alması gerekecek. Bu sürecin aylar alabileceğine dikkat çekiliyor. 

İstanbul'a bekleniyordu 
Ankara Büyükelçiliği'ne iki numaralı yetkili olarak atanması beklenen isim ise, Bakü'deyken Wilson'ın da "iki numarası" olan Nancy McEldowney. Önce İstanbul Başkonsolosu olarak tayini çıkan, ancak son anda doğan boşluk üzerine Ankara'ya kaydırılması gündeme gelen McEldowney'nin, Bakü'nün yanı sıra Ulusal Güvenlik Konseyi, Bonn ve Kahire deneyimi de var. Türk diplomatlarıyla şimdiden çok yakın diyaloğu olan McEldowney, Türkçe de biliyor. 

Deneyimli diplomat 

2000 - 2003 yıllarında ABD'nin Bakü Büyükelçisi olan Wilson, 26 yıllık diplomat. Daha önce Prag ve iki kez Moskova büyükelçiliklerinde çalışan, Melbourne Başkonsolosluğu yapan Wilson, Minnesota Üniversitesi'nden lisans, Columbia Üniversitesi ve Amerikan Ulusal Harp Koleji'nden birer yüksek lisans diplomasına sahip. Wilson'ın Çekçe ve Rusçasının yanı sıra bir miktar Türkçesi de var. 
Azeri-Ermeni gerginliği ve enerji yolları konusunda uzmanlaşan Wilson, Bakü'deki görev döneminde Irak'ın toprak bütünlüğünün korunması ve geniş Ortadoğu ve Kafkasya'da demokratikleşme yanlısı açıklamalarıyla dikkat çekmişti. 

Edelman veda etti 

ANKARA Milliyet 

ABD Savunma Bakanlığı'ndaki Pentagon yeni görevi dolayısıyla haziranda Türkiye'den ayrılacak olan ABD'nin Ankara Büyükelçisi Eric Edelman, Cumhurbaşkanı Ahmet Necdet Sezer ile Dışişleri Bakanı Abdullah Gül'e veda ziyaretinde bulundu. Edelman, yeni görevinde de Türkiye - ABD ilişkilerinin geliştirilmesi için çaba sarf edeceğini söyledi. 

Gül'den övgü 
Gül, Edelman'ın Ankara'da bulunduğu kritik dönemde ikili ilişkilerin daha da geliştirilmesi ve işbirliğinin güçlendirilmesi yolunda büyük katkılar yaptığını belirterek, kendisine teşekkür etti. 
Başbakan Recep Tayyip Erdoğan'ın 8 Haziran'da ABD'ye yapacağı ziyaretin, iki ülke ilişkilerinin daha da ilerlemesi için iyi bir fırsat oluşturacağını kaydeden Edelman da, Savunma Bakanlığı'ndaki yeni görevi sırasında ilişkilerin geliştirilmesi yönünde gayretlerinin süreceğini vurguladı. Görüşmede Gül, PKK'yı gündeme getirince, Edelman, PKK'yla mücadele sözünü unutmadıklarını belirterek, "Bu konuda bir taahhüdümüz var, bunu biliyoruz, bunun bilinci içindeyiz. Önümüzdeki dönemde bu konuda umuyoruz ki daha tatmin edici birtakım sonuçlar alabileceğiz" dedi. Edelman, ABD Savunma Bakanlığı Müsteşar Yardımcılığı görevine getirilmişti. 


</TEXT>
</DOC>
