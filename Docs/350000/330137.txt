<DOC>
<DOCNO> 330137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sonsiy10.html </URL>
<DATE> 2005/04/04/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Hazine yardımı.. SHP yasanın Cumhurbaşkanı'ndan dönmesini umuyor 
</HEADLINE>
<TEXT>

     SHP Amasya Milletvekili Mustafa Sayar, siyasi partilerin Hazine yardımına hak kazanabilmek için genel seçimlerde yüzde 7 oranında oy almasını öngören yasayı eleştirerek, ''Yürürlüğe girdiği takdirde idari yargıdan, Anayasa Mahkemesi'nden ve Avrupa İnsan Hakları Mahkemesi'nden dönecek olan bu yasa değişikliğinin Sayın Cumhurbaşkanımız tarafından eşitlik ve hakça ölçüler dikkate alınarak değerlendirileceği umut ve inancındayız'' dedi. 
     Sayar, diğer SHP milletvekilleri ile birlikte Parlamento'da düzenlediği basın toplantısında, yasanın, milletvekillerinin özgürlük alanlarını daraltarak, demokrasiye giden yolun önünü kesmek amacıyla gerçekleştirildiğini ifade etti. AK Parti ve CHP'nin içlerindeki ''Erozyonu'' önlemek için anlaşarak bu düzenlemeyi yaptığını savunan Sayar, şunları söyledi 
     ''AKP ve CHP, halkımızı rehin almaya çalışmaktadır. İki parti arasında halkın rehin alınması için başından beri varolan gizli, zımni ittifak, siyasi partilere devlet yardımı konusunda açık bir mutabakata dönüşmüştür. AKP 32, CHP 18 trilyonu kasalarına indirirken, diğer siyasi partilerin ekonomik kanallarını tıkamakta anlaşmışlardır. 
     TBMM'de çift parti diktatörlüğü için anlaşan AKP ve CHP demokrasimize karşı parlamenter bir darbe gerçekleştirmişlerdir. Bu yasa AKP ve CHP arasındaki utanç ittifakının ibret dolu bir belgesidir.'' Anayasa'nın, siyasi partileri demokratik siyasi hayatın vazgeçilmez unsurları olarak belirlediğini kaydeden Sayar, devletin siyasi partilere ayrıcalıklı davranamayacağını söyledi. Sayar, yardımla, siyasi partilere örgütlenebilme ve ilkelerini tanıtma olanağı sağlanmak istendiğini ve bu nedenle de yardımda ayrımcılık yapılmaması gerektiğini bildirdi. Yasa ile Anayasa Mahkemesi'nin daha önceki kararlarının görmezden gelindiğini de ifade eden Sayar, ''Yürürlüğe girdiği takdirde idari yargıdan, Anayasa Mahkemesi'nden ve Avrupa İnsan Hakları Mahkemesi'nden dönecek olan bu yasa değişikliğinin Sayın Cumhurbaşkanı'mız tarafından eşitlik ve hakça ölçüler dikkate alınarak değerlendirileceği umut ve inancındayız'' dedi. 
     
     ''ESKİ ARKADAŞLARIMIZLA KUCAKLAŞTIK'' 
     Bir gazetecinin CHP Genel Başkanı Deniz Baykal'ın istifa edip başka partilere katılan milletvekillerine ilişkin eleştirisini anımsatması üzerine SHP İstanbul Milletvekili Ahmet Güryüz Ketenci, ''Biz yarısı CHP'den olan bir başka partiye, SHP'ye gittik, eski arkadaşlarımızla kucaklaştık'' dedi. Ketenci, Baykal'ın CHP açıldığında ''Hülle partisi kurarak milletvekili transferleri'' yaptığını da söyledi. 
     
</TEXT>
</DOC>
