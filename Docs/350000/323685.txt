<DOC>
<DOCNO> 323685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/soneko42.html </URL>
<DATE> 2005/03/14/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Kredi Kartları Yasa Taslağı, Cuma günü Bakan'a sunulacak... 
</HEADLINE>
<TEXT>

     Bankacılık Düzenleme ve Denetleme Kurumu'nun BDDK , üzerinde çalışmaları süren Banka kartları ve Kredi Kartları Yasa Taslağı'nı, Devlet Bakanı ve Başbakan Yardımcısı Abdültatif Şener'e Cuma günü sunması bekleniyor. 
     Edinilen bilgiye göre, daha önce yarın 15 Mart Tüketiciler Günü Şener'e sunulması planlanan taslak, ''yanlış anlaşılma olmaması ve görüş alma süresinin uzaması'' nedeniyle Cuma günü ilgili bakana sunulacak. 
     Kurul önümüzdeki Çarşamba ya da Perşembe günü toplanıp son şeklini verdikten sonra, taslak Cuma günü Bakana sunacak. 
     Bankacılık sektöründen görüş aldıklarını ifade eden yetkililer, geçen Cuma günü sektör yetkilileriyle bir araya geldiklerini ve itiraz edilen 2-3 madde de, bankacılık sektörünü haklı bulduklarını kaydettiler. 
     Taslağa, Bankalar Birliğinin ciddi bir desteği bulunduğunu da belirten yetkililer, taslağın Bankalar Birliğinin taleplerinin yüzde 90'ını karşıladığını vurguladılar. 
     Taksitlendirme konusunun taslakta yer almadığını hatırlatan yetkililer, '' konuyu kendi aranızda halledin dedik ama çığ gibi yuvarlanırsa müdahil oluruz. Ama şu anda böyle bir tehlike yok'' şeklinde görüş bildirdiler. 
     
</TEXT>
</DOC>
