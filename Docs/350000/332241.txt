<DOC>
<DOCNO> 332241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonsiy18.html </URL>
<DATE> 2005/04/11/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Meclis, Türk-Ermeni ilişkilerini görüşecek... 
</HEADLINE>
<TEXT>

     Tarihte Türk-Ermeni ilişkileri, 13 Nisan Çarşamba günü TBMM Genel Kurulu'nda ele alınacak. Genel Görüşmenin ardından ilgili çevrelere gönderilecek mektup konusu ise henüz netleşmedi. 
     AK Parti Grup Başkanvekili Salih Kapusuz, gazetecilerle sohbet ederken Meclis'in bu haftaki çalışma programına ilişkin bilgi verdi. Genel Kurul'da yarın Esnaf ve Sanatkarlar Meslek Kuruluşları Kanunu Tasarısı'nın görüşmelerine devam edileceğini, ayrıca Sanayi ve Ticaret Bakanlığı'nın Teşkilat ve Görevleri Hakkında Kanun Tasarısı'nın da ele alınacağını belirten Kapusuz, sendikaların eğitim, sağlık, spor ve sosyal tesis yapmasına imkan veren tasarının da görüşüleceğini bildirdi. Bu tasarının çıkarılmak istendiğini belirten Kapusuz, ''30 milyon dolar verip okul yaptırmak isteyen sendika var'' dedi. Kapusuz, sorulara karşılık bu sendikanın adını vermedi. 
     Genel Kurul'da çarşamba günü AK Parti ve CHP milletvekilleri tarafından verilen ''Tarihte Türk-Ermeni İlişkileri'' ile ilgili Genel Görüşme önergelerinin birleştirilerek görüşüleceğin anlatan Kapusuz, bunun ardından Gelir İdaresi Başkanlığı'nın yeniden yapılandırılmasını öngören tasarının ele alınacağını, 14 Nisan Perşembe günü ise yenilenebilir enerji kaynaklarının elektrik enerjisi üretimi amaçlı kullanımına ilişkin kanun tasarının görüşüleceğini kaydetti. 
     
     ''MEKTUP MU BİLDİRİ Mİ '' 
     Kapusuz, Genel Görüşmenin ardından bildiri yayımlanıp yayımlanmayacağı sorusuna, ''Bir bildiri ve mektup meselesi var. Son şekli, ilgili bakan ve bakanlık tarafından verilecek. 24 Nisan öncesinde ermeni soykırımı iddiaları konusunda taraf olan çevrelere intikal ettirmek istiyoruz'' dedi. 
     Kapusuz, konunun hem Meclis'te konuşulacağını hem de bu konudaki görüşün grup başkanvekilleri imzasıyla ilgili çevrelere gönderileceğini kaydetti. ''Bu girişim, Parlamento adına mı yapılacak '' sorusuna, ''hayır, Parlamento adına değil'' diyen Kapusuz, milletvekilleri adına grup başkanvekilleri imzasıyla göndermeyi düşündüklerini kaydetti. 
     ''Meclis kararı olmayacak mı '' sorusuna Kapusuz, ''Meclis'in görüşü belli. Bu görüşü biz partiler olarak ileteceğiz. Nihai karara varılmadı. Ama başından beri, milletvekilleri olarak da bir aktivite gösterilim diye düşünüyorduk. Bunu bakanlık ve arkadaşlarımızla bir kez daha görüşeceğiz. Kurum adına göndermek yerine bu kez bireysel olsun diye bir yaklaşım var. Her ikisi de olabilir ama henüz karar verilmiş değil'' karşılığını verdi. 
     Kapusuz, bir metnin arkasına yüzlerce imza koymak yerine en kolay ve pratik yöntem olarak grup başkanvekillerinin imzası olabileceğini anlatarak, konunun çarşamba günü netleşeceğini bildirdi. Kapusuz, ''Mehmet Ağar imza atmak istese, 'hayır' mı diyeceksiniz '' sorusuna ''elbette 'hayır' demeyeceğiz'' dedi. 
     
     SEZER'İN İADE ETTİĞİ KANUNLAR 
     Kapusuz, Cumhurbaşkanı Ahmet Necdet Sezer tarafından bir kez daha görüşülmek üzere Meclis'e geri gönderilen 10 bin polis alımı, Torba Kanun ve TMSF'nin elindeki medya kuruluşlarının satışıyla ilgili yasalarla ilgili ne yapılacağına henüz karar verilmediğini belirterek, ilgili bakanlıkların yapacağı çalışmanın ardından karar verileceğini söyledi. 
     
     ''ARINÇ'IN AÇIKLAMALARI'' 
     Kapusuz, TBMM Başkanı Bülent Arınç'ın, ''casus belli'' ile ilgili açıklamalarını nasıl değerlendirdiği sorusu üzerine, ''Sayın Arınç düşüncelerini, görüşlerini ifade etmiştir. Konudan sorumlu bakan arkadaşımız da devletimizin politikalarında değişiklik olmadığını kamuoyuyla paylaşmıştır. Konuyu tartışmak, bu süreci devam ettirmek gibi bir yaklaşım içinde olmak doğru değil. Konu yeterince tartışılmıştır, gerek de görmüyorum...'' dedi. 
     
</TEXT>
</DOC>
