<DOC>
<DOCNO> 347605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sontur46.html </URL>
<DATE> 2005/05/31/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Ereğli'de, Erdemir'in satışına hayır yürüyüşü... 
</HEADLINE>
<TEXT>

     Zonguldak'ın Ereğli İlçesi'nde, Ereğli Demir ve Çelik Fabrikaları ERDEMİR T.A.Ş çalışanlarıyla birlikte Atatürk Anıtı'na yürüyen yaklaşık 5 bin kişilik grup, fabrikanın özelleştirilmek istenmesini protesto etti. 
     Fabrika önünde toplanan Belediye Başkanı Halil Posbıyık, Türk-İş Teşkilatlandırma Genel Sekreteri ve Genel Maden İşçileri Sendikası Genel Başkanı Çetin Altun ve Yönetim Kurulu üyeleri, Türk-Metal Sendikası Şube Başkanı İlhami Erdoğ, Ticaret ve Sanayi Odası Başkanı Ahmet Likoğlu, siyasi parti temsilcileri, TEKEL fabrikası çalışanları, vatandaşlar ve ERDEMİR işçileri, çeşitli sloganlar atarak yürüyüşe geçtiler. 
     Yaklaşık 3 kilometre yürüyerek Atatürk Anıtı'na gelen ve İstiklal Marşı'nı okuyan grup adına konuşan Altun, bölgede ve ülkede bulunan sorunları yaratanların kesinlikle emekçiler olmadığını söyledi. 
     ERDEMİR'in ve Türkiye Taşkömürü Kurumu'nun ülkenin geleceği olduğunu ifade eden Altun, şöyle dedi 
     ''Mevcut iktidara sesleniyorum, göreve geldiğinizde ne IMF'den ne de özelleştirmeden bahsettiniz. Ama gelir gelmez de elini sıktınız Yaptıklarınızdan vazgeçmezseniz, 3 Kasım'daki diğer siyasi partilerin haline döneceksiniz. Zonguldak, her düşüncenin uygulanacağı bir bölge değildir. Kömür çeliği, çelik ise yüreğinizi eritecektir. Türkiye'nin geleceğini satamazsınız, sattırmayacağız.'' İlhami Erdoğ da vatan toprağı ile eşdeğer gördükleri ERDEMİR'i asla sattırmayacaklarını belirterek, ''Bu tesisleri, bizleri ezip öldürürseniz o zaman satmanız mümkün olur'' dedi. 
     
</TEXT>
</DOC>
