<DOC>
<DOCNO> 308304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sonyas03.html </URL>
<DATE> 2005/01/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Boşanma süreci davayı etkiliyor... İşte örnekler... 
</HEADLINE>
<TEXT>

     Boşanma davalarının temyiz incelemesini yapan Yargıtay 2. Hukuk Dairesi, davacı kocanın bir çok kez barışma girişiminde bulunduğuna işaret ederek, geçmiş olaylara dayanılarak boşanma hükmü kurulamayacağına karar verdi. 
     Mersin 1. Aile Mahkemesi, boşanma ve manevi tazminat istemiyle açılan davayı kabul etti. Hüküm, manevi tazminat yönünden temyiz edildi. 
     Temyiz istemini görüşen Yargıtay 2. Hukuk Dairesi, yerel mahkemenin kararını bozdu. 
     Kararda, tanık beyanlarında geçen olaylardan sonra davacı kocanın bir çok kez barışma girişiminde bulunduğu belirtilerek, geçmiş olaylara dayanılarak boşanma hükmünün kurulamayacağı vurgulandı. 
     Türk Medeni Kanunu'nu hükümlerine atıfta bulunulan kararda, boşanma kararının, evlilik birliğinin, ortak hayatı sürdürmeleri eşlerden beklenmeyecek derecede temelinden sarsıldığının sabit olması karşısında verilebileceği anlatıldı. 
     Kararda, ''Oysa dinlenen davacı tanıklarının sözlerinin bir kısmının evliliğin temelinden sarsılma durumunu kabule elverişli olmayan beyanlar olduğu, bir kısmının ise sebep ve saiki açıklanmayan ve inandırıcı olmaktan uzak izahlardan ibarettir'' denildi. 
     Bu gerekçelerle davanın reddi gerekirken delillerin takdirinde hataya düşülerek yetersiz gerekçe ile boşanmaya karar verilmesinin usul ve yasaya aykırı olduğu bildirilen kararda, ancak bu yön temyiz edilmediğinden bozma sebebi sayılmadığı, yanlışlığa değinilmekle yetinildiği kaydedildi. 
     Hükmün manevi tazminat yönünden temyiz incelemesinde ise davacının davalıyı eve davet ederek önceki olayları affettiği belirtilerek, Türk Medeni Kanunu'nun ''boşanmaya sebep olan olaylar yüzünden kişilik hakkı saldırıya uğrayan taraf, kusurlu olan diğer taraftan manevi tazminat olarak uygun miktarda bir para ödenmesini isteyebilir'' hükmünü düzenleyen 174 2. maddesi koşullarının davacı yararına gerçekleşmediği belirtildi. 
     Kararda, davacının manevi tazminat isteminin reddi gerekirken yazılı şekilde karar verilmesinin doğru bulunmadığı kaydedildi. 
     
     ''TERK HUKUKİ SEBEBİNE DAYALI DAVA YOKTUR'' 
     Bir başka boşanma davasını ise Balıkesir 3. Aile Mahkemesi kabul etti. Temyiz incelemesini yapan Yargıtay 2. Hukuk Dairesi, bu kararı bozdu. 
     Kararda, kadından kaynaklanan ve boşanmaya esas kabul edilen olaylardan sonra dava dilekçesinde de açıklandığı üzere davacı kocanın eşini bir çok kez evine davet ettiği belirtildi. 
     Bu durumun kocanın bu olayları affettiği, en azından hoşgörü ile karşıladığının kabulü anlamına geleceği vurgulanan kararda, ''Bu nedenle hoşgörü ile karşılanan olaylara dayanarak boşanma davası açılamaz. Terk hukuki sebebine dayalı bir dava da yoktur. Davanın reddi gerekirken kabulü ile boşanmaya karar verilmesi doğru görülmemiştir'' denildi. 
     
</TEXT>
</DOC>
