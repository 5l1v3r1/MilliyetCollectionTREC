<DOC>
<DOCNO> 301545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun37.html </URL>
<DATE> 2004/12/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Filistin devleti için hiçbir umut ışığı yok 
</HEADLINE>
<TEXT>

     Arap Birliği Genel Sekreteri Amr Musa, son uluslararası barış planı yol haritasına uygun olarak bir Filistin devleti kurulması için hiçbir umut ışığı görmediğini söyledi. 
     Musa, El Ahram gazetesinde yayınlanan demecinde, ''İsrail'in, ABD'nin ve onların müttefiklerinin pozisyonlarında hiçbir değişiklik görmüyorum ve durum sakinleşmeyecek. Hiçbir umut ışığı görmüyorum'' ifadesine yer verdi. 
     ''Kukla'' bir Filistin devleti kurulmasıyla ilgili olarak uyarıda bulunan Musa, şöyle konuştu 
     ''Filistinlilere geçici nitelikli kukla bir devlet kurulmasını önermelerinden endişe ediyorum, bu da dünyayla dalga geçmek anlamına gelir. Şu andaki statükoyu korumak saatli bombayla eşdeğer. Gerçekten yol haritasına uygun bir Filistin devleti kurma niyeti varsa İsrail'in, Kudüs'ün doğusu dahil 1967'de işgal ettiği toprakların yüzde 90'ını geri vermesi ve yerleşim birimi inşasına son vermesi gerekir.'' 
     
</TEXT>
</DOC>
