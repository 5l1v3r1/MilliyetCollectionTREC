<DOC>
<DOCNO> 328221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonspo25.html </URL>
<DATE> 2005/03/29/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Günün ikinci idmanında Daum şut çalıştırdı 
</HEADLINE>
<TEXT>

     Fenerbahçe, Birinci Süper Futbol Ligi'nde Gaziantepspor ile yapacağı maçın hazırlıklarını bugün çift antrenmanla sürdürdü. 
     Teknik direktör Christoph Daum, Samandıra Tesisleri'nde gerçekleştirilen günün ikinci antrenmanında futbolcularına şut ve ikili mücadeleye yönelik çalışmalar yaptırdı. 
     Topla yapılan çalışmaların ardından sarı-lacivertliler, uzun bir süre farklı açılardan kalelere şut attı. Futbolcular daha sonra çabukluk ve ikili mücadeleye dayalı birebir karşı karşıya gelerek gol atmaya çalıştılar. 
     Yaklaşık 1,5 saat süren antrenman, taktik ağırlıklı çift kale maçla sona erdi. 
     Futbolcuların antrenmanda oldukça neşeli ve istekli oldukları gözlendi. Şut çalışması sırasında yediği her golden sonra kaleci Recep'e takılan takım arkadaşları espriler yaptılar. 
     Antrenmana sabah idmanından sonra sol baldırında hafif sakatlık oluşan Nobre, tesislerde çalışan Van Hooijdonk ve tedavisi süren Servet katılmadı. Semih ise takımdan ayrı koşu yapmakla yetindi. 
     Fenerbahçeli futbolcular, Gaziantepspor maçının hazırlıklarını yarın öğleden sonra yapacakları tek çalışmayla sürdürecek. 
     
     BALLI'YI OĞULLARI ZİYARET ETTİ 
     Futbol Takımı İdari Menajeri Volkan Ballı'yı İngiltere'de yaşayan oğulları Timur ve Aydan tesislerde ziyaret etti. 
     Antrenmanı izleyen oğullarıyla basın mensuplarına fotoğraf çektiren Ballı, oğullarının Fenerbahçe'nin Gaziantepspor ile yapacağı karşılaşmayı da izleyeceklerini söyledi. 
     
</TEXT>
</DOC>
