<DOC>
<DOCNO> 347499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonsiy08.html </URL>
<DATE> 2005/05/31/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Org. Büyükanıt, Yunanistan'a gidiyor... 
</HEADLINE>
<TEXT>

     CNNTÜRK 

Kara Kuvvetleri Komutanı Orgeneral Yaşar Büyükanıt, 22 haziranda Türk bayrağına saldırı yapılan Yunan Kara Harp Okulu'nda konuşma yapacak. 
     Yunan Genelkurmayı, Orgeneral Büyükanıt'a nisan ayında Türk bayrağına saldırıda bulunulan Kara Harp Okulu'nda konuşma yapması önerisini getirdi. 
     22 haziranda Atina'ya gidecek olan Orgeneral Büyükanıt, bayrak krizini sona erdirmek isteyen Yunan Kara Kuvvetleri komutanının isteğine olumlu cevap vererek, okulda konuşma yapmayı kabul etti. 
     Türkiye ve Yunanistan askeri makamları arasında bayrak krizi yüzünden çıkan gerginlik gideriliyor. Kara Kuvvetleri Komutanı Orgeneral Yaşar Büyükanıt, Atina'ya planlı bir ziyaret gerçekleştirecek. 
     
     Yunanistan'da Türk bayrağına çirkin saldırı 

     Türkiye, 11 nisanda güven artıcı önlemler kapsamında Yunanistan'a davetli olarak gönderdiği beş askeri öğrenci ve iki subayı, Yunan Kara Harp Okulu öğrencilerinin Türk bayrağına saldırması üzerine geri çağırmıştı. 
     Genelkurmay Başkanlığı, Yunanistan'ın özür dilemesini ve Türk bayrağına saldıranların bulunmasını istemişti. 
     Genelkurmay Başkanlığı tarafından yapılan açıklamaya göre, Yunan Kara Harp Okulu'nun davetlisi olarak Yunanistan'a giden Kara harp okulundaki beş askeri öğrenci ve iki subay, 12 nisanda odalarında masaya bırakılan zedelenmiş bir Türk bayrağı ile hakaret içeren İngilizce notlar bulmuştu. 
     13 nisan sabahı Türk bayrağına yapılan saldırı, Yunan Kara Harp Okulu komutanına aktarılmış ve okulda inceleme başlatılmıştı. 
     
     Dışişleri Bakanlığı'ndan açıklama 

     Olayın ardından konuya ilişkin açıklama yapan Dışişleri Bakanlığı ise, Yunanistan nezdinde derhal girişimlerde bulunulduğunu ve üst düzey siyasi yetkililerle konunun ele alındığını belirtmişti. 
     Açıklamada, "Yunan hükümet yetkilileri bu müessif olaydan üzüntü duyduklarını ifade etmişler, sorumluların tespit edilerek cezalandırılması konusunda güvence vermişlerdir. Türk-Yunan ilişkilerinin bu tür tahrikkar hareketlerden etkilenmeyecek bir zeminde yürütüldüğüne inanmak istemekteyiz" denilmişti. 
     
     11 mayısta Türk öğrenciler yeniden Atina'da 

     11 nisanda Türkiye ile Yunanistan arasında gerginliğe sebep olan bayrak yırtma olayı sonrasında geri çağrılan Türk öğrenciler, 11 mayısta yeniden Atina'ya gitmişti. 
     Atina'da Evelpidon Askeri Okulu'nda ağırlanan Deniz Harp Okulu'ndan üç subay ve beş öğrenci, krizin ardından iki ülke Deniz Harp Okullarının eğitimi hakkında bilgi alışverişinde bulunmuştu. 
     
</TEXT>
</DOC>
