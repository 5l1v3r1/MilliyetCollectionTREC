<DOC>
<DOCNO> 323153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sondun15.html </URL>
<DATE> 2005/03/12/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Irak'ta kaçırılan İsveçli için 4 milyon dolar fidye isteniyor... 
</HEADLINE>
<TEXT>

     Irak'ta geçen ay kaçırılan Irak asıllı İsveçli için 4 milyon dolar fidye istendiği belirtildi. 
     Saddam Hüseyin yönetiminden kaçmak için 20 yıl önce İsveç'ten sığınma talep eden ve 2 yıl önce Hıristiyan Demokrat Partisi'ni kurmak için Irak'a dönen 59 yaşındaki Minas İbrahim El Yusufi'nin oğlu Avin El Yusufi, babasını kaçıranların cep telefonu mesajlarıyla partideki arkadaşlarıyla temasa geçtiğini söyledi. 
     Avin El Yusufi, İsveç radyosuna yaptığı açıklamada, ''O yaşıyor. Babamın partideki arkadaşlarıyla görüşmeye başladılar'' dedi. 
     Yayımladıkları video kayıtlarında kendilerini ''Irak İntikam Taburu-Şehid El İsavi Tugayı'' olarak tanıtan grup, bir ay önce kaçırılan El Yusufi'nin serbest bırakılması için, fidyenin yanı sıra Amerikan birliklerinin ülkeden çekilerek yerlerini BM personeline bırakması için takvim de istiyor. 
     
</TEXT>
</DOC>
