<DOC>
<DOCNO> 344203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun20.html </URL>
<DATE> 2005/05/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Hollanda'da 'hayır' oyları artıyor 
</HEADLINE>
<TEXT>

     Hollanda’da 1 Haziran’da yapılacak AB anayasası referandumunda "hayır" oyu vereceklerin sayısında artış olduğu bildirildi. 
     Kamuoyu araştırma kurumu NIPO tarafından yapılan son ankete göre, halkın yüzde 54’ü AB anayasasına "hayır" diyecek. Anayasaya "evet" oyu vereceklerini bildirenlerin oranı ise yüzde 27. 
     Daha önce aynı kurum tarafından yapılan kamuoyu yoklamasında, anayasaya "hayır" diyeceklerin oranı yüzde 38, "evet" oyu vereceklerin oranı da yüzde 26 olarak belirlenmişti. 
     Anayasaya "hayır" diyeceklerin yüzde 94’ü AB’nin hızlı genişleme politikasını onaylamadığı için, yüzde 58’i de Balkenende hükümetini protesto amacıyla bu yönde oy kullanacağını belirtti. 
     Anketi yanıtlayanların büyük bir çoğunluğu da AB anayasasına karşı çıkma gerekçesi olarak, avronun yürürlüğe girmesini gösterdi. 
     Ankete göre, AB anayasası için yapılacak halkoylamasına katılım yüzde 38 dolayında olacak. 
     Anketi yapan kuruma göre ise Hollanda halkının hala önemli bir bölümü oy verme ve hangi yönde oy kullanma konusunda kararsız. 
     -BAŞBAKAN BALKENENDE "ÇEKİNMEYE GEREK YOK"- Öte yandan Başbakan Jan Peter Balkenende, AB anayasasına "hayır" oyu vereceklerin oranındaki artışın, kendilerini kaygılandırmadığını bildirdi. 
     Balkenende, De Volkskrant gazetesine verdiği demeçte, kamuoyu yoklamalarında belirlenen sayıların "anlık saptamalar" olduğunu belirterek, "Çekinmeye gerek yok" dedi. 
     Kısa süre içinde Hollanda halkının büyük çoğunluğunu sandık başına çekecek kararlı bir kampanyayla "evet" sayısının "hayır"ları geçeceğini söyleyen Balkenende, bu konuda iyimser olduğunu kaydetti. 
     Başbakan Balkenende, Hollanda’daki anayasa oylamasından "hayır" çıksa dahi, AB genelinde anayasanın konumunu değiştirmeyeceğini ifade etti. 
     "Hollanda’dan ’hayır’ çıkarsa dünya batmaz, ama AB içinde bir yavaşlama olur, çünkü 25 ülkenin de onayı gerekiyor. Bu da bizim lehimize olmaz" diye konuşan Balkenende, Hollanda’nın anayasaya "hayır" demesinin ekonomik sonuçlarını ülkesi açısından çok önemli bulduğunu kaydetti. 
     Hollanda’da 1 Haziran’da yapılacak halkoylamasının sonucu bağlayıcı olmayacak, yalnızca istişare özelliği taşıyacak. Son kararı parlamento verecek. 
     
     FRANSA’DA EŞCİNSELLERİN ÇOĞU "EVET" DİYECEK 
     Öte yandan, Fransa’da 29 Mayıs’ta yapılacak AB Anayasası referandumunda, eşcinsellerin yüzde 58’inin "Evet" oyu kullanacağı ortaya çıktı. 
     Eşcinsel dergisi Tetu tarafından internet üzerinden yapılan araştırmanın sonuçlarına göre, eşcinsellerin yüzde 2’si referandumda oy kullanmayacak, yüzde 7’si henüz kararını vermedi. 
     Araştırmada, eşcinsellerin yüzde 58’inin AB Anayasası lehinde oy kullanacağını gösterdi. 
     2-10 Mayıs arasında yapılan araştırmaya katılanların yüzde ’ü, 
     AB Anayasası’nın ayrımcılıkla mücadele konusunda anayasal güvence getireceğini düşünüyor. 
     
</TEXT>
</DOC>
