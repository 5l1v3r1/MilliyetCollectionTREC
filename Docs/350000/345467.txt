<DOC>
<DOCNO> 345467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sontur33.html </URL>
<DATE> 2005/05/24/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Beyazıt'ta "yaz okulu" protestosu 
</HEADLINE>
<TEXT>

     Beyazıt’ta bir grup öğrenci, yaz okullarının ücretlendirildiği gerekçesiyle protesto gösterisi yaptı. 
     İstanbul Üniversitesi’nin İÜ Beyazıt’taki giriş kapısı önünde ve yerleşkenin içinde toplanan öğrenci grubu, "Yaz okulu ücretleri geri çekilsin" yazılı pankart açarak, "Müşteri değil öğrenciyiz" şeklinde slogan attı. Öğrenciler, bir süre oturma eylemi yaptı. 
     Davul ve tef eşliğinde halay çekerek şarkı söyleyen gruptakiler, üniversite kapısına pankart ve dövizler astılar. 
     Dışarıdaki öğrenci grubu, demir kapının kilidini kırarak içerideki arkadaşlarıyla biraraya geldi. Yerleşkenin içinde Rektörlük binasının önüne kadar yürüyen öğrenciler, alkışlı protestoda bulunduktan sonra dağıldılar. 
     Üniversite Konseyleri üyeleri de "Herkese eşit ve parasız eğitim" ve "eğitimde özelleştirmeye hayır" yazılı dövizler açarak bir basın açıklaması yaptılar. 
     Grup adına konuşan Üniversite Konseyleri Kurucu Yönetim Kurulu Başkanı Prof. Dr. İzzettin Önder, yaz okulunun paralı olmasının sosyal adalet ilkesine aykırı olduğunu söyledi. 
     Polis, öğrencilerin protesto gösterisi nedeniyle üniversite ve çevresinde yoğun güvenlik önlemi aldı. 
     
</TEXT>
</DOC>
