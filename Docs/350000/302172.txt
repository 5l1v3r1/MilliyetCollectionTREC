<DOC>
<DOCNO> 302172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko21.html </URL>
<DATE> 2004/12/30/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Talih kuşu, bankacının da umudu... 
</HEADLINE>
<TEXT>

     Yeni yılda Milli Piyango'nun 15 trilyon liralık büyük ikramiyesi, bilet alanlar kadar, bu ikramiyeyi şubelerinin veznesinde görmek isteyen bankacıların da hayallerini süslüyor. 
     Milli Piyango İdaresi'nin kurulduğu yıldan bu yana vereceği 15 trilyon liralık büyük ikramiye, sadece bilet alanların yüzünü güldürmeyecek. Bu büyük paranın yatırılacağı banka da cirosunu önemli miktarda artırmış olacak ve başarı hanesine artı değer katacak. 
     Bankacılar tarafından çok önemli bir para olarak değerlendirilen büyük ikramiye, yatırılacağı normal büyüklükte bir banka şubesinin 2-3 aylık cirosunu karşılayacak. 
     Bankaya önemli bir faiz geliri sağlayacağı bildirilen büyük ikramiye, aynı zamanda yatırıldığı şubenin genel müdürlük düzeyindeki başarı oranını artırıp, sıralamada üst seviyelere çıkmasını sağlayacak. 
     Bunun yanı sıra ikramiyenin yatacağı şubenin yöneticilerinin terfileri ve tayinlerine de olumlu yönde etki edecek, şube müdürü ile çalışanlara prim olarak yansıyacak. 
     Bankacılar, büyük ikramiyeyi şube hesaplarına katmanın prestij açısından da yararının olacağını, bankaların şubeleri arasında kıskançlık vesilesi olabileceği gibi, talihlinin medyaya çıkması durumunda reklam unsuru da yaratabileceğini ve bu kadar büyük miktardaki paranın teslimi nedeniyle bankaya güvenin artacağını da ifade ediyorlar. 
     İş Bankası Adana Merkez Şube Müdürü Uğur Gökçe, 15 trilyon liranın çok önemli bir para olduğunu vurgularken, son yıllarda büyük ikramiye kazanan talihlilerin, ikramiyelerini tanıdığı ve güvendiği kişilerin görev yaptığı bankaları tercih ettiklerini kaydetti. 
     
</TEXT>
</DOC>
