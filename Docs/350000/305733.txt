<DOC>
<DOCNO> 305733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun35.html </URL>
<DATE> 2005/01/12/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
ABD, Bulgaristan'da askeri üs hazırlığını sürdürüyor 
</HEADLINE>
<TEXT>

     Almanya'daki askeri üslerini Güneydoğu Avrupa ülkelerine kaydırma kararı alan ABD ,bu çerçevede Bulgaristan'da kurmayı planladığı askeri üslerle ilgili araştırmalarını sürdürüyor. 
     Askeri üslerin yerlerinin belirlenmesi ve bu konuda rapor hazırlamak üzere dün Bulgaristan'a gelen ABD'nin Avrupa Kuvvetleri Komutanı Orgeneral James Jones, Bulgar hükümetinin üç askeri üs teklif ettiğini açıkladı. Bulgar hükümetinin kiralama sistemi ile Yeni Zağra bölgesindeki ''Nova Selo'' askeri poligonunu, Burgaz bölgesindeki ''Bezmer'' ve ''Sarafovo'' askeri hava üslerini teklif ettiğini belirten Jones, bu tesislerde incelemelerde bulundu. 
     Bulgaristan'da ABD askeri üslerinin kurulmasının hem ülkenin milli güvenliğine hem de ekonomisine önemli katkı sağlayacağını savunan Jones, ABD kongresine yazacağı raporda, Bulgaristan'da 5 ayrı üssün kurulması önerisinde bulunacağını söyledi. 
     Jones, ''Anlaşma sağlanması durumunda ABD kongresinin onayının hemen ardından bu üslerde asker konuşlandırma işlemine başlanacak'' diye konuştu. 
     Bulgaristan ile ABD Silahlı Kuvvetleri arasında verimli bir işbirliği olduğunu ifade eden Jones, Bulgaristan'ın gerek stratejik konumunun gerekse ulaşım altyapısının gelişmiş olmasının ABD askeri üslerinin burada kurulması için önemli avantaj olduğunu bildirdi. 
     Jones'un ABD kongresine vereceği raporda Nova Selo, Bezmer ve Sarafovo'nun yanı sıra Burgaz'daki Atya deniz üssü ile Filibe bölgesindeki Grafignatievo hava üslerini de önereceği öğrenildi. 
     Amerikalı askeri uzmanlar yaklaşık bir yıldır ABD askeri üslerinin Bulgaristan'da nerelere kurulabileceği konusunda araştırma ve inceleme yapıyorlar. Bu araştırma ve incelemelerden elde edilen bilgiler Jones tarafından bir rapor haline getirilerek, ABD kongresine sunulacak. 
     
</TEXT>
</DOC>
