<DOC>
<DOCNO> 305914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur50.html </URL>
<DATE> 2005/01/12/ </DATE>
<TIME> 19.31 </TIME>
<AUTHOR>  </AUTHOR>
<HEADLINE>
Gaziantep'te işçi eylemi... 
</HEADLINE>
<TEXT>

     Gaziantep Büyükşehir Belediyesi'ne bağlı Özbelde A.Ş'de çalışan 164 işçi, işten çıkartıldıkları gerekçesiyle eylem yaptı. 
     Büyükşehir Belediye binası önünde toplanan DİSK'e bağlı Genel-İş Sendikası Gaziantep Büyükşehir Belediyesi'ne bağlı Özbelde A.Ş'de çalışan 164 işçi ve arkadaşları, bir süre oturma eylemi yaptı. Belediye aleyhine çeşitli slogan atan grup adına açıklama yapan DİSK Genel-İş Sendikası 1 Nolu Şube Başkanı Ali Güdücü, Özbelde A.Ş'de çalışan 164 işçinin Büyükşehir Belediyesi tarafından sendikalı oldukları gerekçesiyle işten atıldıklarını öne sürdü. 
     İşçilerin eylem yaptıkları sırada, bazı sendika yetkilileri ise Büyükşehir Belediye Başkanı Asım Güzelbey ile görüşme yaptı. 
     Görüşmenin sonunda açıklama yapan DİSK Genel-İş Sendikası 3 Nolu Şube Başkanı Osman Kaplan, Başkan Asım Güzelbey'in işten çıkartılan işçilere yönelik iş garantisi verdiğini ve görüşmelerin devam edeceğini belirterek, ''Büyükşehir Belediye Başkanımız bize iş garantisi verdi. Görüşmelerimiz devam edecek. Hiç kimse işten çıkarılmayacak'' diye konuştu. Grup, açıklamanın ardından sendika yetkililerinin uyarısı üzerine sessizce dağıldı. 
     
</TEXT>
</DOC>
