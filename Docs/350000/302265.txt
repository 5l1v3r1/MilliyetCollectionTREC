<DOC>
<DOCNO> 302265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sontur07.html </URL>
<DATE> 2004/12/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Lodos Bodrum'da kayıkları batırdı, karaya savurdu 
</HEADLINE>
<TEXT>

     Yaşar ANTER DHA 

      MUĞLA'nın Bodrum İlçesi'nde lodos halka zor anlar yaşattı. Kumbahçe sahilinde dev dalgalar restoran, otel ve evleri saatlerce dövüp sular altında bıraktı. Ortakent-Yahşi sahilinde küçük balıkçı kayıkları karaya sürüklendi. 
     Bodrum'da geçen hafta yaşanan lodos kabusu geri döndü. Dün öğle saatlerinde başlayan şiddetli lodosun saatteki hızı zaman zaman 80 kilometrenin üzerine çıktı. Kumbahçe Mahallesi sahilindeki restoran, lokanta, otel ve evlerin sahile bakan taraflarını dalgalar uzun süre dövdü. 20 ev ve işyeri sular altında kaldı. Bazı işyerlerinin sandalye ve masaları denize sürüklendi. 
     Ortakent-Yahşi Beldesi'nde de etkisini gösteren lodosla birlikte gelen dev dalgalar 8 küçük balıkçı kayığını batırdı, bazılarının karaya savrulmasına nede oldu. Şiddetli fırtına elektrik ve telefon hatlarında kopmalara neden olurken Torba, Bodrum, Bitez, Ortakent-Yahşi beldelerine uzun süre enerji verilemedi. Bazı evlerin güneş enerjilerinde hasar meydana geldi, çanak antenler uçtu. 
     Kuşadası'ndan Bergen Meier Turizm şirketi aracılığıyla Bodrum'u gezmeye gelen turistler, Bodrum'un en güzel manzarasının seyredildiği ve tarihi değirmenlerin bulunduğu Harem Tepesi'nde fırtına nedeniyle zor anlar yaşadı. Birbirilerine tutunan turistler, kendilerini otobüse zor attı, tepeden ayrıldı. 
     
</TEXT>
</DOC>
