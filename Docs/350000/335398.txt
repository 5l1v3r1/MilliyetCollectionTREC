<DOC>
<DOCNO> 335398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/spor/spo02.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre buzdolabına 
</HEADLINE>
<TEXT>


Fenerbahçe Yönetimi, milli yıldızın transferini rafa kaldırdı. Sarı - Lacivertliler, "Ben Galatasaraylıyım. Diğer büyükler benim gözümde aynıdır. Hedefim Avrupa'da kalmak" diyen Emre için yapılan girişimleri askıya aldı 

YUSUF KOBAL 


Fenerbahçe Yönetimi, gelecek sezonda Sarı - Lacivertli formayı giydirmek için uzun süredir yoğun çaba harcadığı Emre Belözoğlu'nun transferinden vazgeçme aşamasına geldi. Ünlü İtalyan takımı Inter'den ayrılma kararı aldıktan sonra her fırsatta ilk hedefini İngiltere'ye gitmek olarak açıklayan milli futbolcunun isteksiz tavrı ve son günlerde yaptığı açıklamalar Sarı - Lacivertli yöneticileri kızdırdı. 
Emre'nin bu tutumu şaşkınlık yaratırken, Teknik Direktör Christoph Daum'un ısrarla istediği başarılı oyuncunun transferi için yapılan girişimler rafa kaldırıldı. Milli futbolcunun medyada yer alan, "Ben Galatasaraylıyım. Diğer büyük takımlar benim gözümde aynıdır. Trabzonspor neyse Fenerbahçe de odur" şeklindeki sözleri ise Sarı - Lacivertli yöneticilerin tepkisini çekti. 
Yüksek bonservis bedeli ve istediği yıllık ücretin takım içindeki dengeleri bozmasından da çekinen idarecilerin, Emre'nin transferini askıya aldıkları vurgulandı. 

Kadıköy'de kupa ateşi 

Beşiktaş'a yenilerek şampiyonluk yarışında ağır yara alan Fenerbahçe bugün Türkiye Kupası Yarı Finali'nde Denizlispor'u konuk edecek. Sarı - Lacivertli takım üç hafta önce ligde 2-0'lık sonuçla mağlup olduğu rakibini devirip hem Beşiktaş yenilgisinin yaralarını sarmak hem de tam 22 senedir hasret kaldığı kupada finale adını yazdırmak istiyor. Fenerbahçe rakibini mağlup ederse 10. kez finalist olacak. Sarı - Lacivertli takım son olarak 1982-83 sezonunda kupayı müzesine taşımayı başarmıştı. 

Son gülen Horoz 

Türkiye Kupası'nda 6. kez rakip olan Fenerbahçe ile Denizlispor arasındaki eşleşmelerde Sarı - Lacivertliler 4, Horozlar ise 1 kez tur sevinci yaşadı. Geride kalan 8 maçın 5'ini Fenerbahçe, 2'sini Yeşil - Siyahlı takım kazandı, bir karşılaşma ise beraberlikle sonuçlandı. 1979-80, 1981-82, 1986-87 ve 1994-95 sezonlarında üst tura çıkan Sarı - Lacivertli takım, 2001-2002'de 4. turda eşleştiği rakibine Kadıköy'de 2-1 mağlup olarak elenmişti. 

FENERBAHÇE - DENİZLİSPOR 

Kadrolar 
FENERBAHÇE 
Rüştü 
Serkan 
Deniz 
Önder 
Luciano 
Anelka 
Ümit 
Aurelio 
Alex 
Tuncay 
Nobre 

DENİZLİSPOR 
Souleymanou 
İbrahim 
Burak 
Kratochvil 
Mustafa 
Güven 
Serhat 
Tomas 
Timuçin 
Ömer Rıza 
Ersen 

SAAT 20.00 
STAT Şükrü Saracoğlu 
HAKEM Selçuk Dereli 
NAKLEN YAYIN Kanal D 
SAKAT VE CEZALI Yok 

'Federasyon önlem alsın' 

YUSUF KOBAL 

Fenerbahçe İkinci Başkanı Nihat Özdemir, Galatasaray İkinci Başkanı Ergun Gürsoy'un, Sarı - Lacivertli yönetimi hedef alan, "İstedikleri her hakemi maçlarına tayin ettiriyorlar. Beşiktaş derbisinin hakemi Bülent Demirlek, Fenerbahçe istemeseydi oraya gidebilir miydi " şeklindeki sözlerine yanıt verdi. 
Özdemir, Ergun Gürsoy'un açıklamalarıyla ilgili olarak bir değerlendirme yapmayacaklarını belirtip Futbol Federasyonu'nu bu tür suçlamalarla ilgili önlem almaya çağırdı. Sarı - Lacivertli idareci, "Onları federasyona havale ediyoruz. Federasyonun düzenlediği toplantıda alınan kararlar ortada. Ancak rakiplerimiz bu kararlara rağmen konuşmaya devam ediyor. Federasyonu konuyla ilgili olarak tedbir almaya çağırıyoruz" diye konuştu. 

Ümit ortaya Selçuk yedek 

YUSUF DURSUN 

Teknik Direktör Christoph Daum, Denizlispor karşısına farklı bir kadro sahaya sürecek. Beşiktaş yenilgisinin faturasını zorlu karşılaşmada varlık gösteremeyen Selçuk'a kesen Alman hoca, takım kurgusunu değiştirme kararı aldı. 
Selçuk'u kulübeye çekecek olan tecrübeli teknik adam, kaptan Ümit Özat'a, Marco Aurelio ile birlikte orta sahada görev verecek. Ümit'ten boşalacak defansın solunda Deniz Barış, sağında ise Serkan forma giyecek. Sakatlığı düzelmesine rağmen maç eksiği olması yüzünden Servet'e görev vermeyi düşünmeyen Daum, stoperde Önder'e şans tanıyacak. Nicolas Anelka da yine orta sahanın sağında oynayacak. Sarı - Lacivertli takımın hocası, Beşiktaş derbisinde hayal kırıklığı yaratan Tuncay'ı ise yine ilk 11'de sahaya sürecek. 

Denizlispor hazır 

Denizlispor'da zorlu maç öncesi tüm planlar final için yapılıyor. Bayramoğlu Atabay Otel'de kampa giren Yeşil - Siyahlı takım akşam yaptığı son çalışmayla hazırlıklarını tamamladı. Horozlar'da sakatlıkları düzelen Ersen Martin ve Mustafa Keçeli'nin hazır durumda oldukları açıklandı. Teknik Direktör Giray Bulak, "Final parolasıyla sahaya çıkacağız. En az hata yapan taraf maçı kazanır. Takım olarak hazırız" dedi. 

Ersalman duyurusu 

Fenerbahçe'nin resmi internet sitesi, Sarı - Lacivertli yönetimin Türkiye'de bir ilke imza atarak sporda kurumsallaşmak için Levent Ersalman'ın CEO olarak pazartesi günü göreve atandığını resmen ilan etti. Son olarak Yapı Kredi Bankası Yönetim Kurulu Üyeliği görevinde bulunan Ersalman, yönetime bağlı olarak kulübün tüm ekonomik faaliyetlerinden sorumlu olacak. 

Anelka'dan gol mesajı 

YUSUF DURSUN 

Son olarak Malatya maçında gol atan Fransız forvet, Denizlispor ağlarını havalandırarak şeytanın bacağını kıracağını ileri sürdü 


Fenerbahçe'nin son haftalardaki üstün performansına rağmen bir türlü golle buluşamayan Fransız forveti Nicolas Anelka, Denizlispor'a karşı suskunluğunu bozmak istediğini söyledi. Son golünü Malatyaspor ağlarına yollayan başarılı futbolcu, "Haftalardır gol atamamanın sıkıntısını yaşıyorum. Denizlispor maçı bizim için çok önemli. Bu karşılaşmada ağları sallayıp taraftarı sevindirmek istiyorum" dedi. Anelka, Beşiktaş derbisi için ise "Futbol nankördür. Bazen iyi oynayan kazanamaz. Beşiktaş maçı da aynen böyle oldu. Ancak gerekli dersi aldık" yorumunu yaptı. 


</TEXT>
</DOC>
