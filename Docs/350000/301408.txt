<DOC>
<DOCNO> 301408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonyas06.html </URL>
<DATE> 2004/12/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Aileleri var ancak "öksüz ve yetim" büyüyorlar... 
</HEADLINE>
<TEXT>

     Sosyal Hizmetler ve Çocuk Esirgeme Kurumu'na SHÇEK bağlı yurtlarda kalan çocukların yüzde 70'den fazlasının anne ve babasının olmasına rağmen ''öksüz ve yetim'' büyüdükleri bildirildi. 
     SHÇEK Adana İl Müdürü Muzaffer Aygün, AA muhabirine yaptığı açıklamada, SHÇEK Genel Müdürlüğü verilerine göre, Türkiye genelinde her yıl ortalama 3 bin ailenin evlat edinme için başvuruda bulunmasına rağmen, bunlardan sadece 450-500'ünün amacına ulaşabildiğini belirtti. 
     Aygün, Adana'da ise bu yıl evlat edinmek için 14'ü kız, 11'i erkek, 5'i de ''cinsiyeti fark etmez'' diyen toplam 25 kişinin başvuruda bulunduğuna dikkati çekerek, eski kayıtlarla birlikte halen 118'i kız olmak üzere toplam 188 kişinin evlat edinme için sırada beklediğini ifade etti. 
     Yurtlarında kalan çocukların yüzde 70'den fazlasının anne ve babasının yaşadığını, çocuklarını kuruma bakım amaçlı olarak bırakan bu ailelerin, evlatlık edinilmesine izin vermediklerini belirten Aygün, ''Bu nedenle bu yıl 3'ü kız, 3'ü erkek olmak üzere sadece 6 çocuğu evlatlık verebildik'' dedi. 
     Aygün, çocukların öncelikle kendi ailesinin yanında kalmasından kayan olduklarını bu nedenle, SHÇEK'in, bu durumdaki ailelere çocuklarını yanlarına alma koşuluyla aylık ücret de ödediğini vurguladı. 
     
     KIZ ÇOCUK İSTEĞİ 
     Evlat sahibi olmak isteyenlerin genelde 0-1 yaş arası kız çocuklarını tercih etmelerinin, aynı yaştaki erkek çocuklarını sıcak aile ortamından mahrum bıraktığını anlatan Aygün, şunları söyledi 
     ''Bu yıl kız-erkek tercihinde önceki yıllara oranla kız bebek takıntısının kırıldığını görüyoruz ancak, sırada bekleyen 188 kişinin başvurusu dikkate alındığında yine de ağırlık kız bebekten yana. Aileler, çok uzun süre bekleyip de kız bebek sahibi olamayınca, tercihlerini erkek çocuktan yana kullanıyorlar.'' Aygün, evlat sahibi olmak için 15-20 yıl bekleyenlerin bulunduğunu, kız bebek beklentisi yerine getirilemeyen ya da ilerleyen yaşı nedeniyle bebek yaştaki çocuğu evlat edinme şansı kalmayan toplam 51 kişinin başvurusunun ise bu yıl iptal olduğunu anlatı. 
     Aygün, SHÇEK'in ne kadar iyi hizmet verirse versin çocukların yine de aile ortamının özlemini yaşadığını kaydetti. 
     
     EVLAT EDİNMENİN HUKUKİ BOYUTLARI 
     Aygün'ün verdiği bilgiye göre, evlat edinmek isteyen bir çiftin en az 5 yıldan beri evli olmaları veya bekarsa otuz yaşını doldurmuş olması gerekiyor. Evlat edinecek kişilerin evlat edinecekleri çocuktan en az 18 yaş büyük olması koşulu da aranıyor. 
     Evlat edinme şartlarına sahip bir kişinin evlat edinmesi, çocuğun öz ailesinden, vasisinden ya da SHÇEK'e bağlı kuruluşlar aracılığıyla yapılıyor. 
     Medeni Yasanın 315. maddesi gereğince evlat edinme kararı, evlat edinenin ikamet ettiği yerin mahkemesi tarafından veriliyor. 
     Mahkeme kararıyla evlat edinen kişi önce çocuğun önceki nüfusunu kapattırıp, çocuğu kendi nüfus hanesine kaydediyor. Çocuğun yeni nüfusuna anne ve baba hanesine evlat edinenlerin adı ve soyadı yazılıyor. Evlat edinilmiş çocuklar yasal olarak evlat edinenin öz çocukları kabul ediliyor ve mirasçısı konumuna geliyorlar. 
     
</TEXT>
</DOC>
