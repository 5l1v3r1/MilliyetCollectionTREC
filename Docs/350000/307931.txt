<DOC>
<DOCNO> 307931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/ekonomi/eko02.html </URL>
<DATE> 2005/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK hastanelerinin devrine onay 
</HEADLINE>
<TEXT>


ANKARA Milliyet 

Cumhurbaşkanı Ahmet Necdet Sezer, TBMM'den geçerken büyük tartışma yaratan ve Emek Platformu'nun Ankara'da yaklaşık 100 bin kişinin katılımıyla gerçekleştirdiği mitingle protesto ettiği, SSK hastanelerinin Sağlık Bakanlığı'na devredilmesine ilişkin yasayı onayladı. 
Yasaya göre, kamu kurum ve kuruluşlarına ait tüm sağlık birimleri, bedelsiz olarak, SSK'ya ait olanlar ise rayiç bedeli karşılığında Sağlık Bakanlığı'na devredilecek. Yasanın yayımından itibaren üç ay içinde, devredilen her sağlık birimi için dört kişilik komisyon kurulacak. Komisyonlar sağlık birimlerinin devre konu taşınırları, taşınmazlarını ve bedellerini tespit edecek, sözkonusu bedel Hazine'ce karşılanacak. Bedelin ödenme süresi ve şartları, 10 yılı geçmemek üzere hükümetçe belirlenecek. 
Kamu kurum ve kuruluşları tarafından yapılmış sözleşmeler, kredi anlaşmaları, yatırım projeleri ile sağlık hizmeti sunumu, iyileştirici tıbbi malzeme alımı ve sağlık hizmeti sunan personelle ilgili açılmış ve açılacak davalar ile icra takipleri de Sağlık Bakanlığı'na geçecek. 
Devredilen sağlık birimlerinde 15 Ekim 2004'te çalışan işçi, memur ve sözleşmeli personel de devir tarihi itibarıyla kadroları ile Sağlık Bakanlığı'na devredilecek. Sağlık Bakanlığı'na geçmek istemeyen işçilerin kanuni hakları ödenerek kurum ile ilişikleri kesilecek. Personelin maaş ve özlük haklarında kayıp olmayacak. 

SSK avans ödeyecek 
Sağlık Bakanlığı'nca ihtiyaç duyulmayan kadro unvanlarında çalışan personel, durumlarına uygun diğer kadrolara atanacaklar. Aylık veya ücret ödemeleri Sağlık Bakanlığı'nca gerçekleştirilecek. SSK'dan sağlık yardımı alan ve devredilen sağlık birimlerinde muayene ve tedavisi yapılan kişiler için ödenecek hizmet bedellerinden mahsup edilmek üzere, SSK tarafından bu birimlere her ay bakılan hasta sayısıyla orantılı olarak avans ödenecek. 


</TEXT>
</DOC>
