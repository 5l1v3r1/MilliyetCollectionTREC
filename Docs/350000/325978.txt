<DOC>
<DOCNO> 325978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonspo22.html </URL>
<DATE> 2005/03/22/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Trabzonspor'un halka arz fiyatı 5.25 YTL 
</HEADLINE>
<TEXT>

     Reuters 

Sermayesinin yüzde 25'ini temsil eden 6.25 milyon YTL nominal değerli hisse senedinin nisan ayı başlarında halka arz edilmesi planlanan Trabzonspor Sportif Yatırım ve Ticaret A.Ş.'nin halka arz fiyatı 5.25 YTL olarak belirlendi. 
     Bu yılın ilki olacak halka arz çerçevesinde talep toplamanın 6-7-8 nisan tarihlerinde tamamlanması öngörülüyor. 
     Sermayesi 25 milyon YTL olan şirketin ana ortağı Trabzonspor Futbol İşletmeciliği Ticaret A.Ş.nin sahibi bulunduğu hisseler satışa sunulacak. 
     Geçen yıl Fenerbahçe Sportif Hizmetler ile başlayan halka arz sürecinde toplam 12 şirket halka açılmış ve borsada işlem görmeye başlamıştı. 
     Konuya ilişkin basın bülteninde yer alan açıklamasında, halka arz konsorsiyumunun lideri deniz yatırım'ın genel müdürü Cafer Bakırhan, oluşturulan konsorsiyuma 29 aracı kurumun katıldığını söyledi. 
     Bakırhan, Trabzonspor Sportif ile ilgili olarak, "halka açılacak olan Trabzonspor Sportif, sözleşmeler çerçevesinde yüksek gelirler elde eden, buna karşın giderleri düşük, düzenli temettü ödeyen ve ayrıca vergiden muaf bir şirket yapısında olacaktır. Trabzonspor Sportif halka arzdan sonra, borsada mevcut şirketler arasında dağıtılabilir k rının tamamını dağıtmayı taahhüt eden tek şirket olacak" dedi. 
     Daha önce yapılan açıklamalara göre, halka arz edilecek hisselerin yüzde 50'sinin küçük bireysel yatırımcılara, yüzde 10'unun trabzonspor kulübü üyelerine, yüzde 20'sinin alım gücü yüksek yatırımcılara, yüzde 15'inin yurtdışı yatırımcılara, yüzde 5'inin ise yurtiçi kurumsal yatırımcılara tahsis edilmesi planlanıyor. 
     Trabzonspor kulübü üyeleri dışındaki başvurular 'oransal dağıtım' esasına göre yapılırken, Trabzonspor kulüp üyeleri için özel tahsisat yapılacak ve dağıtılacak. 
     Beşiktaş Futbol Yatırımları ve Galatasaray Sportif'in 2002 yılında, Fenerbahçe'nin de 2004 yılındaki halka arzının ardından trabzonspor halka açılan dördüncü spor kulübü olacak. 
     
</TEXT>
</DOC>
