<DOC>
<DOCNO> 315853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur12.html </URL>
<DATE> 2005/02/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İnanılmaz ölüm 
</HEADLINE>
<TEXT>

     Zafer SAMANCI DHA 

      KONYA Defterdarlığı Milli Emlak Müdürlüğü'nde muhasip olarak görev yapan 43 yaşındaki Ahmet Okçulu, 9'uncu kattaki yemekhanenin penceresine çıkıp su sızdıran yeri tamircilere gösterirken, rüzgardan kapanan pencere kolunun çarpmasıyla boşluğa uçtu. İkinci kat hizasındaki terasa düşen Okçulu olay yerinde öldü. Kardeşini ziyarete gelen Ali Okçulu da ölüme tanık oldu. 
     Selçuklu İlçesi, Babalık Mahallesi, Vatan Caddesi'ndeki Defterdarlık Milli Emlak Müdürlüğü'nde muhasip olarak görev yapan evli ve üç çocuk babası Ahmet Okçulu, 9'uncu kattaki yemekhanenin penceresinden içeriye su sızınca Bayındırlık İl Müdürlüğü'nden tamirci çağırdı. Aynı zamanda 10 katlı binanın idari sorumluluğunu üstlenen Okçulu, tamirat için gelen işçilere, su sızdıran yerleri göstermek için pencereye çıktı. 160 santimetre yüksekliğinde, bir metre enindeki pencere kolu, sert rüzgar nedeniyle aniden kapanınca Ahmet Okçulu'nun sırtına çarptı. Tutunacak yeri olmayan Okçulu, 9'uncu kattan 2'nci kat hizasındaki beton terasa çakıldı. 
     Bu sırada kardeşini ziyarete gelen Ali Okçulu da pencereden bir kişinin düştüğüne tanık oldu. Düşen kişiyi merak edip ikinci kat önündeki terasa koşan Ali Okçulu, ölen kişinin kendi kardeşi olduğu görünce sinir krizleri geçirdi, kendini yerden yere attı. Defterdarlık çalışanları ve olayı duyup gelen yakınlarının çabalarına rağmen Okçulu uzun süre sakinleştirilemedi. 
     Tamirat için gelen işçiler "Ne olduğunu anlamadık. Bir anda büyük bir gürültü ile pencere kapandı ve bize tamir edilecek yerleri gösteren Ahmet Okçulu"nun sırtına çarptı. Her şey göz açıp kapanıncaya kadar sürede oldu, Ahmet Bey'i tutamadık. Çok üzgünüz'' dedi. 
     Savcılık olayla ilgili soruşturmasına başlarken, Ahmet Okçulu'nun cesedi Konya Numune Hastanesi morguna kaldırıldı. 
     
</TEXT>
</DOC>
