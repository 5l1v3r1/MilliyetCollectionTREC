<DOC>
<DOCNO> 328794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/spor/ydilmen.html </URL>
<DATE> 2005/03/31/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Stres bitti 
</HEADLINE>
<TEXT>



Öncelikle maç öncesi yağan ve maç sırasında devam eden yağmur lehimize oldu. Kötü zemin yağmur sayesinde top oynamayı nispeten kolaylaştırdı. Maçın hemen başında kaleci Devazde ile savunma oyuncusu Khizaneishvili'nin sakatlanması, daha sonra mücadeleyi çok geren Gogva'nın erken sarı kart görmesi de hep lehimize gelişmelerdi. 
Çok enteresan bir ilk yarı izledik. Kadrolara baktığımızda Gürcistan sadece duran toplardan tehlike oluşturabilirdi. Nitekim golü de öyle buldular. Biz yakaladığımız üç gol pozisyonunu da gole çevirdik, Gürcistan da ikide iki yaptı. Ersun hoca bütün ofansif oyuncuları oynattı. Öndeki beşlinin arkasına da libero olarak Koray'ı dikti. Amaç maçı hemen koparmaktı. 

Kolay olacak 
İkinci yarıda Hüseyin'in Koray'a yardımcı olarak gelmesi, Gürcistan'ın duran toplardaki etkinliğini azalttı. Çünkü ilk devre çok kısaydık. Son yarım saate girildiğinde geniş alan bulacağı kesin olan takımımız, hem savunmadan çabuk çıktı, hem de Emre ve Koray gibi oyuncuların araya girip kaptığı toplarla pozisyona girdi. 
Psikolojik olarak çok zor iki maç geçiren takımımız, bu işi sonuna kadar bırakmayacağını gösterdi. Sadece skor olarak değil, oyuna sonradan giren futbolcularda dahil herkeste büyük arzu vardı. Bundan sonraki maçlar daha kolay olacaktır. En azından stres üzerimizden kalktı. 



</TEXT>
</DOC>
