<DOC>
<DOCNO> 319244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/soneko09.html </URL>
<DATE> 2005/02/28/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yabancı bankaların kredilerdeki payı düşük... 
</HEADLINE>
<TEXT>

     Bankacılık sektörünün kullandırdığı toplam krediler içinde yabancı sermayeli bankaların payı yüzde 4.5'te kaldı. Toplam aktifleri 10.4 milyar YTL olan yabancı 
     sermayeli 13 mevduat bankası, Aralık 2004 itibarıyla 4.3 milyar YTL kredi kullandırdı. BDDK Başkanı Tevfik Bilgin'in bu yıl sonunda sektörün yüzde 15-20'sine ulaşabileceğini söylediği yabancı bankalar, Aralık 2004 itibarıyle 10 milyar 356 milyon YTL'lik aktifleriyle sektörün 306 milyar 470 milyon YTL olan toplam aktif büyüklüğü içinde yüzde 3.4'lük bir paya sahip bulunuyor. Yabancı bankalar, sektörün toplam 95 milyar 8 milyon YTL olan kredi kullandırımının ise yalnızca 4 milyar 305 milyon YTL'sini gerçekleştirdi. Bankacılık sektörünün toplam öz kaynak tutarı Aralık 2004 itibarıyla 45 milyar 983 milyon YTL olurken, yabancı sermayeli bankaların özkaynak tutarı 2 milyar 84 milyon YTL düzeyinde gerçekleşti. Yabancı sermayeli bankaların kullandırdıkları kredilerin, toplam aktifleri içindeki payı görece yüksek olmasına karşın, sektörün toplam kredi pastasındaki payı çok düşük kalıyor. Aralık 2004 verilerine göre toplam 95 milyar 8 milyon YTL olan kredilerin yüzde 4.5'ini yabancı sermayeli bankalar kullandırdı. Yabancı sermayeli bankalar, Aralık 2004 itibarıyla "ihtisas kredileri, fon kredileri ve müşteri adına menkul değer alım kredisi" kullandırmadılar. En fazla kredi kullandırımını 1 milyar 181 milyon YTL ile ihracat kredileri bazında gerçekleştiren yabancı sermayeli bankaların 1 milyar 149 milyon YTL'yle kredi kartları ve 1 milyar 52 milyon YTL'yle tüketici kredilerini tercih ettikleri görülüyor. 
     
     KAMU YABANCI BANKALARDAN KREDİ KULLANDI 
     BDDK'nin verilerine göre kamu kuruluşları da yabancı sermayeli bankalardan Aralık 2004 itibarıyla diğer yatırım kredileri kapsamında 171 milyon YTL tutarında kredi kullandı. 
     
     BANKACILIKTA YABANCILAŞMA SÜRECİ 
     Kriz yılı olan 2001'in başında yalnızca 4 olan Türkiye'de kurulmuş yabancı sermayeli mevduat kabul eden banka sayısı, Şubat 2005 itibarıyla 6'ya yükseldi. Buna karşın şubesi bulunan yabancı banka sayısı ise 13'ten 7'ye düştü. 
     Aynı tarihte 4 olan kamusal sermayeli banka sayısı, Şubat 2005 itibarıyla 3'e geriledi. 1 Ocak 2001 itibarıyla Tasarruf Mevduatı Sigorta Fonu bünyesinde 11 özel banka bulunurken, halen Fon kapsamında yalnızca Bayındırbank bulunuyor. 
     1 Ocak 2001'de 27 olan özel sermayeli mevduat kabul 
     eden ticari banka sayısı, 2004 sonunda 18'e geriledi. 
     Toplamda mevduat kabul eden banka sayısı ise 46'dan 28'e indi. 
     
</TEXT>
</DOC>
