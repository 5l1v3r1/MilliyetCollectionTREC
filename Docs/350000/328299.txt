<DOC>
<DOCNO> 328299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonyas06.html </URL>
<DATE> 2005/03/29/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Kanserden korunmanın kolay yolları 
</HEADLINE>
<TEXT>

     Sağlık Bakanlığı, kanserden korunmak için, kimyasal koruyuculu hazır yiyecekler yerine doğal besinler ve düzenli olarak süt ve süt ürünleri tüketilmesi, mangal gibi ateşte pişirme yönteminin tercih edilmemesi ve düzenli egzersiz yapılmasını önerdi. 
     Dünyada en önemli halk sağlığı sorunu olarak kabul edilen kanser hastalığı, Türkiye'de meydana gelen ölümlerde, kalp- damar hastalıklarından sonra ikinci sırada yer alıyor. Her yıl, 1-7 Nisan arasında, kanser hastalığının önemi ve kanserden korunma konusunda alınacak önlemlere vurgu yapmak amacıyla çeşitli etkinlikler düzenleniyor. 
     Sağlık Bakanlığı Müsteşarı Necdet Ünüvar, "Kanser Haftası" dolayısıyla 81 İl Sağlık Müdürlüğü'ne gönderdiği genelgede, kanser hastalığıyla mücadelede, sağlıklı beslenme, sigara ve güneş ışınlarından korunma, güvenli su kullanımı, erken teşhis ve tedavinin önemli bir yer tuttuğuna dikkat çekti. 
     
     KORUYUCU İÇERİKLİ YİYECEKLERDEN UZAK DURUN 
     Kansersiz bir yaşamın ve kanserden korunmanın mümkün olduğunu dile getiren Ünüvar, bunun için, sigara, alkol ve yoğun güneş ışınından uzak durulması, az yağlı, bol lifli beslenme alışkanlığının benimsenmesi, kepek, yulaf gibi lif yönünden zengin besinlerin yeğlenmesi, bol miktarda sebze- meyve tüketilmesi, taze, balık veya kuru baklagillerin yenilmesine özen gösterilmesi gerektiğini kaydetti. Yağsız beslenmeye özen gösterilmesini, yemeklerin kızartma yerine haşlama yöntemiyle pişirilmesini öneren Ünüvar, kimyasal koruyuculu hazır yiyecekler yerine doğal besinlerin tercih edilmesi gerektiğini vurguladı. Ünüvar, "Düzenli olarak süt veya süt ürünlerinin tüketilmesi, mangal gibi ateşte pişirme yönteminin tercih edilmemesi, düzenli egzersiz yapılması kanser hastalığından korunmak için alınabilecek kolay önlemlerdir" dedi. 
     Kanser hastalığı açısından, çevre sağlığının da hayati önem taşıdığına dikkat çeken Ünüvar, hava ve deniz kirliliği ile fabrika atıklarının kanser hastalığı riskini artırdığını vurguladı. 
     Kadınlarda kansere bağlı ölümlerin ilk sırasında yer alan meme kanserinde erken teşhisin çok önemli olduğuna dikkat çeken Necdet Ünüvar, kadınlara kendi kendine meme muayenesi yapma konusunda bilgiler verilmesinin önemini vurguladı. 
     
     HALKI KANSER KONUSUNDA BİLİNÇLENDİRİN 
     Ünüvar, kanser hastalığından korunmanın, toplumsal bilinçle mümkün olacağını söyledi. Kanser konusunda yapılacak tüm çalışmalarda, başta sağlık ocakları olmak üzere ilgili tüm kurumlar ve gönüllü kuruluşlar ile işbirliği yapılması gerektiğini kaydeden Ünüvar, İl Sağlık Müdürlüklerine Kanser Haftası süresince vatandaşların bilgilendirilmelerine yönelik faaliyetlerde bulunmaları talimatı verdi. Ünüvar, "Hafta ve yıl boyunca vatandaşlarımıza sağlıklı beslenme, hayvansal yağ tüketiminin azaltılması, taze meyve-sebze,süt ve süt ürünleri tüketiminin yararları, sigara kullanımının öldürücü zararları, güneş ışınlarından korunma, cilt ve meme kanserinde erken tanı ve taramanın önemi konularında bilgilerin aktarılması çok önemlidir" dedi. 
     Ünüvar, sağlık ocağı hekimlerince, kalabalık işyerleri, sanayi iş kolları ve fabrika işçilerine yönelik kanser konulu konferansların düzenlenmesi, yurttaşların yoğun olarak bulunduğu durak, cadde, otogar, sinema, kafe ve büyük alış veriş merkezlerine bilgilendirici afişlerin asılmasını istedi. 
     
</TEXT>
</DOC>
