<DOC>
<DOCNO> 339572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonsiy14.html </URL>
<DATE> 2005/05/04/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Schröder - Erdoğan görüşmesinin perde arkası... 
</HEADLINE>
<TEXT>

     Almanya Başbakanı Gerhard Schröder, Başbakan Recep Tayyip Erdoğan ile görüşmesinde, Avrupa ülkelerindeki anayasa referandumlarının Türkiye’nin AB üyeliğini etkilemeyeceğine vurgu yaptı. 
     Hükümet kaynaklarından edinilen bilgiye göre, Schröder görüşmede, anayasa referandumları sürecinde yaşananları kastederek, "AB sürecinin çok derin tarihi bir süreç olduğunu ve belirli ülkelerde esen geçici politika havalarına bırakılamayacağını" söyledi. 
     Kaynaklar, Başbakan Erdoğan’ın, görüşmede, bazı Avrupa ülkelerindeki parlamentoların işin gerçeğini bilmeden sözde Ermeni soykırımını kabul etmesini eleştirdiğini, Schröder’in de yanıt olarak, "Almanca’da bir söz vardır açık denizlerde ve parlamentolarda işiniz Allah’a kalmıştır" dediğini belirttiler. 
     Schröder’in, ekonomik kalkınma konusuna verdiği önemi dile getirdiği, AB kamuoyunun, nasıl bir ekonomiyle bütünleşeceğini bilmesi gerektiğini söylediği kaydedildi. 
     Kaynaklar, Erdoğan’ın, Almanya’daki Türklerin, yabancı bir dili konuşabilmek için anadillerini iyi öğrenmeleri gerektiğini belirterek, onlara anadillerini öğretmek için ellerinden geleni yapmakta olduklarını söylediğini ifade ettiler. 
     Görüşmede, Türkiye’de 1181 Alman firmasının, Almanya’da ise 60 bin Türk firmasının iş yaptığı hususuna da değinildiği öğrenildi. 
     
</TEXT>
</DOC>
