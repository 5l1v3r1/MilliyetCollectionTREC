<DOC>
<DOCNO> 345409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo29.html </URL>
<DATE> 2005/05/24/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Fatih Terim, Torino'ya göz kırpıyor... 
</HEADLINE>
<TEXT>

     İtalyanların en ünlü spor gazetesi La Gazzetta dello Sport, Fatih Terim’in önümüzdeki sezon Torino’yu çalıştırmayı planladığını yazdı. 
     Avrupa Şampiyonlar Ligi final karşılaşmasına ilişkin bir haberin spot cümlesinde, "Terim Torino’yu düşünüyor" ifadesi kullanıldı. 
     İddia, La Gazzetta dello Sport’ta, "Milan, yüzün gülsün İstanbul senin arkanda" başlığıyla yayımlanan haberin satır aralarında yer alıyor. Türk futbolseverlerin İngiliz takımlarıyla arasının iyi olmadığına işaret edilen haberde, Fatih Terim’in de, "Ben Milan’ı çalıştırmıştım. Dolayısıyla herkes kimi destekleyeceğini biliyor" dediği belirtildi. 
     Terim, AC Milan-Liverpool maçı öncesinde La Gazzetta dello Sport’ta yer alan demecinde final karşılaşması konusunda şöyle konuştu 
     "Türkiye medeni bir ülkedir. Olay çıkmayacak. Buraya gelmeyi iki kez reddetmiş olan Juventus da bu sayede, İstanbul’da Şampiyonlar Ligi finalinin oynanabildiğini de öğrenmiş olacak." Haberde, İtalyanların "Boğa" diye de adlandırdıkları Torino’nun sezon sonunda Serie A’ya yani birinci lige yükselmesi durumunda, takımın başına Fatih Terim’in geçebileceği belirtildi. Terim’in bu olasılıkla ilgili olarak, "Teknik direktörleri olan takımlar hakkında konuşmak istemiyorum. Torino’nun Serie A’ya yükseleceği de henüz kesinleşmedi. Ancak Boğa’yı küçük bir takım olarak nitelemeyin. 
     Boğa’nın bir tarihi var" dediğine işaret edildi. 
     Haberde, Terim’in bu sözleri ise "Torino’ya göz kırpmak" olarak nitelendi. 
     İtalya’da yaklaşık bir hafta önce Torino’nun önümüzdeki sezon teknik direktör olarak Fatih Terim’i çağırmayı düşündüğü iddia edilmişti. Torino halen Serie B’de 67 puanla üçüncü sırada yer alıyor. 
     Bugünkü Tuttosport Gazetesi ise Torino’nun teknik direktör olarak 57 yaşındaki Giuseppe Papadopulo’yu tercih edebileceğini ileri sürdü. 

     
</TEXT>
</DOC>
