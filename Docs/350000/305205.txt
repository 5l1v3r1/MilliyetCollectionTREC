<DOC>
<DOCNO> 305205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur09.html </URL>
<DATE> 2005/01/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kızılay ekibi Bu bizim yüzyılımızın en büyük felaketi gibi görünüyor 
</HEADLINE>
<TEXT>

     Tsunami felaketzedelerine yardım için Endonezya'nın Aceh eyaletinde bulunan Kızılay ekibinin başkanı Ali Akgül, Güney Asya'yı vuran deprem ve tsunami felaketinin bugüne kadar gördüğü felaketlerin en büyüğü olduğunu belirterek, ''Birçok yerde uluslararası yardım faaliyetine katıldım. Ancak bu bizim yüzyılımızın en büyük felaketi gibi görünüyor'' dedi. 
     Kızılay'ın üç tecrübeli elemanı Ali Akgül, Serdar Günel ve Bülent Öztürk, AA muhabirine, daha önce tanık oldukları felaketler ışığında, Güney Asya'daki deprem ve tsunami felaketini değerlendirdiler. 
     Ekip Başkanı Ali Akgül, manzaranın iç karartıcı olduğunu söyleyerek, ''Uluslararası birçok yerde yardım faaliyetine katıldım. Irak savaşı, Hindistan'daki sel felaketi, İran'ın Bam kentindeki deprem felaketi... Ancak bu bizim yüzyılımızın en büyük felaketi gibi görünüyor'' dedi. 
     
     ÖLÜLER HALA NEHİRLERDE AÇIKTA YÜZÜYOR 
     Ölülerin hala nehirlerde açıkta yüzdüğünü, onbinlerce cesedin hala çıkarılamadığını, aradan 15 güne yakın bir zaman geçmesine rağmen Banda Aceh'in hala ''hayalet şehri'' andırdığını belirten Akgül, yardım noktasında tek tesellilerinin halkın yakın ilgisi olduğunu ifade etti. 
     Ekibin diğer elemanlarından Serdar Günel ise 4 yıldır Kızılay'da çalıştığını, yurtiçi ve yurtdışında çeşitli yardım görevlerine katıldığını, ancak bu boyutta bir tecrübeyi kendisinin de hiç yaşamadığını söyledi. 
     Adaptasyon sürecini kısa sürede atlatacaklarını, bunun da insanların sıcak yaklaşımı sayesinde olacağını kaydeden Günel, ''İlk defa bu kadar uluslararası kuruluşu bir yardım organizasyonunda gördüm. Yardımlar artarak geliyor'' diye konuştu. 
     Türk halkı olarak 1999'da benzer bir tecrübe yaşadıklarını ifade eden Günel, burada yaşanan acıların kelimelerle anlatılamayacağını, tek arzusunun yardım bölgelerinde her zaman yaşadıkları gibi insanların üç hafta sonra bu olayı unutmaları olduğunu söyledi. 
     Aceh'de herkesin ailesinden bir ferdi kaybettiğini, şehrin psikolojik travma yaşadığına değinen Günel, ''Bu olayda Türk halkının ne kadar duygusal olduğunu da fark ettim. Burada insanlar acılarını bizim kadar dışa vurmuyorlar. Şehrin 4-5 km içlerine kadar cesetler var, ancak daha ileride hayat normal şekliyle devam ediyor. Ancak bana göre bu bölgede şu an salgın hastalık riski gittikçe artıyor ve diğer insanların da yaşamı ciddi tehlike altında. Bu konuda ne yazık ki karamsarız'' diye konuştu. 
     
</TEXT>
</DOC>
