<DOC>
<DOCNO> 322150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko02.html </URL>
<DATE> 2005/03/09/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Hisarcıklıoğlu "Türk müteşebbisi Dünya ile rekabet edecek durumda" 
</HEADLINE>
<TEXT>

     Türkiye Odalar ve Borsalar Birliği Başkanı TOBB Rıfat Hisarcıklıoğlu, ''Türk müteşebbisi dünya ile rekabet edebilecek duruma gelmiştir'' dedi. 
     Hisarcıklıoğlu, Aydın'ın Didim İlçesi'nde Ticaret Odası Binası'nın açılışında yaptığı konuşmada, Türkiye'yi, irili ufaklı bir dizi krize rağmen ayakta tutan etmenin, müteşebbis insanların azmi olduğunu ifade etti. Hisarcıklıoğlu, şöyle konuştu 
     ''Türk müteşebbisi dünya ile rekabet edebilecek duruma gelmiştir. Bu nedenle girişimcileri destekleyip, ekonomik kalkınmayı hızlandırmalıyız. Bunu sağlarsak, girişimciler ayakta kalacak ve dünyadaki rakipleri ile rekabet edebilecektir. Kamu yönetimleri girişimcilerin önündeki engelleri kaldırmalı ve üretici politikanın yolunu açmalıdır. Sanayici ve tüccar olarak devletten tek isteğimiz, dünya ile rekabet edebileceğimiz bir ortamın sağlanmasıdır. Bunun alt yapısı da sağlam ve doğru işleyen bir hukuk sistemi ile olur. Eğer bir ülkede hukuk sistemi sağlanamaz ise kanun hakimiyeti olmaz.'' 
     
     TELİF HAKLARI 
     Telif hakları sözleşmesini kendilerinin gündeme getirdiğini ve takipçisi olmaya devam edeceklerini belirten Hisarcıklıoğlu, Aydınlı olan Kültür ve Turizm Bakanı Atilla Koç'un bu konuyu en kısa sürede çözeceğine inandıklarını söyledi. 
     Türkiye'de kaç tane KOBİ tanımı olduğunun bilinmediğinin altını çizen Hisarcıklıoğlu sözlerini şöyle sürdürdü 
     ''Her kamu kurumu kendi kafasına göre KOBİ tanımı yapıyor. Bu yüzden KOBİ'lerde bir standart sağlanamıyor ve haksız uygulamalar oluyor. TOBB olarak AB standartlarına uygun yeni bir KOBİ Kanunu tasarısı hazırladık. Hükümetimizin en kısa zamanda bu tasarıyı kanunlaştırmasını bekliyoruz.'' Didim Ticaret Odası Başkanı Hilmi Erbaş da, Oda'nın Didim'li müteşebbisleri bir çatı altında toplayacağına işaret etti. 
     Konuşmaların ardından, yaklaşık 350 bin YTL'ye tamamlanan Didim Ticaret Odası Hizmet Binası törenle açıldı. 
     
</TEXT>
</DOC>
