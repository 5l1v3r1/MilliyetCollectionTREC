<DOC>
<DOCNO> 344291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonsiy15.html </URL>
<DATE> 2005/05/20/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Arınç Soros kadar servetim olsaydı gençliğime dönmek için verirdim 
</HEADLINE>
<TEXT>

     TBMM Başkanı Bülent Arınç, gençlerin birikimlerinin siyasete katılması gerektiğini bildirerek, "Seçilme yaşı mutlaka 25’e indirilmelidir. Gençlerimiz artık, 25 yaşındaki ağabeylerini veya ablalarını parlamentoya gönderebilmeliler, 60 yaşındaki babalarını veya 75 yaşındaki dedelerini seçmekten kurtulmalılar" dedi. 
     "Yerel Gündem 21 Ulusal Gençlik Parlamentosu"nun sonuç bildirgesinin okunması dolayısıyla TBMM’de düzenlenen toplantıda konuşan Arınç, kendisinin de gençlik yıllarında siyasete ilgi duyduğunu ve siyasetin hemen her kademesinde görev aldıktan sonra Meclis Başkanı olduğunu anlattı. 
     Gençlerin siyasete genç yaşlarda ilgi duyması, ülke sorunlarını araştırması, bu sorunların çözümüne yönelik tartışmalar yapması ve demokratik ortamlar içinde doğruyu bulmasının önemine işaret eden Arınç, şunları söyledi 
     "Gençlere yönelik bir avantaj olarak söylüyorum. Samimiyetinize, heyecanınıza, gözü karalığınıza, hemen her şeyi inandığınız idealler uğruna feda edebileceğinize inanıyorum. Ama bu belli yaşlar için geçerlidir. Belli yaşlardan sonra bunu isteseniz de bulamazsınız. 
     Sonra ’evladü ıyal var’ bakmakla yükümlü olunan çoluk çocuk derler, aman ’şöyle yapmayın, böyle yapmayın’ derler. Biraz rahatlık başlar, Bir meslek tutarsınız veya iş hayatına atılırsınız, önceliği o alır. 
     Bazı şeyleri ihmal ettiğinizin farkına varırsınız. Sonra geçmişe dönüp baktığınızda bugünleri hatırlarsınız. Bence gençlerin bu potansiyelini, bu birikimini siyasete de katmamız lazım. Siyaset bu açıdan güçlendirmemiz lazım." 
     
     "SEÇİLME YAŞI 25’E İNDİRİLMELİ" 
     Seçme yaşının 18, seçilme yaşının 30 olduğunu belirten Arınç, sözlerini şöyle sürdürdü 
     "Bu çok yanlıştır. Seçilme yaşı mutlaka 25’e indirilmelidir. AB ülkelerinin bazılarında yaş sınırı yoktur. Bazılarında 18 yaşın bitimidir, bazılarında 21 yaşın bitimidir, bazılarında 25’dir. Ama 30 yaş sınırı kalmamıştır. Bunu hem kullandığım oyun hakkına rahatlıkla söylüyorum hem de inandığım için söylüyorum. Çünkü 18 yaşa seçme hakkı getirdik ama 30 yaşın altına indiremedik. Anayasa değişikliği gerektirdiği için gizli oylama yapıldı ama ne hikmetse yeterli sayıya ulaşamadık. Hikmetini de biliyorum. Ama bazılarını kırmamak için siz de esasında anlayacağınız için bunu açıklıkla söylemiyorum. 
     Benim idealim şudur 18 yaşını bitiren gençlerimiz artık 25 yaşındaki ağabeylerini veya ablalarını parlamentoya gönderebilmeliler, 60 yaşındaki babalarını veya 75 yaşındaki dedelerini seçmekten 
     kurtulmalılar." 
     
     BAYAN NEZAKETİ VE DUYARLILIĞI 
     TBMM Başkanı Arınç, konuşmasında gençlerin siyasete girmesine duyulan ihtiyaç kadar kadınlara da ihtiyaç olduğunu belirterek şöyle konuştu 
     "Bugün 550 milletvekilimizin içinde 24 bayan arkadaşımız var. Bu, yüzde 4.5 oranına tekabül ediyor. Bayanlar ilk defa parlamentoya 1935 yılında girdiler. O zamanki oran da yüzde 4.4’dü. Büyük bir ısrarla ve heyecanla o oranı geçmemeye çalışıyoruz. Ama artık gençlere ne kadar ihtiyacımız varsa, bayan elinin değmesine bayan nezaketinin ve duyarlılığının da siyasete girmesine o kadar ihtiyacımız var." 
     
     "SOROS KADAR SERVETİM OLSA...’ 
     Siyaseti güçlendirmeye, siyasette bir değişim ve dönüşüme ihtiyaç bulunduğunu ifade eden Arınç, bunun da ancak gençlerin yapılabileceğini söyledi. Arınç, şöyle devam etti 
     "Gözü karalık gençliktedir, heyecan gençliktedir, azim, hedef, ideal gençliktedir. Benim bugün Soros kadar servetim olsaydı o servetin tamamını gençlik günlerime dönmek için verirdim, inanınız. Bu çok güzel bir şey. 68 kuşağından biri olarak söylüyorum. İşin kavga dövüş ile ilintisi bambaşka bir şey heyecan noktasında bugün bizim heyecana, sevgiye, ülke sorunlarını kucaklamaya ihtiyacımız var. Her şeyden daha çok, her şeyden daha fazla." Bülent Arınç, Ulusal Gençlik Parlamentosu’nun bildirisinde Meclis’te bir gençlik komisyonu kurulması talebi bulunduğunu anımsatırken de "TBMM’de 16-17 ihtisas komisyonumuz var. Bunlardan biri de Milli Eğitim ve Gençlik Komisyonu’dur. Ayrıca yeni bir komisyon kurmamız mümkün değildir" dedi. 
     Törenin sonunda Ulusal Gençlik Parlamentosu, verdiği katkılardan dolayı TBMM Başkanı Arınç’a "Gençlik Ödülü"nü verdi. Daha sonra, Arınç TBMM bahçesinde gençlerle resim çekildi. 
     
</TEXT>
</DOC>
