<DOC>
<DOCNO> 302662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sontur34.html </URL>
<DATE> 2005/12/18/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Yoğun kar yağışı nedeniyle bazı illerde eğitime bir gün ara verildi 
</HEADLINE>
<TEXT>

     İstanbul Valiliği, İstanbul'da bu akşam saatlerinde başlayan kar yağışı nedeniyle ilk ve orta dereceli okullarda yarın, eğitime bir gün ara verilmesini kararlaştırdı. 
     Valilik tarafından yapılan açıklamada, bu akşamdan itibaren kenti etkisi altına alması beklenen kar yağışı ve buzlanmanın ulaşım ve genel hayat üzerinde yaratacağı olumsuz etkiler nedeniyle 19 Aralık 2005 Pazartesi günü İstanbul ili genelinde ilk ve orta dereceli okulların tatil edildiği bildirildi. 
     
     EDİRNE BEYAZA BÜRÜNDÜ... 

     Edirne'de kar yağışı nedeniyle il merkezi ve ilçelerdeki okullarda eğitime bir gün ara verildi. 
     Edirne Valiliği Kriz Merkezi'nden edinilen bilgiye göre, etkili kar yağışı ve olumsuz hava koşulları göz önünde bulundurularak, ilköğretim okullarıyla liselerde yarın eğitime ara verildi. 
     Yetkililer, kent merkeziyle ilçeler arasındaki ulaşımda sıkıntı yaşandığını, Karayolları ve Köy Hizmetleri Müdürlüğü ekiplerinin çalışmalarını aralıksız sürdürdüğünü ifade etti. 
     Devrilen bir TIR nedeniyle Meriç-Uzunköprü karayolunun ulaşıma kapalı olduğunu bildiren yetkililer, Lalapaşa, Havsa, Süloğlu, Meriç, Uzunköprü ilçelerinin bazı köylerinde ulaşımın sağlanamadığını kaydettiler. 
     
     KIRKLARELİ VE TEKİRDAĞ'DA DA EĞİTİME ARA 

     Kırklareli ve Tekirdağ il merkezi ile ilçelerdeki okullarda, eğitime kar yağışı nedeniyle bir gün ara verildi. 
     AA muhabirinin, Valilik Kriz Merkezleri'nden edindiği bilgiye göre, etkili kar yağışı ve olumsuz hava koşulları göz önünde bulundurularak, Tekirdağ ve Kırklareli'nde il merkezi ve ilçelerde, ilköğretim okullarıyla liselerde yarın eğitime ara verildi. 
     Bu arada, Tekirdağ'da öğleden sonra etkili olan kar yağışı yüzünden Şarköy İlçesi'nin, Tekirdağ, Edirne, İstanbul, Çanakkale, Gelibolu, Keşan arasındaki karayolu ulaşıma kapandı. Kar kalınlığı ilçe merkezinde 10 santimetre olurken, Uluman mevkiindeki Yeniköy'de ise 40 santimetreye ulaştı. 
     Şarköy'de, 12 köy ile de ulaşım sağlanamıyor. 
     
     KOÇ VE BEYKENT ÜNİVERSİTELERİNDE EĞİTİME BİR GÜN ARA VERİLDİ 

     İstanbul'daki kar yağışı nedeniyle Koç ve Beykent üniversitelerinde, eğitime bir gün süreyle ara verildi. 
     Koç ve Beykent üniversiteleri tarafından yapılan yazılı açıklamalarda, İstanbul'da etkili olan kar yağışı nedeniyle yarın derslerin yapılmayacağı bildirildi. 
     
     FATİH ÜNİVERSİTESİ'NDE DE EĞİTİME BİR GÜN ARA VERİLDİ 

     İstanbul'daki kar yağışı nedeniyle Fatih Üniversitesi'nde eğitime bir gün süreyle ara verildi. 
     Fatih Üniversitesi'nce yapılan açıklamada, İstanbul'da etkili olan kar yağışı nedeniyle yarın eğitim yapılmayacağı bildirildi. 
     
     ULUDAĞ'DA YOĞUN KAR YAĞIŞI ETKİLİ OLUYOR 

     Bursa'da akşam saatlerinde başlayan yağmur, yerini kara bıraktı. 
     AA muhabirinin meteoroloji yetkililerinden aldığı bilgiye göre, kent merkezinde saat 22.00'de başlayan kar yağışı, kısa sürede etkili oldu. 
     Araçların ve çatıların üzeri karla kaplanırken, yetkililer yağışın 20 Aralık Salı gününe kadar etkili olmasının beklendiğini bildirdiler. 
     Bu arada, kış turizminin önde gelen merkezlerinden Uludağ'da da sabah saatlerinde etkili olan lodosun yerini poyraza bıraktığı ve yoğun kar yağışının etkili olduğu öğrenildi. 
     Görüş mesafesinin 100 metrenin altına kadar düştüğü Uludağ'da, hava sıcaklığı son iki saat içinde 6-7 derece daha düşerek, eksi 5 derece olarak ölçüldü. 
     
     ÇUKUROVA'DA SAĞANAK YAĞIŞ 

     Çukurova'da etkisini gösteren sağanak yağış nedeniyle Adana-Mersin Karayolu'nda meydana gelen maddi hasarlı kazalar sonucu, trafik zaman zaman aksıyor. 
     Meteoroloji Bölge Müdürlüğü yetkililerinden alınan bilgiye göre, bölgede özellikle iç ve yüksek kesimlerde bugün ve yarın etkili yağış beklenirken, Adana'da metrekareye 18 kilogram yağış düştü. 
     Aralıklarla devam eden yağış nedeniyle trafikte aksamalar meydana geldi, bazı semtlerde de elektrikler kısa süreliğine kesildi. 
     Özellikle Adana-Mersin Karayolu'nda meydana gelen maddi hasarlı trafik kazalarının, yolun kısa süreli kapanmasına neden olduğu belirtildi. 
     
</TEXT>
</DOC>
