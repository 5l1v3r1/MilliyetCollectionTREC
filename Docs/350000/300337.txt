<DOC>
<DOCNO> 300337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sontur28.html </URL>
<DATE> 2004/12/23/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İstanbul'un ulaşımında büyük değişiklik... 
</HEADLINE>
<TEXT>

     İstanbul'daki ulaşımın tek elde toplanması amacıyla Büyükşehir Belediyesi bünyesinde 'İstanbul Ulaşım İdaresi Genel Müdürlüğü' kurulacak. 
     İstanbul Büyükşehir Belediyesi'nde 1994-1999 yıllarında Ulaşım Daire Başkanlığı görevini yürüten AK Parti Erzurum Milletvekili Prof. Dr. Mustafa Ilıcalı'nın teklifinin kanunlaşması halinde daha önce İstanbul'da ulaşım ve trafikle ilgili Emniyet, Jandarma, Karayolları gibi 18 ayrı kurum ve kuruluşa verilen tüm yetki ve görevler tek elden yürütülecek. 
     Kanun teklifini hazırlayan Ilıcalı, AA muhabirine yaptığı açıklamada, 14 Mart 2002 yılında İstanbul'da düzenlenen ''1. Kentiçi Ulaşım Şurası''nda, 200'ün üzerinde uzmanın 'İstanbul'daki ulaşım sorununun temel nedeninin çok başlılıktan kaynaklandığı' yönünde ortak bir görüşte buluştuğunu söyledi. 
     Ulaşımdaki 'çok başlılık' nedeniyle kar, buzlanma, su baskınlarında sorunların kendisini daha çok gösterdiğini ifade eden Ilıcalı, 'yetki ve sorumluluk karmaşasından' dolayı hizmetlerin zamanında vatandaşa götürülemediğini, ulaşım ve trafik hizmetlerinin koordinasyonun güçleştiğini, kaynak, araç, gereç ve personelin etkin kullanılamadığını belirtti. 
     Ilıcalı, ayrıca toplu taşıma hizmeti yapan İETT, Türkiye Denizcilik İşletmeleri, İstanbul Deniz Otobüsleri, minibüsler, dolmuşlar ve raylı sistemler arasında entgrasyonun düzgün bir şekilde bugüne kadar sağlanamadığını da tespit ettiklerini söyleyerek, bu nedenle kentin bir bütün olarak orta ve uzun vadeli planlamasının yapılamadığını, işlerin geciktiğini, kaynakların israf edildiğini kaydetti. 
     
     İSTANBUL'DAKİ ULAŞIMIN TEK ELDEN YÜRÜTÜLMESİ... 
     Ilıcalı, İstanbul'daki ulaşımın tek elden yürütülmesi amacıyla bir süre önce çok sayıda uzmanın görüşünü de alarak İstanbul Büyükşehir Belediyesi bünyesinde ''İstanbul Ulaşım İdaresi Genel Müdürlüğü'' kurulması yönünde TBMM'ye kanun teklifi verdiğini söyledi. Kanun teklifinin İçişleri Komisyonu'nda görüşüldüğünü ve Alt Komisyon oluşturulduğunu anlatan Ilıcalı, ilgili kurum ve kuruluşların görüşlerini alan komisyonun çalışmalarını sürdürdüğünü bildirdi. 
     Teklifin kanunlaşması halinde İSKİ'nin yapılanması örnek alınarak kurulacak İstanbul Ulaşım İdaresi Genel Müdürlüğü'nün, kentte ulaşımla alakalı tüm yetki ve görevleri bünyesinde toplayacağını kaydeden Ilıcalı, bu sayede kentteki ulaşım sorununun ortadan kalkacağını savundu. 
     
     TRAFİK POLİSİNİN YERİNE TRAFİK ZABITASI... 
     Ilıcalı, İstanbul'da daha önce trafikle alakalı Emniyet, Jandarma, Karayolları, Türkiye Denizcilik İşletmeleri, Devlet Demir Yolları, İl Trafik Komisyonu, Ulaşım Koordinasyon Merkezi, İstanbul Esnaf Odası gibi 18 ayrı kurum ve kuruluşa verilen tüm yetki ve görevlerin teklifin kanunlaşmasıyla birlikte İstanbul Ulaşım İdaresi Genel Müdürlüğü tarafından yürütüleceğini kaydetti. 
     Emniyet ve Jandarma'dan yetkilerin devralınmasıyla birlikte İstanbul'da trafik polisinin yerine trafik zabıtasının görev yapacağını ifade eden Ilıcalı, söz konusu zabıtanın trafik düzenini ve güvenliğini sağlayıp, Karayolları Trafik Kanunu'nun öngördüğü tüm yetkileri kullanacağını bildirdi. 
     
     TARİHİ İETT KALDIRILIYOR... 
     İstanbul Ulaşım İdaresi Genel Müdürlüğü'nün kurulmasıyla birlikte 135 yıllık geçmişi bulunan ve bir zamanlar Başbakan Recep Tayyip Erdoğan, Romancı Yaşar Kemal gibi çok sayıda ünlünün çalıştığı İstanbul Elektrik Tramvay Tünel İşletmeleri Umum Müdürlüğü'nün İETT de kaldırılması öngörülüyor. 
     Ilıcalı, kanun teklifinin yasalaşması halinde İETT'nin görev ve yetkileri ile bina, araç, gereç, her türlü taşınır ve taşınmaz mallarının, tesislerinin, bütçesinin, personelinin İstanbul Ulaşım İdaresi Genel Müdürlüğü'ne devredileceğini kaydetti. 
     Ayrıca Türkiye Denizcilik İşletmeleri, Emniyet Genel Müdürlüğü, Karayolları Genel Müdürlüğü otoyollar ve Fatih Sultan Mehmet Köprüsü hariç , Devlet Demir Yolları banliyö tren işletmeciliği, Büyükşehir Belediyesi Ulaşım Koordinasyon Merkezi, Ulaşım Dairesi, Fen İşleri, İstanbul Deniz Otobüsleri ve diğer kurumların ulaşım konusundaki tüm görev ve yetkilerinin yanı sıra İstanbul Büyükşehir Belediyesi sınırları içerisinde bu amaçla kullandıkları taşınır ve taşınmaz malları da Ulaşım İdaresi Genel Müdürlüğü'ne devredilecek. 
     
     GENEL MÜDÜRLÜĞÜN GÖREV VE YETKİLERİ...- 
     Öte yandan, kara, deniz, raylı sistem üzerinde işletilen her türlü toplu taşıma araçlarına ruhsat vermek, bunların sayılarını, duraklarını, bilet ve ücretlerini, zaman ve güzergahlarını belirlemek bulvar, cadde, meydan, sokak, deniz ve su yolu üzerinde, raylı sistem güzergahında araç park yerlerini düzenlemek, ruhsatlandırmak bunlardan Büyükşehir Belediyesi'nin yetkili olduğu alanlar içindekileri işletmek, işlettirmek veya kiraya vermek gibi görev ve yetkiler söz konusu Genel Müdürlüğün görevleri arasında bulunuyor. 
     Genel Müdürlük, ayrıca şu anda Büyükşehir Belediyesi'nde yer alan Ulaşım Koordinasyon Merkezi ile İl Trafik Komisyonu'nun yetkilerinin tamamını kullanacak. 
     İstanbul Ulaşım İdaresi Genel Müdürlüğü'nün, Karayolları Trafik Kanunu'nun Bakanlıklara, Emniyet Genel Müdürlüğü, Jandarma Genel Komutanlığı ile Karayolları Genel Müdürlüğü'ne ve belediyelere verdiği görevleri yürütüp, yetkilerini kullanacak. Trafikle ilgili düzenleme yapma yetkisi yine merkezi idare kuruluşlarında olacak. 
     Kanun teklifiyle kurulması öngörülen İstanbul Ulaşım İdaresi Genel Müdürlüğü, Genel Kurul, Danışma Kurulu, Yönetim Kurulu ve Genel Müdürlük'ten oluşuyor. 
     
     ''GELİŞMİŞ ÜLKELERDE BU MODEL UYGULANMAKTA...'' 
     Ilıcalı, Başbakan Recep Tayyip Erdoğan'ın bilgisi dahilinde hazırladığı kanun teklifinin kısa sürede yürürlüğe gireceğini söyledi. 
     İstanbul'un en önemli sorununun ulaşım ve trafik olduğuna işaret eden Ilıcalı, İstanbul Ulaşım İdaresi Genel Müdürlüğü'nün kuruluş ve görevleri hakkındaki kanun teklifi ile yapılmak istenenin, İstanbul ölçeğinde ulaşım ve trafik hizmetleriyle ilgili bütün birimleri bir araya getirerek, bu hizmetleri tek bir otoritenin düzenlemesi ve işletmesi altında toplamak olduğunu vurguladı. 
     Ilıcalı, ulaşım, toplu taşıma ve trafik hizmetlerinin etkin ve verimli bir şekilde yürütülebilmesi için ulaşım sisteminde, planlama ve düzenlemede, bilet ve ücretlerde, fiziki yapılanmada, yönetim ve denetimde bütünleşmeye ihtiyaç olduğunu kaydetti. 
     İstanbul'daki ulaşımı çok başlılıktan kurtararak tek merkezden idare edilmesini sağlayacak modelin İstanbul Ulaşım İdaresi Genel Müdürlüğü biçiminde bir örgütlenme olduğunu savunan Ilıcalı, bu tür örgütlenme modelinin Londra ve New York'ta uygulandığını kaydetti. 
     Bu tür modelin Türkiye'de ilk uygulamasının 1939 yılında kurulan İETT'de görüldüğünü belirten Ilıcalı, şunları kaydetti 
     ''Ne var ki İETT, ulaşım hizmetleri konusunda tek bir otorite olarak geliştirilememiştir. 1981 yılında kurulan İSKİ ise su ve kanalizasyon alanında, bu yeni yapılanmanın yaşayan yaygın bir örneğini oluşturmaktadır. 
     İstanbul Ulaşım İdaresi Genel Müdürlüğü, siyasi sorumluluk ve temel kararların alınması bakımından Büyükşehir Belediyesi'yle ilişkili yönetimi ise ayrı tüzel kişiliği olan ve profesyonel bir yapı içinde yürütülecektir.'' 
     
</TEXT>
</DOC>
