<DOC>
<DOCNO> 326820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/ekonomi/eko02.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan 800 bin kişi boşa maaş alıyor 
</HEADLINE>
<TEXT>


Sanayi ve Ticaret Bakanı Coşkun toplam 2.3 milyon kişinin çalıştığı kamu sektöründe 800 bin kişinin hiçbir iş yapmadan devletten maaş aldığını söyledi 

EKONOMİ SERVİSİ 

Sanayi ve Ticaret Bakanı Ali Coşkun, "Yaklaşık 800 bin kişi hiçbir iş yapmadan devletten maaş alıyor" dedi. 2004 sonu rakamlarıyla 1 milyon 790 bini memur, 504 bin 760'ı ise işçi olmak üzere kamuda toplam 2 milyon 294 bin 760 kişi çalışıyor. Bakan Coşkun'a göre, kamuda çalışan her üç kişiden biri "hiçbir iş yapmadan devletten maaş alıyor." 
Fatih Üniversitesi Genç Girişimciler Kulübü'nün düzenlediği 2. Ulusal Girişimcilik Kongresi'nde konuşan Coşkun, "Hatır gönülle değil, işe göre adam alma dönemi çoktan geldi geçiyor" dedi. KOBİ'lerin ekonomiye katkılarını vurgulayan Coşkun, KOBİ'ler çağın gereklerine uyarsa ekonominin de düzenli hale geleceğini anlattı. 
Coşkun, İstanbul Üniversitesi İktisat Kulübü tarafından bu yıl 3'üncüsü düzenlenen Ekonomi Zirvesi 2005 konulu toplantıda da dış ticaret ve cari işlemler açığının hassasiyetle takip edildiğini belirtirken, şunları söyledi 
"Bir ekonomide makroekonomik dengeler, tüm olarak değerlendirilir. Sadece birine saplanılarak kriz türküsü söylenmez. Bunlar kimlerdir 'Acaba paniğe kapılırlar da yine gece yarısı zengini olur muyuz , Türk parası çok değer kazandı, bir gecede devalüasyon olur da acaba bir şeyler vurur muyuz ' diye düşünenler. Şu anda ne kriz var, ne de erken seçim var." 


</TEXT>
</DOC>
