<DOC>
<DOCNO> 314399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun42.html </URL>
<DATE> 2005/02/11/ </DATE>
<TIME> 18.41 </TIME>
<AUTHOR>  </AUTHOR>
<HEADLINE>
Hacılar çocuk felçi mikrobu taşıyabilir... 
</HEADLINE>
<TEXT>

     Dünya Sağlık Örgütü DSÖ , Suudi Arabistan'da hac mevsiminde bir çocuk felci vakasının tespit edilmesi nedeniyle, hacılar ve döndükleri ülkelerin çocuk felci tehdidi altında olduğunu bildirdi. 
     ABD'de yayımlanan New York Times gazetesinin haberine göre, DSÖ'nün çocuk felciyle mücadele yetkilisi Bruce Aylward, yeterli çocuk felci aşısı bulunmayan kalabalık nüfusa sahip Bangladeş ve Endonezya gibi ülkelerde bu hastalığın ortaya çıkmasının büyük bir felakete yol açabileceğini söyledi. 
     Mekke'ye giden iki milyon hacının ve geri döndükleri ülkelerin çocuk felci salgını tehdidi altında bulunduğunu kaydeden gazete, Suudi Arabistan'da 1995 yılından bu yana ilk çocuk felci vakasının geçen yılın sonlarına doğru önce Sudanlı bir kız çocuğunda, sonra da Nijeryalı bir çocukta görüldüğünü yazdı. 
     Suudi Arabistan, çocuk felci endişesiyle 800 bin kişiye aşı yapıldığını açıklarken, DSÖ, virüsü kapan her 200 kişiden birinin bu hastalıktan etkilenebileceğini, ancak kuluçka dönemi 35 gün olan hastalığın ortaya çıkmasının zaman alabileceğini kaydetti. 
     Hastalığa daha çok Afrika ülkeleri ve bazı Müslüman ülkelerde rastlandığı belirtilirken, çocuk felcinin ilk belirtilerinin sıradan bir gripten farklı olmadığı, bazı taşıyıcıların belirtiyi bile hissetmeyebileceği ifade edildi. 
     
</TEXT>
</DOC>
