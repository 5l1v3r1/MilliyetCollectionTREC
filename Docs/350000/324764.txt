<DOC>
<DOCNO> 324764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/soneko40.html </URL>
<DATE> 2005/03/18/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
2 yılda yurtdışına transfer edilen döviz tutarı 112 milyar dolar 
</HEADLINE>
<TEXT>

     Bankalar ve özel finans kurumları tarafından, ''ithalat, ihracat, görünmeyen işlemler ile sermaye hareketleri dışında'' Türkiye'den 28 Kasım 2002 ile 30 Kasım 2004 tarihleri arasında yurtdışına transfer edilen döviz tutarının 111 milyar 988 milyon dolar olduğu bildirildi. 
     Söz konusu rakam, 50 bin dolar karşılığını aşan Türk Lirası transfer işlemleri ile 50 bin doları ve eşiti dövizi aşan işlemleri kapsıyor. 
     DYP Iğdır milletvekili Dursun Akdemir'in, Devlet Bakanı Ali Babacan'a yönelik verdiği ''28 Kasım 2002 tarihinden bu yana yurtdışına transfer edilen döviz miktarına'' ilişkin soru önergesine ilişkin yanıtta, Merkez Bankası verileri yer aldı. 
     Buna göre söz konusu tarihlerdeki döviz transferinin 88 milyar 307 milyon doları Türkiye'de yerleşik tüzel kişiler, 6 milyar 602 milyon doları ise Türkiye'de yerleşik gerçek kişiler tarafından yapıldı. 
     Aynı dönemde dışarıda yerleşik gerçek kişiler 2 milyar 101 milyon dolar, dışarıda yerleşik tüzel kişiler ise 14 milyar 970 milyon dolar döviz transferi yaptı. 
     
     11 AYLIK CARİ İŞLEMLER GİDERİ 
     Türkiye'nin 2004 Ocak-Kasım döneminde, Hazine ve Merkez Bankası ödemeleri hariç cari işlemler gideri ise 93 milyar 220 milyon dolar olarak hesaplandı. 
     Söz konusu 11 aydaki cari işlemler giderinin, 80 milyar 823 milyon doları ithalattan oluştu. 
     Aynı dönemde ödemeler dengesi tablosu gider kalemleri içinde turizm 2 milyar 304 milyon dolar, faiz ödemeleri 2 milyar 264 milyon dolar, diğer 7 milyar829 milyon dolar olarak belirlendi. 
     Finans hesapları kapsamında doğrudan yatırımlar 1 milyar 48 milyon dolar, portföy yatırımları içinde Türkiye'de yerleşik kişilerin yurtdışında menkul alımı net çıkış 1 milyar 309 milyon dolar oldu. 
     Uzun vadeli kredi geri ödemeleri çerçevesinde, 2004 yılının 11 ayında, bankalar 1 milyar 6 milyon dolar, diğer sektörler de 9 milyar 62 milyon dolar geri ödemesi bulundu. 
     Merkez Bankası nezdinde bir yıldan uzun vadeli mevduat net çıkış 270 milyon dolar olarak belirlendi. 
     
     DOLAR AĞIRLIKTA 
     Öte yandan yazıda, 2002 Kasım ile 2004 sonu arasında, Merkez Bankası'nın elektronik ödeme şekli olan SWIFT sisteminde yapılan araştırma sonucu, ''dış borç ödemeleri, kamu kurum ve kuruluşları ile Banka'nın yurtdışında görevli elemanlara yaptığı maaş ödemeleri ile Merkez Bankası nezdinde açılan kredi mektuplu döviz hesaplarından yurtdışına yapılan işçi havalelerini'' kapsayan döviz transferlerinin 'para cinsi' hakkında da bilgi verildi. 
     Bu kapsamda 12 yabancı para birimi içinde en yüksek ödemeler 3 milyar 240.5 milyon ABD Doları, 1 milyar 147 milyon Avro ile 2 milyar 672.3 milyon Japon Yeni olarak sıralandı. 
     
</TEXT>
</DOC>
