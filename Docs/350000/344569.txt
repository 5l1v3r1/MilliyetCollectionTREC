<DOC>
<DOCNO> 344569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonsiy01.html </URL>
<DATE> 2005/05/21/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Ağar'a "He Man" benzetmesi 
</HEADLINE>
<TEXT>

     DYP’de ikinci döneme adım atan Mehmet Ağar, ünlü çizgi film kahramanı "He-Man"e benzetildi. 
     DYP’nin 8’inci Olağan Büyük Kongresi’nde çıkardığı Genel İdare Kurulu GİK listesi yüzünden başı ağrıyan Ağar’ın, tansiyonunun düşmesine de yol açan yoğun çalışma temposu dikkati çekiyor. 
     Genel Başkanlık koltuğunda 2.5 yılı geride bırakan Ağar, DYP’nin TBMM dışında kalmasını da fırsat sayarak teşkilat gezilerine ağırlık verdi. Ağar, bu süre içerisinde 81 ilin büyük bölümünü ya kongre nedeniyle ya da davet, açılış gibi programlar çerçevesinde ziyaret etti. 
     Ağar’ın genel başkan olmasından sonra çektirdiği ve genel merkezi süsleyen fotoğraflarına dikkat çeken bazı DYP’liler, "Genel Başkanımız geçen süre içinde dağ bayır demeden dolaştı. Saçındaki aklar bile çoğaldı. He-Man gibi yorulmadan koşturdu" dediler. 
     
</TEXT>
</DOC>
