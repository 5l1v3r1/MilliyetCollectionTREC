<DOC>
<DOCNO> 332344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/ekonomi/eko01.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Halka arzda nisan bereketi yaşanıyor 
</HEADLINE>
<TEXT>


Nisanın ilk haftasında yapılan üç şirketin halka arzına yoğun talep gelirken, şirketlerin arzlardan yaklaşık 500 milyon dolarlık gelir elde etmesi bekleniyor 

ORHAN TEKEOĞLU 

Yılın ilk üç ayını bekleyiş içinde geçiren şirketler, nisanın ilk haftasında halka arzlarda atağa kalktı. Trabzonspor, Akmerkez GYO ve Petkim'in halka arzında talep patlaması yaşandı. Üç şirketin kesin satışlarından sonra halka arzlardan yaklaşık 500 milyon dolarlık gelir elde etmesi bekleniyor. Özelleştirme İdaresi Petkim'e yedi kat talep geldiğini bildirmesinden sonra, dün de Trabzonspor'a sekiz kat talep geldiği açıklandı. 
6 - 7 - 8 Nisan tarihlerinde halka arz edilen Trabzonspor Sportif hisselerine özellikle küçük yatırımcı kategorisinde yüksek oranda talep geldi. 
Toplam 9.836 yatırımcı Trabzonspor hisselerinden 116.7 milyon dolarlık hisse talebinde bulunurken, ancak bunun 24.3 milyon dolarlık bölümü karşılanabildi. Trabzonspor'da halka arzın yarısı küçük bireysel yatırımcıya ayrıldı. 
DenizYatırım'dan yapılan açıklamaya göre, Türkiye'de bu büyüklükteki bir halka arzda ilk kez, 'küçük bireysel yatırımcı' kategorisine tahsis edilen hisse miktarının sekiz katından fazla talep toplandı. 

Trabzon borsada önde 
Eş lider Ekspres Yatırım tarafından gerçekleştirilen yurtdışı halka arzında, 9 yerleşik kurum, 9.1 milyon dolar tutarında hisse talep ederken, bunun 3.6 milyon dolarlık kısmı karşılandı. 
Diğer üç büyük takımın halka arzları dikkate alındığında gerek halka arz geliri ve gerekse yatırımcı sayısı bakımından Trabzonspor, Fenerbahçe'den sonra ikinci sırayı aldı. Fenerhaçe'nin halka arzında 35.113 yatırımcı 30 milyon dolar, Galatasaray'da 3.767 yatırımcı 21.1 milyon dolar ve Beşiktaş'ta da 7.884 yatırımcı 14 milyon dolarlık hisse senedi almıştı. 
28 Mart - 8 Nisan arasında 42.627 yatırımcının alma talebinde bulunduğu Petkim için ise kesin talepler 13-15 Nisan'da belirlenecek. Trabzonspor ve Akmerkez hisseleri 15 Nisan'da, Petkim hisseleri de 21 Nisan'da borsada işlem görecek. 

Şirket adı Sermaye Milyon YTL HAO Yüzde Fiyat YTL Tahmini gelir milyon Konsorsiyum lideri Trabzonspor 25 25 5.25 25 Deniz Yat. Akmerkez GYO 13.7 49 36-44 200 Garanti Yat. Petkim 204.7 30 5.45 262 Finans Yat. 


</TEXT>
</DOC>
