<DOC>
<DOCNO> 313896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sontur12.html </URL>
<DATE> 2005/02/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Karadeniz'de alabora olan gemi... 4 kayıp aranıyor... 
</HEADLINE>
<TEXT>

     Rusya'dan Suriye'ye giderken dün Sinop açıklarında yan yatan Kuzey Kore bandıralı ''Adnan 1'' adlı kuru yük gemisinin kayıp 4 mürettebatını arama çalışmaları sürdürülüyor. Bir süre su üzerinde kalan gemiden ise haber alınamadığı bildirildi. 
     Alınan bilgiye göre, Rusya'nın Novorossisk Limanı'ndan Suriye'ye giderken Sinop Boztepe Burnu'nun 31 mil kuzeydoğusunda yan yatması nedeniyle ''S.O.S'' çağrısında bulunan 88 metre uzunluğunda, 2 bin 75 grostonluk Kuzey Kore bandıralı ''Adnan 1'' gemisinin kayıp 4 mürettebatını arama çalışmaları sürdürülüyor. 
     Yetkililer, bölgeye hareket eden Salih Reis Firkateyni'nin denizden, Hava Kuvvetleri Komutanlığı'na ait bir helikopterin de havadan arama çalışmalarına katıldığını bildirdiler. 
     Kayıp Suriye uyruklu Ahmad Mohamad Ammar, Mahmoud Ahmad Shehadeh, Khulid Khodur Zen ve Anes Naser adlı 4 mürettebatın şuana kadar izine rastlanmazken, son olarak sancak tarafına tamamen yattığı bildirilen gemiden ise haber alınamıyor. Yetkililer, geminin batmış olabileceğini söylediler. 
     Öte yandan, kazanın ardından kurtarıldıktan sonra Sinop SSK ve Devlet hastanelerinde tedavi altına alınan kazazede gemiciler Saleh Saleh, Fares Adrah, Ahmat Abdullatif Suleinen, Ali Mohamad Malok, Ahmad Emam, Hani Al Sharkawi ve Amer Abdullan Zen'in tedavileri sürüyor. Kazazedelerin durumlarının iyi olduğu bildirildi. 
     Dün saat 13.00 dolaylarında meydana gelen olayın ardından Adnan 1 gemisinden gelen ''S.O.S'' çağrıları üzerine arama-kurtarma çalışması başlatılmış, gemiyi filikalarla terk eden 11 kişilik mürettebattan 7'si kurtarılmıştı. 
     
</TEXT>
</DOC>
