<DOC>
<DOCNO> 334820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonsiy13.html </URL>
<DATE> 2005/04/19/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Kızartmalık yağ şişelerine çevre uyarısı geliyor 
</HEADLINE>
<TEXT>

     Kızartmalık yağ şişelerine, kullanımdan sonra çevre kirliliği yaratmaması amacıyla uyarı konulacak. 
     Belediyeler de 2008 yılından itibaren, kullanılmış kızartmalık yağların hanelerden toplanması için gerekli sistemi kurmak, halkı bu konuda bilgilendirerek, atık yağ toplama çalışmalarını başlatmakla yükümlü tutuldu. 
     Çevre ve Orman Bakanlığı'nın hazırladığı, ''Bitkisel Atık Yağların Kontrolü Yönetmeliği'', Resmi Gazete'nin bugünkü sayısında yayımlandı. 
     Yönetmelik, bitkisel atık yağların üretiminden bertarafına kadar, çevreye zarar verecek şekilde doğrudan veya dolaylı bir biçimde alıcı ortama verilmesinin önlenmesini, atık yağların yönetiminde gerekli teknik ve idari standartların oluşturulmasını, geçici depolama, geri kazanım ve bertaraf tesislerinin çevreyle uyumlu yönetimi için buna yönelik prensip, politika ve programların belirlenmesine yönelik, hukuki ve teknik esasların düzenlenmesini amaçlıyor. 
     Yönetmelik ayrıca, bitkisel atık yağların geçici depolanması, toplanması, taşınması, geri kazanılması, bertarafı, ticareti, ithalat ve ihracatıyla transit geçişine ilişkin yasak, sınırlama ve yükümlülükleri, alınacak önlemleri, yapılacak denetimleri, tabi olunacak hukuki ve cezai sorumlulukları da düzenliyor. 
     Buna göre, atık yağların ithali yasaklanırken, ihracatı ve transit geçişiyle ilgili kurallar, ''Tehlikeli Atıkların Kontrolü Yönetmeliği''ne tabi tutuldu. 
     Atık yağlarla bu yağların işlenmesi sonucu oluşan atıklar çevreye zarar verecek şekilde depolanamayacak, taşınamayacak, doğrudan veya dolaylı bir biçimde yüzey suları ile yeraltı suyuna, denizlere, kanalizasyona, drenaj sistemleri ile toprağa verilemeyecek ve mevcut düzenlemelerle belirlenen sınır değerleri aşarak hava kirliliğine neden olacak şekilde yakılamayacak. Kullanılmış kızartmalık yağlar, doğrudan veya dolaylı olarak yemeklik yağlara, ham yağlara, mineral yağlara karıştırılamayacak, doğrudan yakıt olarak kullanılamayacak. 
     Kaynakta ayrı depolanması esası getirilen atık yağların yarattığı çevresel kirlenme ve bozulmadan doğan zararlardan dolayı, atık yağ üreticileri, toplayıcıları, taşıyıcıları, geri kazanım ve bertarafçıları kusur şartı aranmaksızın sorumlu tutulacak. 
     Kullanılmış kızartmalık yağ üreten lokanta, yemek fabrikaları, otel, motel, yemekhaneler, turistik tesisler ve tatil köyleri ile diğer benzeri tesisler, bu yağların toplanması için lisanslı geri kazanım tesisleriyle veya toplayıcılarla yıllık sözleşme yapmakla yükümlü tutuldu. Bu yağların ücretsiz olarak geri kazanımcıya veya toplayıcılara teslim edilmesi esası getirildi. 
     Yönetmelik, mülki amirler, belediyeler, yemeklik bitkisel yağ ve atık yağ üreticileri, atık yağ geri kazanım tesisi işletmecileri ve kullanılmış kızartmalık yağ toplayıcılarına da bazı sorumluluklar yüklüyor. 
     Buna göre, belediyeler, 2008 yılından itibaren kullanılmış kızartmalık yağların hanelerden toplanması için gerekli sistemi kurmak, halkı bu konuda bilgilendirerek atık yağ toplama faaliyetlerini 2008 yılı itibariyle başlatmakla yükümlü tutuldu. 
     Yemeklik bitkisel yağ üreticileri ise kızartmalık yağ ambalajlarının etiketlerine çevre uyarısı koyacak. 
     Etiketlerde, ''Kullanılmış kızartmalık yağları diğer atıklardan ayrı olarak temiz ve ağzı kapaklı bir kapta biriktiriniz. Kullanılmış kızartmalık yağları, çevrenin korunması amacıyla kanalizasyona, toprağa, denize ve benzeri alıcı ortamlara dökmeyiniz. Bu yağları kullanılmış kızartmalık yağ toplayıcılarına vermeye özen gösteriniz'' uyarısına yer verilecek. 
     
</TEXT>
</DOC>
