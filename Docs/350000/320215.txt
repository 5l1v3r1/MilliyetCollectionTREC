<DOC>
<DOCNO> 320215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/spor/axspo03.html </URL>
<DATE> 2005/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan, Aslan gibi 
</HEADLINE>
<TEXT>


Galatasaray'da Beşiktaş derbisine sayılı günler kala yıldız futbolcunun iyileşmesi yüzleri güldürdü. Diyarbakır'da oynamayan Hakan Şükür, dün takımla birlikte antrenmana çıktı 

ERHAN TELLİ 


Golleriyle yıldızlaştı 
TÜRKİYE Kupası'ndaki Diyarbakırspor karşılaşmasında takımdaki yerini alamayan Hakan Şükür, Beşiktaş maçına yetişiyor. Sol ayak bileğinde oluşan ödem nedeniyle sıkıntı yaşayan golcü futbolcu dün takımla birlikte antrenmana çıktı. Hakan Şükür, attığı birbirinden şık gollerle teknik kadronun yüzünü güldürürken, derbi karşılaşmasında forma giyebileceğinin sinyallerini verdi. 

Orhan'da zedelenme 
DİYARBAKIRSPOR deplasmanında sakatlanarak oyundan çıkan Orhan Ak'ın dün MR'ı çekildi. Kulüp doktoru Murat Çevik, genç futbolcu boynunda fıtığa veya herhangi bir kırığa rastlanmadığını belirterek, "Yalnızca yumuşak doku zedelenmesi meydana gelmiş. Derbiye yetiştirmeye çalışacağız" dedi. Cihan'ın da ayak bileğine aldığı darbeye bağlı ağrılarının olduğu bildirildi. 

Hakan Ünsal zor 
HAKAN Ünsal ise takımdan ayrı olarak düz koşulara başladı. Samsunspor ve Diyarbakırspor karşılaşmalarında yer almayan yıldız oyuncunun, Beşiktaş derbisinde forma giyme ihtimali çok düşük. Bir diğer sakat Arif Erdem ise bugünden itibaren takımla birlikte antrenmanlara başlayacak. Hagi'nin şans tanıması durumunda Arif takımdaki yerini alabilecek. 

Cim-Bom'da mesai başladı 

Hasan Şaş gözdoldurdu 
GALATASARAY, Beşiktaş derbisinin hazırlıklarını dün sağanak yağmur altında yaptığı antrenmanla sürdürdü. Diyarbakır kupa maçında 90 dakika forma giyen oyuncuların düz koşuyla yetindiği çalışmada Hasan Şaş hırsıyla beğeni topladı. Yıldız futbolcu çalışmayı çamur içinde noktaladı. Bu arada Hagi idman sonrasında kulüp doktoru Murat Çevik'ten sakat oyuncularla ilgili bilgi aldı. 

Biletler satışta 

CUMARTESİ günü Ali Sami Yen Stadı'nda oynanacak olan Galatasaray - Beşiktaş derbisinin biletleri satışa sunuldu. Fiyatlar şöyle VIP 185 YTL, Numaralı tribün üst bölüm 135 YTL, Kapalı tribün üst ve alt bölüm 66 YTL, Yeni açık tribün üst bölüm 33.5 YTL, Yeni açık tribün alt bölüm 28 YTL. Bu arada güvenlik için kişi başına bilet alımı ikiyle sınırlandırıldı. 

'Derbi maçı final gibi' 

GALATASARAY'IN tecrübeli isimlerinden Ergün, Beşiktaş karşılaşmasını kaybetmeleri durumunda şampiyonluk ümitlerinin sona ereceğini dile getirdi. Yıldız oyuncu, "Samsunspor yenilgisinin ardından kredimiz kalmadı. Her maçı kazanmak zorundayız. Yoksa hedefe ulaşamayız" diye konuştu. Ergün, uyum dönemi yaşayan Ribery'den şu an için bir şey beklenmemesi gerektiğini de söyledi. 


</TEXT>
</DOC>
