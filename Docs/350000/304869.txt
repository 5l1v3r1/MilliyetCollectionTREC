<DOC>
<DOCNO> 304869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/soneko05.html </URL>
<DATE> 2005/01/09/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Müzakere sürecinde AB fonları... 
</HEADLINE>
<TEXT>

     Avrupa Birliği AB , aday ülkelerin 2007 yılından itibaren alacakları mali yardımların katılım öncesi mali araç fonundan kullandırılmasını öngörürken, buraya 7 yıllık dönem için yaklaşık 15 milyar euronun aktarılması bekleniyor. 
     A.A muhabirinin edindiği bilgiye göre, AB'nin yeni bütçe dönemi olacak 2007-2013 döneminde, aday ülkelerin uyum çalışmalarını değişik fonlar yerine tek bir fondan desteklenmeyi öngörüyor. 
     Katılım öncesi mali araç fonu IPA olarak tanımlanan bu fon konusunda AB Komisyonu tarafından bir taslak hazırlandığı ifade edilirken, buraya 7 yıllık dönem için 15 milyar euro civarında bir kaynağın aktarılmasının gündemde olduğu ifade ediliyor. 
     Bu rakamın üye ülkelerin kendi aralarındaki çalışmalarıyla şekilleneceğine de dikkat çekilirken, gerçekleşmesi durumunda yıllık ortalama 2 milyar euronun üzerinde bir kaynağın olacağı kaydediliyor. Buradan kullandırılacak kaynağın büyük oranda ekonomik uyumu ön plana çıkaran projelerde kullandırılacağına işaret edilirken, Türkiye'nin payına 1-1.5 milyar eroluk bir kaynağın düşebileceği öngörülüyor. 
     Mali işbirliği kapsamında kullanılan bu kaynak, genelde hibe şeklinde oluyor ve kırsal kalkınma, bölgesel farklılıkların giderilmesi ile uyum gibi alanlarında kullanılıyor. 
     
     2006'YA KADAR 1 MİLYAR 50 MİLYON EURO 
     Öte yandan Türkiye, 2004-2006 döneminde mali işbirliği kapsamında toplam 1 milyar 50 milyon euroluk fon kullanacak. 
     AB'den 2004 yılında 250 milyon euro kullanan Türkiye'nin, bu yıl da 300 milyon euro, önümüzdeki yıl ise 500 milyon euro kullanımı öngörülüyor. 
     2007-2013 dönemine ilişkin ise AB'nin yeni dönem bütçesini oluşturması beklenecek. 
     
     PROJE GEREKİYOR 
     Bu arada, AB'den kullanılacak kaynak için öncelikle proje oluşturulması gerekecek. 
     Aynı zamanda bu tür fonların konacak iç katkı tutarları nedeniyle ulusal fonlarla entegre biçimde değerlendirilmesi önemli olacak. 
     
</TEXT>
</DOC>
