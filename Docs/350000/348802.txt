<DOC>
<DOCNO> 348802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/siyaset/siy06.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP Aynen göndeririz 
</HEADLINE>
<TEXT>



AKP Genel Başkan Yardımcısı Hayati Yazıcı, CNN Türk'e yaptığı açıklamada Sezer'in iadesi için, "Millet bize yetki verdi. Doğru bildiğimizi yaparız, aynen göndeririz" değerlendirmesini yaptı. 
Sezer'in, "hükümetin geçici, devletin kalıcı" olduğuna yönelik açıklamaları için de, "şık ve yerinde değil" diyen Yazıcı, "Kamuoyunda Sezer'in, hükümete muhalefet yaptığı yönünde bir düşünce var katılıyor musunuz " sorusuna da şöyle yanıt verdi 
"Muhalefet sözcüğünü kullanmak çok yakışmaz. Bizim de cumhurbaşkanımız, saygımız var. Ama bu konudaki tasarruflarına katılmıyoruz." 
TBMM Adalet Komisyonu Başkanı ve AKP Zonguldak Milletvekili Köksal Toptan da, Sezer'in iade ettiği yasayı, önümüzdeki hafta komisyonda gündeme alıp tartışacaklarını söyledi. 

'Mücadele keskinleşir' 
Sezer'in iadesi konusunda hükümeti uyaran CHP Grup Başkan Vekili Ali Topuz ise, "Bir daha getirirlerse ayıp ederler. Derslerini almış olmaları lazım. İnat ederlerse mücadele keskin olur" dedi. 


</TEXT>
</DOC>
