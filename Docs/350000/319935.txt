<DOC>
<DOCNO> 319935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sondun41.html </URL>
<DATE> 2005/03/02/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
ABD'nin insan hakları raporu Rumları hayal kırıklığına uğrattı 
</HEADLINE>
<TEXT>

     Güney Kıbrıs Rum yönetimi sözcüsü Kipros Hrisostomidis, ''ABD Dışişleri Bakanlığı yıllık insan hakları raporunda Kıbrıs konusundaki bazı görüşlerin haksız ve mantıksız olduğunu'' iddia ederek, 'Raporun, Kıbrıs Rum hükümeti ve halkında hayal kırıklığı yarattığını'' söyledi. 
     Hrisostomidis, raporda eksiklikler olduğunu ifade ederek, Dışişleri Bakanlığı aracılığıyla gerekli girişimleri yapacaklarını belirtti. 
     Hrisostomidis, ''2004 yılı raporunda iki yeni konu olduğunu'' dile getirerek, bunların Ercan Havaalanı'nın uluslararası uçuşlara açılması ve 24 Nisan referandumu öncesindeki dönem olduğunu kaydetti. 
     Ercan Havaalanı'nı ''yasadışı'' olarak niteleyen Rum sözcü, Ercan Havaalanı'nın uluslararası çalışmasının engellendiği yönündeki eleştiriye değinerek, raporda ''bu durumun nedeni üzerinde durulmadığını'' kaydetti. 
     Hrisostomidis, Ercan Havaalanı'nın ''yasadışı'' olduğunu, Türk ''işgali'' olduğunu ve bunun devam ettiğini öne sürerek, ''raporun bunları göz ardı ettiğini'' savundu. 
     ''Raporda ilk kez 'yasadışı' bir havaalanından söz edildiğini, bunun 'Kıbrıs Cumhuriyeti' için haksızlık olduğunu'' ifade eden Hrisostomidis, ''yasadışı havaalanına izin verilmemesinin insan haklarının çiğnenmesi olarak görülmesinin mantıksız olduğunu'' ileri sürdü. 
     Kipros Hrisostomidis, raporda, Rum tarafında ''24 Nisan referandumu öncesinde medyayı etkilemek için çalışma yapıldığı'' yönündeki eleştirilere de değinerek, ''bunların haksız ve gerçeklerle bağdaşmayan iddialar olduğunu'' savundu. 
     Rum siyasi partileri de, yaptıkları açıklamalarla raporu eleştirdi. 
     
</TEXT>
</DOC>
