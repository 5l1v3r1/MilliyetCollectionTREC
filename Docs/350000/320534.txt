<DOC>
<DOCNO> 320534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/ekonomi/eko01.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyonda 'yabancı' kavgası 
</HEADLINE>
<TEXT>


Radyo - TV'lerde yabancı sermaye sınırını kaldıran yasa teklifi AKP ve CHP'li vekilleri Plan Bütçe'de karşı karşıya getirdi 

ANKARA Milliyet 

AKP'li Halil Aydoğan ve arkadaşlarının verdiği yasa önerisinin görüşüldüğü TBMM Plan ve Bütçe Komisyonu'nda, radyo ve televizyonlarda yabancı sermayeye konulan yüzde 25 sınırının kaldırılması kavgaya yol açtı. 
"Bir ulusal radyo ve televizyon kuruluşunda yabancı sermaye payı herhangi bir sınırlamaya tabi değildir. Yüzde 50'den fazlası fazla yabancı sermaye payı bulunan radyo ve televizyon yayın kuruluşu sayısı ulusal yayın yapan kuruluş sayısının dörtte birinden fazla olamaz. Bölgesel ve yerel radyo ve televizyon yayın kuruluşlarında yabancı sermaye hisse sahibi olamaz" şeklindeki önergenin oylanmasından önce CHP'liler toplantıyı terk etti. Önerge, AKP'lilerce kabul edildi. Şu anda Türkiye'de ulusal yayın yapan 24 televizyon olduğunu belirten Başbakan Yardımcısı Abdüllatif Şener, yabancıların sahibi olacağı televizyon sayısının altı olduğunu bildirdi. 
Şener'in görüşlerinin alındığını söylediği RTÜK'ün temsilcisi 1. Hukuk Müşaviri Özger Sezer de CHP'lilerin ısrarı nedeniyle yaptığı konuşmada, son toplantıda üst kurulun görüşünü belirlemek için oylama yapıldığını ve 2'ye karşı 5 oyla "yabancı sermayeye mevcut yüzde 25 sınırının korunması" görüşünün kabul edildiğini söyledi. 
CHP'lilerin, "Şener'in komisyonu yanılttığını" söyleyip ayağa fırlamasıyla ağız kavgası başladı. Şener, "RTÜK'ün görüşü Meclis'i bağlamaz" dedi. 




</TEXT>
</DOC>
