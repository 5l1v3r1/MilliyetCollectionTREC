<DOC>
<DOCNO> 329825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/spor/yercan.html </URL>
<DATE> 2005/04/03/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Zulmün böylesi 
</HEADLINE>
<TEXT>



Zulmün "çifte kavrulmuşu" vardı dün Zeytinburnu Stadı'nda. Havada insanın nefesini kesip kanını donduran keskin bir soğuk, sahada havaya eşlik eden cansız, ruhsuz buz gibi bir futbol.. 
Süper Lig'de puan cetvelinin son iki sırasını paylaşan İstanbulspor ile Akçaabat, bulundukları yerin hakkını verircesine futbolsuz bir curcunanın ortaklığına soyunmuşlardı. Orta yaş üzeri futbolcuların hafta sonu randevusunda halı sahada buluşup "gazozuna maç" yapar görüntüsü içinde geçti koskoca ilk yarı. Abdullah'ın 30. dakikada topun başına geçtiği ve direğin hemen yanından az farkla dışarı gönderdiği firikik atışının dışında kayda değer bir tek "heyecan" yaratacak pozisyon yoktu bu yarıda. İkinci yarıda uyanan ve yanlış yolda olduğunu fark eden İstanbulspor'du. Yılların tecrübeli ismi Abdullah başrol oynadı galibiyette. Onun çaktığı kıvılcıma Musa Kuş ve Yordanov da ayak uydurunca İstanbulspor oyun kontrolünü bir anda ele geçirdi. Yordanov kurnazlık ve fırsatçılık adına ders olabilecek bir vuruşla karşılaşmanın tek golünü rakip ağlara gönderirken İstanbulspor'un umutlarını kalan haftalara taşıdı. 


</TEXT>
</DOC>
