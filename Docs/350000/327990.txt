<DOC>
<DOCNO> 327990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/siyaset/siy01.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bir bilen'e bak 
</HEADLINE>
<TEXT>


Mersin'de "bayrağa saygısızlık" olayını araştıran DEHAP'ın Genel Başkan Yardımcısı, "bayrağı çiğneyerek çöpe attığı" için yargılanmış 


Türk bayrağına yapılan saygısızlığı araştırmak üzere Mersin'e gelen DEHAP Genel Başkan Yardımcı, Aleddin Erdoğan'ın, HADEP Mersin İl Başkanlığı yaptığı dönemde "Türk bayrağını çiğneyerek çöpe attığı" iddiasıyla, kaldırılan Adana Devlet Güvenlik Mahkemesi'nde DGM yargılandığı ortaya çıktı. Erdoğan'ın, "Şartla Salıverilme Dava ve Cezaların Ertelenmesine Dair Kanun"dan yararlanarak tahliye olduğu kaydedildi. 
Mersin'deki nevruz gösterileri sırasında, bir grubun Türk bayrağını yerlerde sürükleyerek yakma girişiminde bulunması üzerine, MYK üyesi Hüseyin Yılmaz ve PM üyesi Hüseyin Yıldız ile Mersin'e gelen DEHAP Genel Başkan Yardımcısı Erdoğan'ın, benzer bir olayla ilgili olarak Adana DGM'de yargılandığı ortaya çıktı. 

Ceza almadan ertelendi 
Erdoğan'ın, HADEP Mersin İl Başkanlığı yaptığı dönemde Abdullah Öcalan'ın yakalanarak Türkiye'ye getirilmesini protesto etmek amacıyla başlatılan açlık grevi sırasında, Türk bayrağını çiğneyerek çöpe attığı iddiasıyla gözaltına alındığı kaydedildi. Adana DGM'de "Türk bayrağına hakaret ve bölücü örgüt lideri lehine propaganda" suçlarından yargılandığı saptandı. Erdoğan'ın, daha sonra 13 Nisan 1999'da tahliye edildiği belirlendi. 
Milliyet'e konuşan Erdoğan, iddiaları reddetti. Erdoğan, "25 yıl öğretmenlik, 17 yıl müdürlük yaptım. Ben eğitimciyim. Eğitimci bir insanın bayrağı çöpe atması beklenemez. Bayrağın çöpte bulunmasından dolayı beni suçlu göstermeye çalıştılar" dedi. 




</TEXT>
</DOC>
