<DOC>
<DOCNO> 312669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sonsiy08.html </URL>
<DATE> 2005/02/05/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Galatasaray Üniversitesi Rektörü'den Debre'ye eleştiri... 
</HEADLINE>
<TEXT>

     Resmi bir ziyaret için Türkiye'de bulunan Fransa Ulusal Meclis Başkanı Jean-Louis Debre, Türkiye'nin AB'ye üyeliği konusunda Fransa'da tek bir ses olmadığını ifade ederek, ''Tamamen Türkiye'nin yanında olanlar da var, karşısında olanlar da... Ama gördüğüm kadarıyla siz, sadece karşı olanları duyuyorsunuz'' dedi. 
     Fransa Ulusal Meclis Başkanı Debre, Taksim'deki Fransız Sarayı'nda, Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı ve diğer TÜSİAD üyeleriyle basına kapalı görüşme yaptı. 
     Yaklaşık 1.5 saat süren görüşmenin ardından beraberindeki heyetle buradan ayrılan Debre, yaya olarak İstiklal Caddesi'ne çıktı ve tarihi balık pazarını gezerek vatandaşlarla selamlaştı. 
     Bu sırada bir vatandaş, Depre'nin elini öpmek istedi. Debre, teşekkür ederek elini geri çekmeye çalıştı, ancak, vatandaşın elini öpmesine engel olamadı. 
     Daha sonra Galatasaray Lisesi'ni ziyaret eden Debre, burada Galatasaray Üniversitesi Rektörü Prof. Dr. Duygun Yarsuvat tarafından karşılandı. 
     Debre ve beraberindeki heyet, lisenin toplantı odasında Rektör Prof. Dr. Yarsuvat ve diğer üniversite yöneticileriyle görüşerek, kurumları hakkında bilgi aldı. 
     Prof. Dr. Duygun Yarsuvat, Galatasaray Lisesi ve üniversitesinin, Türkiye'nin en önemli eğitim kurumlarından olduğunu ve seçkin öğrencilere sahip olduklarını anlattı. Bu okullara toplumun her kesiminden öğrenci aldığını ifade eden Prof. Dr Yarsuvat, bu öğrencileri ülke yönetiminde önemli noktalara gelebilecek şekilde eğittiklerini kaydetti. 
     
     FRANSA'NIN TAVRINA ELEŞTİRİ 
     Bu arada Debre, Prof. Dr. Yarsuvat'a, Fransa'nın Türkiye'nin AB üyeliği konusundaki tutumunu nasıl değerlendirdiğini sordu. 
     Prof. Dr. Yarsuvat, bu konuda Rektör Yardımcısı Prof. Dr. Seyfettin Gürsel'in yanıt vermesini istedi. 
     Prof. Dr. Gürsel ise yabancı gazetecilerin de bulunduğu toplantıda görüşlerini açık bir şekilde ifade etmenin doğru olup olmayacağından emin olmadığını bildirdi. 
     Prof. Dr. Gürsel, Fransa Ulusal Meclis Başkanı Debre'nin, bu konudaki görüşlerini öğrenmekte ısrarcı olduğunu söylemesi üzerine şöyle konuştu 
     ''Fransa'da, Türkiye'nin AB üyeliğinin tartışılması doğal. Ama Türkiye herhangi bir ülke değil. Bu tartışmalarda bizi üzen nokta, kullanılan bazı argümanlar oldu. Çok ilginç gerekçeler öne sürüldü. Örneğin 'Fas'a ne cevap vereceğiz' diye tekrar tekrar ifadeler kullanıldı. Halbuki çok basit bir şekilde, 'Türkiye'nin Avrupa Konseyi'ne 1949'da üye olduğu, oysa Fas'ın böyle bir durumunun olmadığı' söylenebilir. 
     Bunlar, 'bu şekilde kullanılan argümanların arkasında bazı art niyetler mi var ' diye insanları düşündürttü. 
     'Türkiye Asya'da mı Avrupa'da mı' gibi yersiz tartışmalar yapıldı. Bütün bunlar, sanki Türkiye söylenmek istenmeyen bir nedenden ötürü reddediliyor gibi bir hava yarattı. 
     Fransa Cumhurbaşkanı Chirac hariç siyasilerin çoğunluğunun Türkiye'nin tam üyeliğine karşı çıkması doğrusu bizi şaşırttı ve şoke etti.'' 
     
     DEBRE'NİN YANITI 
     Fransa Ulusal Meclis Başkanı Debre ise Fransa'da demokratik bir ortam bulunduğunu, herkesin görüşünü istediği gibi dile getirebildiğini kaydetti. 
     Fransa'da Türkiye'nin tartışılmasının demokrasinin bir gereği olduğunu belirten Debre, ''Aslında bu konuda Fransa'da tek ses yoktur. Tamamen Türkiye'nin yanında olanlar da vardır, karşısında olanlar da... Gördüğüm kadarıyla siz sadece karşı olanları duyuyorsunuz'' şeklinde konuştu. 
     Debre, müzakerelerin başlamasının ardından Avrupa'nın Türkiye'yi daha iyi anlamaya çalışacağını ve bu süreçte Türkiye'nin Avrupa'nın isteklerini kabul edebileceğini göstermesinin tam üyeliği kolaylaştıracağını ifade etti. 
     Türkiye ziyareti sırasında çeşitli görüşler dinlediğini ve bunların kendisine katkı sağladığını dile getiren Debre, bu tür ziyaretleri bundan sonra daha sık yapacaklarını sözlerine ekledi. 
     
</TEXT>
</DOC>
