<DOC>
<DOCNO> 324264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/spor/axspo03.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayhan'a mahkeme yolu 
</HEADLINE>
<TEXT>


Beşiktaş Kulübü Şiddeti Önleme Komisyonu Başkanı Ali Rıza Dizdar, Galatasaraylı Ayhan Akman'ı, "Alenen hakaret" ettiği gerekçesiyle mahkemeye verdi, cezalandırılmasını talep etti. Dilekçede, oyuncunun yaptığı davranışın ahlaka ve hukuka aykırı olduğu ifade edildi 

BİLAL MEŞE 


Cinsel organını tuttu 
GALATASARAY - Beşiktaş maçında Ayhan Akman'ın Siyah - Beyazlı tribünlere yaptığı hareket sonunda mahkemeye intikal etti. Karşılaşmanın 17. dakikasında cinsel organını tutarak, Beşiktaş taraftarının bulunduğu tribünlere el hareketi yapmasını rapor eden Siyah - Beyazlı ekibin Şiddeti Önleme Komisyonu Başkanı Avukat Ali Rıza Dizdar, "Alenen hakaret" suçlamasıyla Şişli Nöbetçi Sulh Ceza Hakimliği'ne başvurdu. 

Dilekçesini verdi 
DİZDAR'IN vekili Avukat Özgür Mert Balcı'nın şikayet dilekçesinde şu ifadeler yer aldı "Spor, ahlaklı ve erdemli bir faaliyet olup, sporcunun bu tarz ve hareketleri doğru değildir. Güzide bir kulübümüzün futbolcusunun davranışları, ahlaka ve hukuka aykırıdır. Tanıklar da bu davranışı görmüşlerdir. Şikayet olunan Ayhan Akman hakkında alenen ve hayasızca şahsımıza yaptığı hareketten ötürü kendisinden şikayetçiyiz." 

Ribery endişesi 

Sabah çalışmadı 
GALATASARAY teknik heyetini, Ribery korkusu sardı. Sarı - Kırmızılılar'ın sabah çalışmasına çıkmayan Fransız oyuncunun durumunun kritik olduğu vurgulandı. Kulüp Doktoru Murat Çevik, Ribery'nin Ankaraspor karşısında oynayıp oynamayacağının kontroller sonrasında netlik kazanacağını ifade etti. Çevik, sol ayak arka adalesinden sakatlanan Orhan Ak'ın da yüzde 90 görev yapamayacağını açıkladı. 

Sol beke Ergün 
SARI - Kırmızılılar'ın sabah antrenmanına, bir ay sahalardan uzak kalacağı belirtilen Hakan Ünsal ile Orhan Ak, Cihan ve Ribery katılmadı. Yarım sahada oynanan çift kale maçı, Song, Necati, Tomas ve Hasan Şaş'tan oluşan takım kazandı. Teknik Direktör Hagi, oynamama ihtimali bulunan Orhan'ın yerine sol bekte Ergün'ü denedi. Cim - Bom, Ankaraspor karşılaşmasının hazırlıklarına akşam da devam etti. 

Song itirazı 


Tahkim'e gittiler 
GALATASARAY, Song'a verilen iki maçlık cezanın kaldırılması için Tahkim Kurulu'na gitti. Sarı - Kırmızılılar'ın itiraz raporunda, Fenerbahçeli Alex'in ekranda gösterilmesine rağmen ceza almayan hareketi ve Beşiktaşlı Carew'in indirime giden cezaları örnek olarak gösterildi. 

Emre Aşık örneği 
YÖNETİMİN raporunda, Song'un hareketinin hakemin gözünün önünde olduğunu ve taktir hakkını kullandığını, bu nedenle ceza verilemeyeceği belirtildi. Tahkim, rakibine yaptığı el hareketi nedeniyle ekrandan izlenerek iki maçla cezalandırılan Emre Aşık'ın da cezasını kaldırmıştı. 

Haydi Hagi 

AVRUPA'NIN önde gelen televizyon kanallarından Eurosport, "90'lı yılların en iyi sporcusu"nu seçmek için internet sitesinde bir anket başlattı. "www.eurosport.com"da yarın akşam tamamlanacak ankette, Hristo Stoichkov, yüzde 50'lik bir orana ulaşırken, Hagi ise yüzde 47 ile ikinci sırada bulunuyor. 

Hasan Şaş'a ikna turu 

HASAN Şaş'ın, sözleşmesine rağmen Galatasaray'dan ayrılmayı düşünmesi, Sarı - Kırmızılı yönetimi harekete geçirdi. Taraftarın tepkisi nedeniyle Cim - Bom'dan ayrılmak isteyen tecrübeli futbolcuyla görüşecek olan yöneticiler, Hasan'ı bu kararından vazgeçirmeye çalışacakları öğrenildi. Hagi de 1.5 yıllık sözleşmesi bulunan tecrübeli oyuncunun kalmasını konusunda yönetimle görüş birliğine vardı. 

Aslan yakın takipte 

CİM - BOM, gelecek sezon transferini düşündüğü futbolcuları takibe aldı. Bir süredir Çaykur Rizespor'dan Fahri ile ilgilenen Galatasaray'ın, şimdi de Samsunspor'dan Adnan ve Caner ile İstanbulspor'dan Serhat'ı listesine eklediği öğrenildi. 



</TEXT>
</DOC>
