<DOC>
<DOCNO> 349555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/siyaset/siy06.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'de kongre imzaları tamam 
</HEADLINE>
<TEXT>


ÖNDER YILMAZ Ankara 


MHP Genel Başkanı Devlet Bahçeli'ye karşı harekete geçen muhalifler, olağanüstü kongrenin toplanması için gerekli noter tasdikli 238 imzayı aştı. 
Eski Ankara İl Başkanı Emin Yazıcı'yla birlikte hazırlıklarına hız veren eski Merkez Yürütme Kurulu MYK üyesi Ercan Koç, il il dolaşarak delegelerle görüştüklerini söyledi. İmza konusunda endişeleri olmadığını vurgulayan Koç, "'Bulun 238. kongreyi toplayayım' deniyordu. Biz de bulduk. Noter tasdikli imzalar 238'i, yani kongreyi toplamak için gerekli olan sayıyı aştı" dedi. "Artık karar Bahçeli'nin" diyerek, olağanüstü kongrenin yaz sonuna kadar yapılmasını beklediklerini kaydeden Yazıcı da şunları kaydetti "İmzaları verirken kongre gündemi ve tarihini de konuşacağız. Doğal olarak gündemi biz, takvimi genel merkez belirleyecek. Tüzükle Türkiye'nin meselelerini kongrede konuşacağız." 


</TEXT>
</DOC>
