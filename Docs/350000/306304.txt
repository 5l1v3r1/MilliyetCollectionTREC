<DOC>
<DOCNO> 306304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/guncel/gun04.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekillerinin rüşvet isyanı 
</HEADLINE>
<TEXT>


Moskova'ya giden milletvekilleri, polislerin rüşvet talepleriyle karşılaştı. 50 milletvekili dönerken havaalanında 6 saat bekledi 

CENK BAŞLAMIŞ Moskova - SALİHA ÇOLAK Ankara 

Başbakan Recep Tayyip Erdoğan ile Rusya'ya giden milletvekilleri, birçok aksaklıkla karşılaştı. Resmi heyetlere dahil edilmedikleri için günlerini Moskova'da turistik turlarla geçiren milletvekilleri, Rus polislerin rüşvet talepleriyle bunaldı. Dönüş yolunda da TOBB'un organize ettiği özel uçağın gecikmesi nedeniyle yaklaşık 50 milletvekili ve oda temsilcisi Vnukova Havaalanı'nda yaklaşık 6 saat bekledi. CHP Adana Milletvekili Tacidar Seyhan, organizasyon bozukluğu nedeniyle zor anlar yaşadıklarını belirterek, polisin yolda durdurduğu milletvekillerinden pasaport, vize, ardından da rüşvet istediğini bildirdi. 

'200 ruble verdim' 
CHP Milletvekili Ufuk Özkan'ın, 200 ruble rüşvet vererek oteline dönebildiğini belirten Seyhan, "Bizi de, 9 milletvekiliyle birlikte, Lenin mozolesi ve N zım Hikmet'in mezarını ziyaret ettikten sonra polisler durdurdu. Vize istedi. Durumu anlatmaya çalışırken rüşvet istedi. Yanımızdaki öğretim üyesi, 'Başınız belaya girer. Bunlar diplomat' deyince bıraktılar" dedi. 
CHP Grup Başkan Vekili Haluk Koç'un konuyu TBMM Genel Kurulu'na getirmesi üzerine Başbakan Yardımcısı Mehmet Ali Şahin, Dışişleri'nde bilgi bulunmadığını, Dışişleri Bakanı Gül'e olayı ilettiğini belirterek, "Böyle bir şey olmuşsa bunun kabulü mümkün değildir" dedi. 


</TEXT>
</DOC>
