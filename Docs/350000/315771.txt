<DOC>
<DOCNO> 315771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy12.html </URL>
<DATE> 2005/02/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yılmaz ve Taner Yüce Divan'da... Yılmaz'ın gelişinde izdiham yaşandı 
</HEADLINE>
<TEXT>

     Eski Başbakan Mesut Yılmaz ve eski Devlet Bakanı Güneş Taner'in Yüce Divan'daki duruşmasını izlemek üzere çok sayıda ANAP'lı Anayasa Mahkemesi'ne geldi. 
     Yüce Divan'da saat 10.00'da başlayacak duruşma öncesinde çeşitli illerden çok sayıda ANAP'lı, duruşmayı izlemek üzere Anayasa Mahkemesi'nin önüne geldi. Güvenlik kuvvetleri Mahkeme'nin girişinde ve çevresinde önlemler aldı. 
     Mesut Yılmaz'ın Genel Başkan olarak görev yaptığı dönemde bakanlık ve parti yöneticiliği yapan ANAP'lıların da aralarında bulunduğu çok sayıda partili, duruşma salonuna girmek istedi, ancak salondaki izleyici sayısının sınırlı olması nedeniyle yaklaşık 150 kişi duruşma salonuna alındı. 
     Mesut Yılmaz ve eşi Berna Yılmaz ile kardeşi Turgut Yılmaz, saat 09.30'da Anayasa Mahkemesi'ne geldiler. Bu sırada duruşma salonuna sığmadığı için alınmayan partililer, güvenlik engelini de aşarak Yılmaz ile birlikte Anayasa Mahkemesi'ne girdiler. Bunun üzerine polis, Yüce Divan salonunun girişinde önlem aldı. Yılmaz'ın ardından eski Devlet Bakanı Güneş Taner, eşi Beyza Taner ile Anayasa Mahkemesi'ne geldi. 
     Yılmaz'ın gelişi sırasında çok sayıda kameraman ve foto muhabiri de görüntü almaya çalıştı. Mahkeme binası önünden çok sayıda medya kuruluşu da canlı yayın yapıyor. 
     
</TEXT>
</DOC>
