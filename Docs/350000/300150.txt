<DOC>
<DOCNO> 300150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sondun06.html </URL>
<DATE> 2004/12/23/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Kuzey Irak'ta Kürt eyaleti için BM'ye başvuru yapıldı 
</HEADLINE>
<TEXT>

     Bir grup Iraklı Kürt, Birleşmiş Milletler'e 'Kuzey Irak'ın özgür bir Kürt eyaleti olabilmesi için referandum düzenlenmesi' istemiyle bir milyon 700 bin Iraklının imzası olan bir dilekçe sundu. 
     Iraklı Kürtlerin, Birleşmiş Milletler yetkililerine sundukları dilekçede, "uluslararası koruma altındaki Kürtler, Kuzey Irak'ın fiilen özgür olabilmesi için 13 yıldır çaba gösteriyor ve Arap ağırlıklı bir Irak tarafından kontrol edilmek istemiyor" deniliyor. Dilekçede, Kuzey Irak "Kürdistan'ın güneyi" olarak tanımlanıyor. 
     İmza listesini hazırlayan grubun açıklamasında, Iraklı Kürtlerin etnik, kültürel ve felsefi açıdan Iraklı Araplardan ayrıldığı belirtilerek, "son 80 yıldır Arap Irak yönetimine, baskısına ve katliamına karşı çıkıyoruz" denildi. 
     Dilekçeyi veren Kürt delegasyonunda yedi kişi var. Bunların ikisi Kuzey Irak'tan. Diğer beş kişi ise Avrupa ve ABD’de yaşıyor. Bu kişiler, hiçbir siyasi partiyle bağlantılarının olmadığını açıkladı. 
     Washington Kürt Enstitüsü Başkanı ve grubun üyesi olan Necmaldin Kerim, dilekçeyi Irak hükümetine de verdiklerini söyledi. Grup üyeleri, referandum konusundaki bir kararın muhtemelen Irak'ta 30 ocakta yapılacak seçimler sonrasına kadar bekleyeceğini belirttiler. 

     
</TEXT>
</DOC>
