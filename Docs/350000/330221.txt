<DOC>
<DOCNO> 330221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/ekonomi/eko03.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Ankara'da 
</HEADLINE>
<TEXT>


Bakan Babacan'ın davetiyle Türkiye'ye gelen IMF heyeti görüşmelere başladı 

ANKARA Milliyet 

Türkiye Masası Şefi Rıza Moghadam başkanlığındaki Uluslararası Para Fonu IMF heyeti, Türkiye'ye gelerek görüşmelere başladı. 
IMF ile 2005 - 2007 dönemini kapsayan ve 10 milyar dolarlık kaynak kullanımını içeren stand-by düzenlemesinin yürürlüğe girmesi için gereken taslak niyet mektubunun güncellenmesi amacıyla Türkiye'ye gelen heyette Rıza Moghadam'ın yerini alacak Lorenzo Giorgianni de yer aldı. Heyet önce İstanbul'da TMSF Başkanı Ahmet Ertürk ile görüştü. Heyet Devlet Bakanı Ali Babacan ve Hazine Müsteşarı İbrahim Çanakcı ile Ankara'da bir görüşme yaptı. 

Yasalar bekleniyor 
Heyet bugün Hazine'de, teknik çalışmalar yapacak. Hafta boyunca yapacağı çalışmalarda, IMF tarafından istenen bankacılık, sosyal güvenlik ve gelir idaresinin yeniden yapılandırılmasına ilişkin düzenlemelerdeki ilerlemeler, 2004'e ilişkin kesinleşen makro ekonomik hesaplar ile 2005 hedefleri de ele alınacak. 
Bilindiği gibi IMF, yeni stand - by'a ilişkin niyet mektubunu onaylamak için üç yasa ile ilgili sürecin tamamlanmasını şart koşuyor. 

Yasa trafiği hızlandı Devlet Bakanı Ali Babacan'ın "rakamları güncellemek üzere davet ettik" dediği IMF heyetinin gözden geçireceği konular şöyle 
Bankacılık Banka kurucularında aranan şartlar, el konulan bankaların doğrudan TMSF'ye devri, sigorta primlerinin belirlenme ve toplanma biçimi gibi konularda IMF hassasiyet gösteriyor. Tasarı dün Meclis'e sevk edildi.Gelir İdaresi IMF, Maliye Bakanlığı Gelirler Genel Müdürlüğü'nün yerini alacak olan yeni İdare'de özellikle denetim birimleri arasındaki koordinasyon üzerinde duracak. Tasarı halen Meclis Plan ve Bütçe alt komisyonunda görüşülüyor.Sosyal Güvenlik Üç kurumu tek çatıda birleştiren ve aynı kurallara göre çalışmasını öngören yasa, iştirakçi haklarını yeniden düzenliyor. Yeni sistemin ilk emeklileriyle 2031'de tanışacağı dikkate alındığında yarım yüzyıla dayanan gelir - gider projeksiyonlarında tam mutabakat gerekiyor. Tasarı dün itibarıyla Meclis'e sevk edildi.Teşvikler IMF teşviklerin piyasa rekabetini bozucu ölçüde yayılmamasını istiyor. Eski yatırımların kapsam dışında bırakılması gündeme getirildi. Tasarı, Meclis Plan ve Bütçe Komisyonu'nun alt komisyonunda görüşülmeye devam ediliyor. 


</TEXT>
</DOC>
