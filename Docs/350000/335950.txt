<DOC>
<DOCNO> 335950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonspo16.html </URL>
<DATE> 2005/04/22/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Şenol Güneş Olaylara bakılırsa biz harbiden melekmişiz 
</HEADLINE>
<TEXT>

     Trabzonspor Teknik Direktörü Şenol Güneş, Galatasaray yenilgisiyle Türkiye Kupası'ndan elendikleri için taraftarlara bir borçlarının bulunduğunu belirterek, ''Taraftara borcumuzu Şampiyonlar Ligi'ne katılarak vermek istiyoruz'' dedi. 
     Güneş, Mehmet Ali Yılmaz Tesisleri'nde düzenlediği basın toplantısında, Türkiye Kupası'nı istediklerini, ancak bu hedeflerinde başarılı olamadıklarını belirterek, ''Rakipten aşağıya oynamadık. Saha içinde futbolcuların savaşından memnunum. Kötümser değilim, her geçen gün hatalar düzelse de istediğimiz seviyeye tam olarak gelemedik. Daha rahat, güvenli oynamamız gerekiyor. Taraftarımızın beklentisine cevap veremememin boşluğu içindeyiz. Taraftarımıza borcumuzu Şampiyonlar Ligi'ne katılarak vermek istiyoruz'' dedi. 
     Ankaragücü ile yapacakları maçı kazanmaları gerektiğini ifade eden Güneş, şöyle konuştu 
     ''Taraftar desteğine ihtiyacımız var. Fenerbahçe ve Galatasaray maçlarında taraftarlar tur atladı. Bizim de zirve yarışı yaptığımız rakiplerimizden aşağı bir yanımız yok. Ankaragücü maçında, taraftarlarımız takımlarını bağırlarına bassınlar. Ankaragücü, can havli ile oynayacak. Biz de bu maçtan 3 puanla ayrıldığımız takdirde başlayacak 6 maçlık seriyle puanımızı 80 yapmak istiyoruz. 80 puan da bizi hedefimize ulaştırır'' diye konuştu. 
     Türkiye'de sahalarda meydana gelen şiddet ve olumsuzluklarla ilgili bir soruya Güneş, şu karşılığı verdi 
     ''Su mu kirli, balık mı hasta Su kirliyse yapacağımız birşey yok. Balık hastaysa, tedavisi yapılır. Su kirliyse tüm balıklar bundan nasibini alır. Tüm Türkiye bundan etkileniyor. Türkiye'de güzellikleri hep sunalım dedik. Takım ve yönetim olarak örnek ve model olmak istedik. Ufak tefek yanlışlıklar varsa onları düzeltmeye çalışıyoruz. Biz, asla tahrik olmayacağız. Bizim dışımızda gelişenlere bakarsak harbiden melekmişiz. İstanbul sahalarında yaşanan gerginlikler burada yaşansa başımıza neler gelirdi Ama biz tahrik olmadan fair-play ile örnek olalım diyoruz. Bu işi yapanların örnek olması gerekirken futbolcu antröner konusunda bu iş oluyorsa daha da çirkinleşiyor. 1 hafta önce antrenörler arasında da bunları gördük. Dün de Fenerbahçe-Denizlispor maçını izledim. Olayın tam arkasındaydım. İkili bir söz geçti ne olduğunu bilmiyorum. Ama herhalde bir küfürleşme oldu ki öyle bir karar verdi. Birbirlerine söz söylenecek bir atmosfer yoktu.'' Karşılaşmanın hakemi Selçuk Dereli'nin deplasmana gelen bir takımı ezdirmediğini de ifade eden Güneş, ''1 gün önce bizim maçta olsaydı maçı alırdık. Selçuk Dereli, şaşırdım hayret ettim bütün baskıya rağmen saha içinde faullerle, dışarı attığı kararlarla herşeye direndi. Bizim maçta, penaltı pozisyonu, fauller vardı. Sadece bir deplasmana gelen takım ancak bu kadar böyle ezilmez. Doğru kararlar verdi. Hakemi başarılı görüyorum bu maçta'' dedi. 
     Daha önce bir kelime kullandığını, ancak bunun cevabını halen daha alamadığını dile getiren Güneş ''Şerefsiz kelimesi Türkiye'de ne anlama geliyor, cezası ne Denizlispor Teknik Direktörü'ne koro halinde bu yapıldı. Kim yaparsa yapsın doğru bulmuyorum. Aynı suçlar karşısında, aynı yaptırımlar uygulanmalı. Ama Fenerbahçe yönetimi ve taraftarı gayet iyiydi.'' 
     
     YATTARA'NIN FORM GRAFİĞİ 

     Güneş, Gineli oyuncu Yattara'nın bir form düşüklüğü yaşadığını kaydederek, şunları söyledi 
     ''Yattara, yetenekleri fazla bir oyuncu ve ondan yararlanmak istiyoruz. Son maçlarda beklediğimizin altında oynadı. Galatasaray maçında ikinci yarı daha faydalı olacağını düşündük. Savunmada geri gelmemesine hoş görüyle bakabiliriz. Ancak Yattara, topu aldığı zamanki etkisini de gösteremedi. Yattara, bizim oyuncumuz, biz istemediğmiz zaman hiçbir oyuncu bir yere gidemez. Böyle konunun gündeme gelmesini ne oyuncu ne başka bir takım düşünsün. Böyle oyuncunun futbol hayatı biter ama kendisi bir yere gidemez. Böyle düşünen kulüp varsa bunu aklından çıkarsın. Biz bu oyuncularla devam edeceğiz ve yarışacağız.'' Celalleddin'in Galatasaray maçının son dakikalarında kaçırdığı gol ile ilgili olarak da Güneş, ''Celaleddin, o golü atsaydı belki en başarılı futbolcu görülecekti. Önemli olan oyun disiplini içinde takıma katkı sağlamasıdır. Eleştiriler normal ama üstüne fazla gelinmemeli'' diye konuştu. 

     
</TEXT>
</DOC>
