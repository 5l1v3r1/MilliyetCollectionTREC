<DOC>
<DOCNO> 312625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sondun02.html </URL>
<DATE> 2005/02/05/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Rumsfeld, Sünni direnişini Irak'a Türkiye'den girilmemesine bağladı 
</HEADLINE>
<TEXT>

     ABD Savunma Bakanı Donald Rumsfeld, ''4. Piyade Tümeni'nin Türkiye üzerinden Irak'a girememesinden dolayı kuzey Irak'taki Sünnilerin savaştan etkilenmediğini ve direnişi örgütleyenlerin Sünniler olduğunu'' söyledi. 
     Rumsfeld, CNN'e açıklamasında, 1 Mart tezkeresinin TBMM'de reddedilmesi üzerine ABD'nin 4. Piyade Tümeni'nin Türkiye üzerinden Irak'a kuzeyden giremediğini, bu durumda da savaştan etkilenmeyen Saddam Hüseyin'in Sünni ağırlıklı seçkin birliklerinin şimdiki direnişi örgütlediğini ileri sürdü. 
     Rumsfeld, ''Savaşta yolunda gitmeyen işlerden biri, bizim 4. Piyade Tümeni'nin, Türkiye üzerinden kuzeyden Irak'a girememesi oldu. Bu yüzden de Bağdat'ın kuzeyindeki Sünniler, gerçek anlamda hiç savaşa girmedi. Ülkenin o bölgesinde bu kişilerin yetersiz bir kısmı yakalanabildi ve öldürülebildi. Yani bunlar, ABD ordusunun gerçek gücünü görmedi. Bugün Irak'ta mevcut direnişi birçok durumda ortaya çıkaranlar, işte bu kişiler. Dolayısıyla bana göre 4. Piyade Tümeni'nin kuzeyden Irak'a girememesi talihsizlik oldu'' dedi. 
     
</TEXT>
</DOC>
