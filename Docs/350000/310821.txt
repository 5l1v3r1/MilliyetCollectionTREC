<DOC>
<DOCNO> 310821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sontur14.html </URL>
<DATE> 2005/01/30/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Barış Manço, kabri başında anıldı... 
</HEADLINE>
<TEXT>

     Ünlü sanatçı Barış Manço, ölümünün 6. yıldönümünde sevenleri tarafından kabri başında anıldı. 
     Moda Gönüllüleri Derneği ve Kadıköy Belediyesi tarafından düzenlenen anma töreninde, sanatçının resimlerini taşıyan sevenleri, Barış Manço'nun Kanlıca Mezarlığı'ndaki kabrine çiçek bırakarak, topluca dua ettiler. 
     Barış Manço'nun sevenleri, daha sonra çalınan gitar eşliğinde bir ağızdan sanatçının unutulmayan ''Dağlar Dağlar'' adlı şarkısını seslendirdiler. 
     Anma törenine, sanatçının ailesinden üvey babası Muhittin Kocataş katıldı. 
     Kocataş, ''Barış Manço'nun Moda'da bulunan evinin haczedilmesinin devletin ayıbı olduğunu'' ileri sürerek, ''Barış Manço Türkiye'yi dünyaya, dünyayı da Türkiye'ye tanıtmıştır. Türkiye Cumhuriyeti ne kadar para harcasa da onun yaptığı reklamı yapamazdı'' diye konuştu. 
     Barış Manço Korosu Şefi Kamuran Sağol ise ''7'den 77'ye herkesin sevgilisi olan Manço'nun sevenlerinin bir araya gelememesi nedeniyle evinin ve eşyasının haczedildiğini'' belirtti. 
     Manço'nun ölümünün 1. yıldönümünde, mezarlıkta binlerce kişi olduğunu hatırlatan Sağol, ''Ancak 6. yıldönümünde burada sadece 60-80 kişiyiz'' dedi. 
     
</TEXT>
</DOC>
