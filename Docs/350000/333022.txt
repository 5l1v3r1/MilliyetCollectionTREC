<DOC>
<DOCNO> 333022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonspo25.html </URL>
<DATE> 2005/04/13/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Ç. Rizespor, gelecek yıl Türkiye'yi UEFA Kupası'nda temsil etmek istiyor 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, amaçlarının gelecek yıl Türkiye'yi UEFA Kupası'nda temsil etmek olduğunu söyledi. 
     Zehiroğlu, AA muhabirine yaptığı açıklamada, Denizlispor ile ligde beşincilik için yarış içinde olduklarını belirterek, ''Bu yarışta Denizlispor ile yaptığımız maçı kaybederek elimizdeki avantajı rakibimize kaptırdık. Denizlispor bizim puan kaybetmemizi beklerken, artık biz rakibimizin kalan maçlarda puan kaybetmesini bekleyeceğiz'' dedi. 
     Ligde önlerinde final niteliği taşıyan 7 karşılaşma olduğunu ifade eden Zehiroğlu, ''Biz bu maçlarda en az kayıpla yolumuza devam etmek istiyoruz. Karşılaşacağımız takımlar hedefi olan takımlar. Beşiktaş, Trabzonspor ve Sakaryaspor maçları bizim için çok zorlu geçecek. Bu virajları en az kayıpla atlatırsak ligi beşinci sırada bitirebiliriz'' diye konuştu. 
     Zehiroğlu, UEFA hedeflerinin gerçekleşmesinin çok zor olduğunu da kaydederek, ''Amacımız gelecek yıl Türkiye'yi UEFA Kupası'nda temsil etmek. Bu yıl yakaladığımız grafiği daha da yukarılara taşırsak bunu başarabiliriz. Kalan maçlarımızda futbolseverlere keyifli maçlar seyrettirmek istiyoruz'' dedi. 
     
</TEXT>
</DOC>
