<DOC>
<DOCNO> 342890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/yasam/ayas.html </URL>
<DATE> 2005/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman liginde Rum propagandası 
</HEADLINE>
<TEXT>


1. lige yükselen Alman FC Köln takımının formasında, gelecek yıl 4.35 milyon euro karşılığında 'Kıbrıs' yazılacak. Takım, kış kampını da Kıbrıs'ta yapacak 

FRANKFURT Milliyet 

Futbol sezonu bitmeden Almanya 1. Ligi'ne Bundesliga çıkmayı garantileyen FC Köln takımı, gelecek yıl maçlara üzerinde Kıbrıs reklamı olan formalarla çıkacak. 
Der Spiegel dergisinde yer alan habere göre, gelecek yıl FC Köln'ün sponsorluğunu, herhangi bir şirket ya da ürün değil, Kıbrıs Rum Kesimi üstlendi. Bu anlaşma sonucu Alman takımının kasasına sezon başına 4.35 milyon euro girecek. Anlaşma uyarınca takım, futbolcu formalarının göğüslerine ve antrenörlerin ceketlerinin yakalarına Kıbrıs adını koymakla yetinmeyecek. Kıbrıs yatırım şirketi Satena'yla FC Köln yönetimi arasında varılan anlaşmaya göre, takım kış kamplarını Kıbrıs'ta yapacak, Kıbrıslı antrenörler mesleki kurslar için Köln'e gönderilecek, Köln'deki Rhein Stadyumu'nda FC Köln üyeleri ve taraftarlarına özel indirimler sunacak bir Kıbrıs seyahat bürosu kurulacak. 


Kazancı artacak 
Sponsorluk pazarlıklarında, Almanya'nın büyük süpermarket zincirlerinden Kaufhof ve Rewe'yi geride bırakan Satena şirketi, Almanya'nın Köln gibi önemli ve kalabalık bir metropolünde Kıbrıs'ı bir turizm ülkesi olarak tanıtacak. Şirket, bu yatırımıyla kazancını daha da artırmayı hedefliyor. 

Mustafa Doğan da FC Köln de oynadı 

Christoph Daum'un yıllar önce teknik direktör olarak çalıştırdığı FC Köln, geçen yıl Fenerbahçe'nin başarılı oyuncularından Mustafa Doğan'ı transfer etmişti. Bu sezon Beşiktaş'ta oynayan Doğan'ın oynadığı dönemde başarısız olarak 2. lige düşen FC Köln, kısa sürede toparlanarak yeniden 1. lige çıkmayı garantiledi. 


</TEXT>
</DOC>
