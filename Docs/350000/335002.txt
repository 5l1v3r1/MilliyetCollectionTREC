<DOC>
<DOCNO> 335002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/siyaset/axsiy02.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mantı diplomasisi 
</HEADLINE>
<TEXT>


Ankara'yı ziyaret eden Letonya Cumhurbaşkanı'nın "Türk yemeklerini tatmak isterdim" dediğini öğrenen Dışişleri Bakanı Gül'ün eşi, bizzat mutfağa girdi 

Utku Çakırözer 


Dışişleri Bakanı Abdullah Gül ve eşi Hayrünnisa Gül, Türkiye'ye yaptığı resmi ziyaret sırasında Türk yemeklerini tatmak isteyen Letonya Cumhurbaşkanı Vaire Vike - Freiberga'ya mantı ziyafeti çekti. 
Cumhurbaşkanı Ahmet Necdet Sezer'in resmi konuğu olarak 2 günlük ziyaret için Türkiye'ye gelen Vike - Freiberga, Çankaya Köşkü'ndeki görüşmelerin ardından dün öğle yemeğinde Dışişleri Bakanı Abdullah Gül'ün konuğu oldu. Programda yer almayan yemeği, konuk cumhurbaşkanının "Türk yemeklerini tatmak isterdim" temennisini öğrenen Gül, son dakikada organize etti. 
Dışişleri Konutu'na gelen Vike - Freiberga, Hayrünnisa Gül'ün bizzat mutfağa girerek yaptığı Kayseri mutfağının geleneksel yemekleriyle ağırlandı. İlk kez tattığı yiyecekleri beğenen Vike - Freiberga, mönü kartını hatıra olarak aldı. Freiberga'yla Türkiye'ye gelen eşi Imants Freibergs ise, kendisi için hazırlanan program kapsamında ODTÜ'yü ziyaret ettiği için Konut'taki yemeğe katılamadı. 
Diplomatik kaynaklar, Letonya heyeti yetkililerinin, "Ankara'ya gelen yabancı konuklar, en güzel yemekleri Dışişleri Konutu'nda yediklerini söylüyorlar. Biz de merak ediyoruz" sözlerinin, yemeğin organizasyonunda etkili olduğunu kaydetti. Sezer ve eşi de, Vike - Freiberga ve eşi onuruna Çankaya Köşkü'nde resmi akşam yemeği verdi. Cumhurbaşkanı Freiberga, dün Çankaya Köşkü'ndeki görüşmelerin ardından yaptığı açıklamada da, Türkiye'nin AB'ye giriş sürecine destek vermeye hazır olduklarını belirterek, "Türkiye'nin zengin kültürel mirası Avrupa'nın kültürel mirasıyla birleştiğinde ortaya çok güzel bir resim çıkacak" dedi. 

Erdoğan geç geldi 
Başbakan Erdoğan, Cumhurbaşkanı Sezer'in, Letonya Cumhurbaşkanı onuruna verdiği akşam yemeğine geç kaldı. Vike - Freiberga, "Hayrünnisa Gül, bana kendi yöresel mutfağından örnekler sunabilmek için çok büyük zahmete girmiş. Hepsi mükemmeldi, özellikle de tatlılar" diye konuştu. 

Mönüde yok yok 

Hayrünnisa Gül'ün hazırladığı mönüde mantının yanı sıra, zeytinyağlı yaprak sarma, beğendili kebap, içli köfte, suböreği, Kayseri'nin un, ceviz ve tahinle yapılan yerel tatlısı nevzine, baklava ve kazandibi yer aldı. 


</TEXT>
</DOC>
