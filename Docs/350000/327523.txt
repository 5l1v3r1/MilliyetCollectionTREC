<DOC>
<DOCNO> 327523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/yazar/dundar.html </URL>
<DATE> 2005/03/27/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Konur Sokak 
</HEADLINE>
<TEXT>


"Ankara'daki gençliğine bir adres göster" deseler hiç düşünmeden zarfın üzerine "Konur Sokak" yazardım. 
Bugün kitapçılar, kahvehaneler, işportacılarla bir şenlik yerini andıran bu uzun sokağın orasına burasına serpiştirilmiş bin bir anım var. 
Anılar kitabımın ilk sayfası 70'lerin sonunda başlar. 
O günlerin Konur'unda karşı karşıya iki bina var 
Biri 27 numara, diğeri 24... 
İki binada iki büro var 
27 taksim 7, Yankı dergisi, 
24 taksim 4, Cumhuriyet gazetesi... 
Henüz "basın"ın "medya" olmadığı yıllar... 
İki büro da 12 Eylül'e koşan gri yılların yoğunluğu içinde... Tost ve çaylı mönüler, sembolik ücretler ve uzun mesailer... 
27 numaralı binanın üçüncü katındaki ahşap kapının ardından Hıncal Uluç'un kahkahası yükseliyor. Dip odada derginin kurucusu, beyni, hocası Mehmet Ali Kışlalı çalışıyor. Salondaki geniş masada oturan, Yazı İşleri Müdürü Mehmet Yakup Yılmaz... 
Ortada düzenli adımlarla volta atan gözlüklü adam, hocamız Nihat Subaşı... 
Kimler yok ki, dergiye su taşıyanlar arasında 
Ahmet Taner Kışlalı, Ertuğrul Özkök, Yalçın Küçük, Emre Kongar, Avni Özgürel, Kurthan Fişek, Fikret-Hikmet Bila, Ömer Tarkan, Vecdi Seviğ, Serhat Hürkan, Şefik Kahramankaptan, Zülfikar Doğan, Önder Şenyapılı, Yılmaz Ateş ve -70'ler biterken- ben... 

Şimdi sokağı geçin, tam karşıdaki 24 numaralı binaya girip bir kat çıkın ve soldaki 4 numaralı daireye dalın. 
Cumhuriyet'in Ankara bürosundasınız. 
Ankara Temsilcisi koltuğunda Hasan Cemal oturuyor. 
Yan odadan Uğur Mumcu'nun sesi yükseliyor. 
Mustafa Ekmekçi, bitmek bilmez ziyaretçilerini ağırlıyor. 
Sedat Ergin diplomasiyi izliyor. 
Kimler yok ki büronun çalışanları arasında 
Yalçın Doğan, Ufuk Güldemir, Erbil Tuşalp, Faruk Bildirici, Işık Kansu, Yılmaz Gümüşbaş, Füsun Özbilgen, Rıza Ezer... 
Bir süre sonra, 12 Eylül sallıyor Konur Sokak'ı da... 
Ama "komşu dayanışması" sürüyor. 
11 Kasım'da Cumhuriyet kapatılıyor. 
17 Kasım tarihli Yankı'nın kapağında Nadir Nadi var. 

Milliyet'teki devir teslim töreni bana Konur Sokak'ı anımsattı. 
Konur 24 4'ün Yazı İşleri Müdürü Mehmet Y. Yılmaz koltuğunu, Konur 27 7'nin Diplomasi Muhabiri Sedat Ergin'e bıraktı. 
O yılların "Konurlular"ından Ertuğrul Özkök, "Her şey 1987'de Eylül Bar'da başladı" diye yazınca da bana tarihi biraz öne, adresi biraz aşağıya çekmek kaldı. 

Farkında mısınız bilmem 
O belalı yıllarda "Ankara'nın Babıali'si" sayılan Rüzg rlı'dan yetişenler, bugün medyanın köşe başlarını tutmuş durumda 
Oktay Ekşi, Güneri Cıvaoğlu, Zafer Mutlu, Bekir Coşkun, Cüneyt Arcayürek uzun koşuya Rüzg rlı'da başlayanlardan... 
Sadece onlar değil, sonraki kuşaktan Reha Muhtar, Derya Sazak, Tuncay Özkan gibi yaşıtlarım için de Ankara esaslı bir "ilk durak"tı. 
Ya Rüzg rlı'da, Kızılay'da, Konur'da mürekkep koklayacak ya da Ali Kırca, Faruk Bayhan, Uğur Dündar, Nuri Çolakoğlu gibi TRT'de televizyonda tırmanacaktınız. 

Ankara, bunca ismi ve daha nicelerini eğitti, işi öğretti. Ama çoğuna şans verip önünü açan, İstanbul oldu. 
Dersaadet, reng renk bir dönme dolap gibi zirveye taşıdı taşınanları kimini her daim orada tutarak, kimini değiştirip aşağı kaydırarak... 
1970'lerin Konur'undan gelip zirvede halef-selef olan iki "sokaktaş"ıma, Mehmet Yılmaz ve Sedat Ergin'e bundan sonrası için Can'dan başarılar diliyorum. 



</TEXT>
</DOC>
