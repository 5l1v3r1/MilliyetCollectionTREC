<DOC>
<DOCNO> 347271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sontur31.html </URL>
<DATE> 2005/05/30/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Saruhanlı'da su baskını... 8 ev yıkıldı, 200 ev zarar gördü 
</HEADLINE>
<TEXT>

     Manisa’nın Saruhanlı İlçesi’ne bağlı İshakçelebi Beldesi’nde dün etkili olan sağanak yağış nedeniyle 8 evin yıkıldığı, yaklaşık 200 evin de zarar gördüğü bildirildi. 
     Yağışın ardından beldeye gelen Manisa Bayındırlık ve İskan Müdürlüğü, İzmir DSİ Bölge Müdürlüğü ve Saruhanlı Kaymakamlığı’na bağlı ekipler, bölgede incelemelerde bulunarak hasar tespit çalışması yaptı. 
     İshakçelebi Belediye Başkanı R. Hakan Ulak, AA muhabirine yaptığı açıklamada, selde yaklaşık 200 evin zarar gördüğünü ve 8 evin yıkıldığını söyledi. 
     Selden zarar görenlerin yiyecek, giyecek ve barınma ihtiyaçlarını karşılamaya çalıştıklarını dile getiren Ulak, şöyle dedi 
     "Vatandaşların mağduriyetini belirleyip sıkıntılara çözüm bulmaya çalışıyoruz. İlçe Milli Eğitim Müdürlüğü de mağdur öğrencileri belirlemek için çalışmalarını sürdürüyor. Büyük bir felaket atlattık. 
     Tek tesellimiz can kaybı olmamasıdır" 
     
</TEXT>
</DOC>
