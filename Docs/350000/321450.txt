<DOC>
<DOCNO> 321450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun35.html </URL>
<DATE> 2005/03/07/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Moldova'da seçimleri Batı yanlısı komünistler kazandı 
</HEADLINE>
<TEXT>

     Moldova'da dün yapılan genel seçimlerin resmi olmayan sonuçlarına göre, iktidardaki batı yanlısı Komünist Parti parlamentoda çoğunluğu elde etti. 
     Merkez Seçim Komisyonu'nun bugün açıkladığı resmi olmayan nihai seçim sonuçlarına göre, oyların yüzde 99'u sayıldı. Devlet Başkanı Vladimir Voronin'in Komünist Partisi oyların yüzde 46'sını aldı. Parti 2001'de yapılan seçimlerde yüzde 50 oy almıştı. 
     Ancak parti bu oy oranıyla Voronin'i yeniden devlet başkanı seçmek için gerekli sandalye sayısını sağlayamadı. Parlamentoda 56 sandalye alacağı tahmin edilen Komünist Parti, devlet başkanını seçebilmek için 5 sandalyeye daha ihtiyaç duyuyor. 
     Seçimlerde, merkezdeki Demokratik Moldova Bloğu yüzde 28, merkez sağdaki Hıristiyan Demokratik Partisi de yüzde 10 oranında oy aldı. 
     Bu sonuçlara göre, seçimlere katılan 15 partiden yalnızca 3'ü, parlamentoya girmek için gerekli oy çoğunluğunu sağladı. Moldova'daki seçim yasasına göre, parlamentoya giremeyen 12 partinin aldığı toplam yüzde 16 oranındaki oy, diğer 3 parti arasında paylaştırılacak. 
     
</TEXT>
</DOC>
