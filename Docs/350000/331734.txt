<DOC>
<DOCNO> 331734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/soneko03.html </URL>
<DATE> 2005/04/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Yabancılar Martta da borsada net alım yaptı 
</HEADLINE>
<TEXT>

     Yabancı yatırımcılar, mart ayında İMKB'de 6.5 milyar dolarlık işlem yaptılar. "Türkiye'den sıcak para çıkışı yaşandığı" iddia edilen martta net olarak 152 milyon dolarlık hisse senedi alımına giden yabancıların, yılın ilk üç aydaki net hisse senedi alımları 1 milyar 446 doları buldu ve 2004 yılının tümündeki 1 milyar 429 milyon doları geçti. 
     İstanbul Menkul Kıymetler Borsası'nın İMKB yabancı yatırımcıların martta İMKB'de yaptıkları işlemlere ilişkin verileri "martta sıcak para çıkışı yaşandığına" ilişkin iddiaları yalanladı. Buna göre, yabancı yatırımlar mart ayında İMKB'de 3 milyar 315.7 milyon dolarlık alış, 3 milyar 164.2 milyon dolarlık satış işlemi yaptılar. Toplam işlemleri 6 milyar 479.9 milyon dolar olarak gerçekleşen yabancıların, net hisse senedi alımları ise 151.5 milyon dolar oldu. 
     Yabancıların toplam işlemleri bir önceki aya göre, dolar kurundaki yükseliş ve hisse senedi fiyatlarındaki düşüşün de etkisiyle yüzde 16.4 azaldı. Şubat ayında Borsa'da yabancılar 7 milyar 748 milyon dolarla rekor düzeyde işlem gerçekleştirmişlerdi. 
     Buna karşın, toplam işlemler geçen yılın mart ayındaki 3 milyar 971.9 milyon dolarlık düzeyine göre ise yüzde 63.1 
     oranında artış gösterdi. 
     İLK ÜÇ AY Yabancı yatırımcıların yılın ilk üç ayındaki toplam işlemlerinin tutarı ise 20 milyar 671.3 milyon doları buldu. 
     Bu işlemlerin 11 milyar 58.5 milyon dolarını alış, 9 milyar 612.7 milyon dolarını satış işlemleri oluşturdu. Yabancı 
     işlemleri üç ayda 1 milyar 445.8 milyon dolarlık net alımla sonuçlandı. 
     
     EN FAZLA İŞLEM İŞ BANKASI'NDA 
     Yabancı yatırımcılar mart ayında en fazla işlemi 767.4 milyon dolarla İş Bankası C hisselerinde yaptılar. Bu hissede 354 milyon dolarlık alış, 413.4 milyon dolarlık satış işlemi gerçekleştirildi. 
     Daha sonra, 724.3 milyon dolarlık işlemle Yapı Kredi, 639.6 milyon dolarlık işlemle Tüpraş, 614.7 milyon dolarla 
     Akbank, 579.6 milyon dolarla Garanti Bankası hisseleri geldi. 
     
</TEXT>
</DOC>
