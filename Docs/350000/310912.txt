<DOC>
<DOCNO> 310912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/yazar/yilmaz.html </URL>
<DATE> 2005/01/31/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Bill Gates, kolay ikna oldu 
</HEADLINE>
<TEXT>

Gates'in en az 1.5 yıl öncesinden programının belli olduğunu söyleyen Microsoft Türkiye Genel Müdürü Arkan, 'Mısır ve Almanya seyahatinin arasına Türkiye'yi koyduk. Çünkü Türkiye'nin tam zamanı' diyor 

Microsoft Türkiye Genel Müdürü Çağlayan Arkan, programları en az 1.5 - 2 yıl öncesinden tamamlanan dünyanın gelmiş geçmiş en zengin adamı Bill Gates'in yolunu Türkiye'ye çevirmenin çok da güç olmadığını söylüyor. Arkan Türkiye'nin AB'den tarih almasıyla birlikte bilişim sektöründe "bölgesel bir model" oluşturacağına inandıklarını vurguluyor. 
Başbakan Tayyip Erdoğan'ın davetlisi olarak dün Ankara'ya gelerek yaklaşık 200 kişiye, Hilton Oteli'nde düzenlenen "Şimdi Bilişim Zamanı" konferansı veren Microsoft Yönetim Kurulu Başkanı ve Baş Yazılım Mimarı Bill Gates, bilişim vizyonunu paylaştı. 
Türkiye'nin genç nüfusu hükümetin karşısına işsizlik sorunu olarak çıkarken, Gates için bunun anlamı, AB'ye servis verecek yeni iş gücü. Arkan, ABD'den örnek vererek, "Amerika 10 trilyon dolarlık bir ekonomi. Bu ekonominin yalnızca 3.5 trilyonu üretimden geliyor, kalanı hizmet sektöründen. Hizmet sektöründe de yaklaşık 3.5 milyon insan yer değiştirecek. ABD 3.5 milyonun yaptığı işi dışarıdan alacak. Bunun için Hindistan ve Uzakdoğu ülkelerine gitmenin stratejik sakıncaları oluyor. Kanada ve Meksika gibi "yakın pazarda" sorunu çözmeye yöneliyor. Türkiye de artık AB'nin yakın pazarı, burada ortaya çıkacak istihdam açığını ülkesinde hizmet üreterek çözebilir" diyor. 
Arkan, AB'ye işgücü göçünün yerini, AB'den Türkiye'ye işgücü göçünün alacağını vurguluyor. Bu ortamın Türkiye'yi Microsoft için cazip kıldığına değinen Arkan, "Bu durumu Türkiye'de şu ana kadar 5 bin kişiye anlattım. Ancak son iki yıldır Ankara'nın bilişime gösterdiği ilginin artması ile artık yeni adımlar atılacağına inanıyorum" diyor. Hindistan vizyonunu anlatan Arkan, "Şu anda Hindistan'da bilişim sektöründe 500 bin olan işgücü, 5 yıl içinde 4.5 milyona çıkacak. Türkiye'nin önüne bu vizyonu koyacağını ümit ediyoruz" açıklamasını yapıyor. 
Gates ise konuşmasında Microsoft Türkiye'nin, şirket yapılanması içinde 5 büyük bölge içinde 79 ülkeyi açan merkez olduğunu söyledi. Bu da Türkiye'ye verilen taahhüt anlamında çok önemli. Gates ayrıca, bir dahaki gelişinde daha çok vakit geçireceğini sözlerine ekledi. 
Bu arada Arkan, Gates'in programı ile ilgili şu görüşleri öne çıkarıyor "Gates gibi bir insanın kolay heyecanlanarak, programını değiştireceğini düşünemezsiniz. Bize yılda en az 5 -6 yerden Gates daveti gelir. Bugüne kadar hiçbir öneriyi kendisine iletmedik. Ancak bu kez durum farklı. Hem Ankara'dan edindiğimiz bilişim farkındalığı, hem de Sayın Erdoğan'ın konuya yakınlığı bizi ikna ediyor. Erdoğan, AB ile Schöder Almanya Başbakanı , Berlusconi İtalya Başbakanı el sıkıştı, artık Gates ile bir araya gelebilir." 
Türkiye'nin bulunduğu çağrıya da yalnızca Orta Doğu ülkeleri için değil, Malezya, Endonezya gibi Müslüman ülkeler için de model olduğunu belirten Arkan, "Sosyal güvenlik sisteminde 15 katrilyon açık, gelir dağılımında bozukluk, 20 milyon öğrencinin eğitimi gibi sorunlar Türkiye ile bilişimin yolunun keşismesi için yeterli nedenler" açıklaması yapan Arkan, "Gates öyle bir ortamda gelmeliydi ki, Türkiye'yi unutmamalıydı. Bugün öyle bir gün" diyor. Gates örneğin Mısır'ı unutmamış, ikinci ziyaretini Türkiye'ye gelmeden iki yıl önce planlamıştı. Microsoft'un da rakiplerinin olduğu bir pazarda gelişen pazarların önemi artıyor. Bu arada Mısır bilişim pazarının Türkiye'nin üçte biri olduğunu da kaydetmeliyim. 
Gates, dün ayrıca Cumhurbaşkanı Hüsnü Mübarek ve Bilişim Teknoloji Bakanı Dr. Ahmet Mahmut Nazif ile görüştü. Arkan, 28 milyar dolar malvarlığı olan Bill ve Melinda Gates Vakfı'nın sağlığa yılda 3 milyon doların üzerinde kaynak aktardığını, 4.5 milyar dolar da diğer vakıflara bağış yaptığını belirtiyor. Dünyanın kendisinden sonra ikinci zengin adamı Warren Buffet ile de dostluğu bulunan Gates, işadamının geçen yıl ölen eşi Susan Buffet'ın yerine Buffet Vakfı'nın yönetim kuruluna da girdi. 



</TEXT>
</DOC>
