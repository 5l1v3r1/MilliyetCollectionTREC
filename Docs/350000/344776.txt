<DOC>
<DOCNO> 344776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/yasam/yas07.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
4 liseli, öğretmen adayını kalbinden bıçakladı 
</HEADLINE>
<TEXT>


SAMSUN DHA 

Samsun'da atama bekleyen ve 2 gün önce askerden terhis olduğu belirtilen öğretmen adayı Mustafa Yücel Yetkin 24 , verdikleri selamı almadığını öne süren liseli 4 genç tarafından bıçaklanarak öldürüldü. Adalet Mahallesi'nde önceki gece yaşanan olayda, bakkaldan sigara almak için evinden çıkan Yetkin, iddiaya göre, sokakta bekleyen H.Ç., E.Ç., E.Y. ve B.K. ile karşılaştı. Tanımadığı gençlerin "İyi akşamlar" diye verdikleri selamı almayan Yetkin, yoluna devam etmek istedi. Bu sırada gençler, Yetkin'in önünü keserek tartıştı. Tartışmanın kavgaya dönüşmesi üzerine gençlerden üçü Yetkin'i kollarından tutarken, B.K., 'kelebek' diye tabir edilen bıçakla öğretmen adayını kalbinden yaraladı. Kanlar içinde kalan Yetkin, kaldırıldığı Samsun Devlet Hastanesi'nde yaşamını yitirdi. Kaçtıktan sonra yakalanan zanlılar gözaltına alındı. 


</TEXT>
</DOC>
