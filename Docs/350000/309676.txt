<DOC>
<DOCNO> 309676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur50.html </URL>
<DATE> 2005/01/26/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
''Educaturk Eğitim Fuarı''nın ilk günü öğrencilere izin... 
</HEADLINE>
<TEXT>

     Boyut Fuarcılık tarafından düzenlenen ''Educaturk Eğitim Fuarı'', 11-13 Şubat tarihleri arasında Lütfi Kırdar Uluslararası Kongre ve Sergi Sarayı'nda gerçekleştirilecek. 
     Fuarın tanıtımı amacıyla The Plaza Oteli'nde düzenlenen basın toplantısında konuşan Boyut Fuarcılık Genel Müdürü Orçun Fida, Milli Eğitim Bakanlığı, Türkiye Eğitim Gönüllüleri Vakfı ve Ulusal Ajans'ın desteğiyle uluslararası eğitim kurumlarının da katıldığı bir fuar düzenlediklerini belirtti. 
     Fida, fuarla, Türkiye'de eğitim olanaklarını incelemek isteyen öğrenci ve aileleri ile eğitim kurumlarını biraraya getirmeyi amaçladıklarını ifade ederek, sadece kurumların öğrencilere bilgi aktaracağı değil, aynı zamanda eğitimle ilgili birçok şeyi de ziyaretçilere sunmayı hedeflediklerini söyledi. 
     Orçun Fida, 7 bin metrekarelik fuar alanının üst katının lise ve üniversitelere, alt katının ise uluslararası kurumlar ile hobi ve kariyer eğitimi veren kurumlara ayrıldığını bildirdi. 
     Eğitim alanında bütün kurumları kapsayan ve geniş alanlara yayılan bir organizasyonu hedeflediklerini belirten Fida, fuara katılacak 120'yi aşkın kurum arasında devlet ve özel liseler ile üniversiteler, özel dil okulları, dershaneler ve anaokullarının yanı sıra özel kariyer kursları ile Gusto Şarap Kursları, Tan Sağtürk Dans Merkezi gibi hobi alanlarında faaliyet gösteren kuruluşların da bulunduğunu ifade etti. 
     
     FUARIN İLK GÜNÜ ÖĞRENCİLERE İZİN 
     Fida, fuar kapsamında 11 Şubat 2005 tarihinde Kongre ve Sergi Sarayı Anadolu Oditoryumu'nda 1700 rehber öğretmene yönelik bir toplantı yapılacağını, ayrıca eğitim kurumlarının kendilerini tanıtacağı seminer ve sempozyumlar gerçekleştirileceğini, bir defile ile sergiler düzenleneceğini bildirdi. 
     İl Milli Eğitim Müdürlüğü ile yaptıkları çalışma doğrultusunda ilk gün fuarı ziyaret edecek öğrencilerin izinli sayılacağını dile getiren Fida, İstanbul'daki yaklaşık 2 bin okul ile temasa geçtiklerini ve davetiye dağıttıklarını kaydetti. 
     Fida, bu yıl ilk kez düzenlenen ''Educaturk''ün, bir yıllık bir organizasyon olmadığını vurgulayarak, ''Educatürk, 2010 yılına kadar rezervasyonlarını, sözleşmesini yapmış durumda. Fuar tarihleri, Şubat'ın 2. haftası ile Mart ayının 2. haftası arasında değişen bir aralıkta, aşağı-yukarı aynı olacak'' şeklinde konuştu. 
     Ücretsiz olarak ziyaret edilecek fuarın davetiyelerinin, ''www.educaturk.com'' web sitesinden sağlanabileceği belirtildi. 
     
</TEXT>
</DOC>
