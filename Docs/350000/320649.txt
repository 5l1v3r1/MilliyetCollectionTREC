<DOC>
<DOCNO> 320649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun33.html </URL>
<DATE> 2005/03/04/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Hırvatistan AB müzakereleri ertelenirse demokrasi durur... 
</HEADLINE>
<TEXT>

     Hırvatistan Devlet Başkanı Stipe Mesiç, bu ay başlaması planlanan AB ile üyelik müzakerelerinin ertelenmesinin, ülkesinde demokrasinin gelişimini durduracağı uyarısında bulundu. 
     Mesiç, başkent Zagreb'de ülkeyi ziyaret eden Avrupa Parlamentosu heyetiyle yaptığı görüşmede, AB'ye üyelik müzakerelerinin 17 Martta başlamamasının, ülkede demokratik süreci ve ekonomik gelişimi durduracağını belirterek, böyle bir kararın, Avrupa'nın tüm güneydoğusunu olumsuz etkileyeceğini de savundu. 
     Hırvatistan'ı ziyaret eden Avrupa Parlamentosu heyetine başkanlık eden Pal Schmitt de, Zagreb yönetiminin müzakereler başlayana kadar Hırvat savaş suçlusu zanlısı emekli general Ante Gotovina'nın yakalanması için elinden geleni yapması çağrısında bulundu. 
     Schmitt, Hırvatistan ile üyelik müzakerelerinin planlandığı gibi 17 Martta başlamasını desteklediklerini belirtirken, AB'den ekimde üyelik müzakerelerine başlamak için tarih alan Türkiye'nin AB'de hoş karşılanabileceğini sanmadığını, ancak yüzyıllardır Avrupa'nın göbeğindeki 4.5 milyon nüfusa sahip Hırvatistan için böyle bir durumun söz konusu olmadığını kaydetti. 
     AB, Hırvatistan'ın 17 Marta kadar Bosna Savaşı sırasında 1991-95 , yaklaşık 150 Sırp'ın öldürülmesi ve 150 bininin göç ettirilmesiyle suçlanan emekli general Ante Gotovina'nın yakalanması ve eski Yugoslavya için kurulan BM savaş suçları mahkemesine teslim edilmesini istiyor. 
     Zagreb hükümeti, Gotovina'nın ülkede olmadığını savunurken, Lahey'deki BM savaş suçları mahkemesinin başsavcısı Carla Del Ponte, emekli generalin Balkan ülkesinde saklanmasına yardım edildiğini iddia ediyor. 
     
</TEXT>
</DOC>
