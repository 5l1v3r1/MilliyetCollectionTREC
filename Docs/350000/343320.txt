<DOC>
<DOCNO> 343320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonsiy05.html </URL>
<DATE> 2005/05/17/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Yaş düzeltmeleri emeklilikte dikkate alınmayacak 
</HEADLINE>
<TEXT>

     Anayasa Mahkemesi, sigortalılık süresi içerisinde doğum tarihlerinde yapılan yaş düzeltmelerinin, sigortalılara aylık bağlanmasında dikkate alınmamasını Anayasa’ya aykırı bulmadı. 
     Yüksek Mahkeme, Sosyal Sigortalar Kurumu’na tabi olarak çalışan davacının sigortalılık süresi içindeki yaş tahsisi kararının, yaşlılık aylığı bağlanmasında dikkate alınmaması üzerine açtığı davada, ilgili yasa hükmünün Anayasa’ya aykırılığı savını ciddi bulan yerel mahkemenin başvurusunu sonuçlandırdı. 
     Anayasa Mahkemesi’nin Resmi Gazete’nin bugünkü sayısında yayımlanan kararında, devletin, personel politikasını belirlemede büyük önemi olan emeklilik düzenini, aktüeryal dengeleri gözeterek bilimsel verilere göre belirlemesi ve buna göre gerekli yasal düzenlemeleri yapmasının doğal olduğu belirtildi. 
     Devletin bilimsel verilere dayanarak kurduğu bu düzenin korunmasının, sosyal güvenlik hakkının güvenceye alınması için zorunlu olduğuna işaret edilerek, nesnel ve sürekli kurallarla sağlam ve sağlıklı temellere oturtulmayan bir sosyal güvenlik kuruluşunun, mahkeme kararları ile alınan yaş düzeltmeleri sonucu ortaya çıkan erken emeklilik gibi nedenlerle aktüeryal dengesinin bozulmasının, sosyal güvenlik sisteminin sürdürülemez bir duruma gelmesine sebep olabileceği bildirildi. 
     Sosyal güvenlik kurumlarına tabi olarak çalışılmaya başlandığı tarihten sonraki yaş düzeltmelerinin dikkate alınmayacağını öngören itiraz konusu kuralın, sosyal güvenlik sisteminin aksaklıklara yol açmadan sürdürülmesi amacına yönelik olarak düzenlendiği belirtildi. 
     Yüksek Mahkeme, bu nedenlerle Sosyal Sigortalar Kurumu’na tabi olarak çalışanların sigortalılık süresi içindeki yaş düzeltmelerinin, yaşlılık aylığı bağlanmasında dikkate alınmamasını öngören yasa hükmünün iptali istemini oyçokluğuyla reddetti. 
     
</TEXT>
</DOC>
