<DOC>
<DOCNO> 320446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur18.html </URL>
<DATE> 2005/03/03/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Okullara kayıtlar 1 Haziran'da başlayacak 
</HEADLINE>
<TEXT>

     Milli Eğitim Bakanlığı MEB , okul kayıtlarını Ağustos ayından Haziran ayına çekti. 
     Milli Eğitim Bakanı Hüseyin Çelik, konuya ilişkin genelge yayımladı. 
     İlköğretim kurumlarına kayıtların her yıl Ağustos ayının ikinci yarısında başladığını anımsatan Çelik, şunları kaydetti 
     ''Uygulamanın değerlendirilmesinden kayıtların başlama tarihinin ailelerin tatil programlarını etkilediği, okulların eğitim-öğretime hazırlıklı olarak başlayamadığı, kayıtlar süresince karmaşanın yaşandığı ve Bakanlığımızın öğretmen ihtiyacının gerçekçi manada tespit edilemediği görülmüştür. 
     Bu bakımdan, 2005-2006 eğitim-öğretim yılında da benzer aksaklıkların yaşanmaması, öğretmen ihtiyacının gerçekçi veriler ışığında planlanması, öğrenci velilerinin tatil programlarının etkilenmemesi, kayıtlarda yaşanan yığılmaların önlenmesi ve eğitim-öğretim yılına daha hazır olarak girilmesi için ilköğretim kurumlarında yeni kayıtların 1 Haziran 2005 tarihinden itibaren yapılması uygun görülmüştür.'' 
     
</TEXT>
</DOC>
