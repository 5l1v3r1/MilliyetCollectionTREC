<DOC>
<DOCNO> 320655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun39.html </URL>
<DATE> 2005/03/04/ </DATE>
<TIME> 20.01 </TIME>
<AUTHOR>  </AUTHOR>
<HEADLINE>
Kıbrıs sorununu, KKTC ve Güney Kıbrıs ticaret odaları çözecek 
</HEADLINE>
<TEXT>

     Kıbrıs Türk Ticaret Odası KTTO ile Kıbrıs Rum Ticaret ve Sanayi Odası KEBE , Yeşil Hat Tüzüğü'nü iyileştirmek amacıyla ortak bir çalışma grubu oluşturma kararı aldı. 
     KTTO'dan verilen bilgiye göre, iki odanın yetkilileri, KEBE binasında yapılan toplantının ardından basın toplantısı düzenledi. 
     Basın toplantısında konuşan Kıbrıs Türk Ticaret Odası Başkanı Ali Erel, toplantının çok verimli geçtiğini belirterek, oluşturulacak komitenin, Yeşil Hat Tüzüğü'nün iyileştirilmesinin yanı sıra ticari ilişkilerin geliştirilmesi ve iş insanlarının yakınlaştırılması için çaba sarf edeceğini söyledi. 
     Sorunların adım adım çözüleceğine inandığını dile getiren Erel, iki taraf arasındaki ekonomik farklılığın giderilmesinin Kıbrıs sorununun çözümüne de yardımcı olacağını kaydetti. 
     KEBE Başkanı Vassilis G. Rologis de, oluşturulacak komitenin yapacağı çalışmalarla Yeşil Hat Tüzüğü'nde görülen sorunlara çözüm bulacağını söyledi. 
     
</TEXT>
</DOC>
