<DOC>
<DOCNO> 318862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonspo12.html </URL>
<DATE> 2005/02/26/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Federasyon Teşvik primi konusunda ifade verenler iddiaları reddetti 
</HEADLINE>
<TEXT>

     Star Televizyonu'nda, Vestel Manisasporlu futbolcu Cafer Aydın'ın, Ankaragücü'nde forma giyerken teşvik primi aldıkları yönündeki iddiaları üzerine Futbol Federasyonu Hukuk Kurulu, yaptığı araştırmayı tamamlarken, Futbol Federasyonu Başkanvekili Şekip Mosturoğlu, basın toplantısı düzenleyerek, olayın gerçekliği doğrulanmadığından uygulanabilecek bir hukuki yaptırımlarının da olmadığını söyledi. 
     Şekip Mosturoğlu, Türkiye Spor Yazarları Derneği'nin TSYD Levent'teki binasında düzenlediği basın toplantısında, geçen hafta sonu Star Televizyonu'nda yayınlanan Telegol programında dile getirilen iddialara hassasiyetle eğilindiğini ve derhal Hukuk Kurulu'nun görevlendirilerek, konunun ele alındığını söyledi. 
     Mosturoğlu, Hukuk Kurulu'nun görevlendirilmesinin ardından, yayında adı geçen Ankaragücü Kulübü Başkanı Cemal Aydın, kulüp müdürü Arslan Gürsoy, kulüp çalışanı Ercan Özer, futbolcular İsmet Taşdemir, Cafer Aydın ve Yılmaz Özlem'in 22 Şubat Salı günü, Ankaragücü eski yöneticileri Levent Doğan ile Aziz Köklü'nün 23 Şubat'ta bilgilerine başvurulduğu, aynı şekilde yayında ismi geçen Milli Takımlar Teknik Direktörü Ersun Yanal ile yayına katılan Şahin Ulu'nun ise kurula yazılı beyanda bulunduklarını ifade etti. 
     
     ''KONUŞMA İÇERİKLERİNİ REDDETTİLER'' 
     Adı geçen kişilerin imza altına alınan beyanlarında yayına yansıyan konuşma içeriklerini açık şekilde reddettiklerini belirten Mosturoğlu, şunları söyledi 
     ''Yayına verilen konuşmalarının, konuşma bütününü yansıtmadığını ve orijinal konuşma bütününden farklı anlaşılmaya yol açacak konuşma kısımlarının yayına verildiğini ifade etmişlerdir. Cafer Aydın, Galatasaray maçından sonra özel bir prim almadıklarına dikkat çekmiş ve Ersun Yanal ile aralarında futbolcu-teknik adam ilişkisinden kaynaklanan, öteden beri mevcut bir husumetin olduğunu, bu husumet sebebi ile bazı kötü ifadeler kullanmış olabileceğini, Ankaragücü Kulübü'ne 500 bin dolar teşvik primi geldiğini ve dağıtıldığını görmediğini ve duymadığını söylemiştir. Yayına verilen konuşmasındaki prim ifadesi ile Ankaragücü tarafından verilen normal maç primini ifade ettiğini, ancak kaydedilen orijinal konuşmasından yayına verilen kısmın tüm konuşma içeriğine nazaran farklı bir algılamaya yol açabilecek şekilde yayında kullanıldığını ifade etmiştir. Benzer bir şekilde diğer futbolcular da Galatasaray maçından sonra teşvik primi almadıklarını belirtip, iddiayı kesin bir şekilde reddetmişlerdir.'' 
     
     ''TEK TARAFLI İDDİA VE OLAYLAR KAOSA SÜRÜKLER'' 
     Mosturoğlu, kamuoyu önünde yayın yolu ile tartışmaya açılan, fakat objektif olarak doğrulanması mümkün olmayan, konunun taraflarınca bilahare reddedildiği, inkar edilen veya başka ifadeler ile doğrulanamayan tek taraflı iddia ve olayların ve bunlara yönelik yayınların futbolun sürekli kaos ortamına sürüklenmesine ve değerlerini yitirmesine neden olduğunu söyledi. 
     Türkiye Futbol Federasyonu'nun yasa ve talimatlardan aldığı yetkisini, geçen hafta sonu ortaya atılan iddialar konusunda da var olan hukuki düzenlemeler çerçevesinde kullandığını dile getiren Mosturoğlu, ''Bir kısmınızın tarafından da dile getirildiği gibi soruşturma zaman aşımına uğramış olaylar karşısında bu olay failleri hakkında disipline ilişkin bir yaptırım uygulayabilmek elbette hukuken mümkün değildir. Ancak sonradan ortaya çıkan ve objektif ispat hukuku vasıtaları ile doğrulanan bir konunun zaman aşımına uğradığı gerekçesiyle ele alınmaması, bu tip iddia ve olayların üstüne gidilmemesi de beklenilmemelidir. Bu anlayışla yaşanan son olayda zaman aşımı gibi bir mazeretin arkasına sığınılmamış ve ortaya çıkan tabloyu kamuoyu ile paylaşmak gereği duyulmuştur'' diye konuştu. 
     
     ''HİÇBİR SOMUT DELİLE VE BİLGİYE ULAŞILAMAMIŞTIR'' 
     Şekip Mosturoğlu, vardıkları tespitin, iddia konusu olayın tek taraflı, objektif belge ve bilgi ile doğrulanamayan ve konu içinde adı geçenler tarafından açık bir şekilde ret ve inkar edilen bir olay olduğunu ifade etti. 
     İddia konusu olayı dile getiren futbolcu Cafer Aydın tarafından dahi ret ve inkar edilen ve teknik direktör-futbolcu arasındaki eski bir husumetten kaynaklandığı bizzat bu futbolcu tarafından kabul edilen olayın gerçekleştiğini doğrulayan hiçbir somut delile ve bilgiye ulaşılamadığını anlatan Mosturoğlu, şöyle devam etti 
     ''Federasyon Hukuk Kurulumuz yayına konu olayın gerçekleştiğine dair hukuki kanaatin oluşmadığı sonucuna varmış ve bu görüş federasyon yönetim kurulumuz tarafından da benimsenmiştir. Bu görüş doğrultusunda futbol hukuku düzenlemeleri bakımından, yayına konu olayın gerçekliği doğrulanmadığından, doğrulanamayan olay hakkında uygulanabilecek bir hukuki yaptırımımız olmadığını belirtmek istiyorum.'' Mosturoğlu, söz konusu olay ve bu olay çerçevesinde federasyon tarafından yapılan soruşturma ile oluşturulan dosyanın, futbol sektörü içinde belirli hususlarda araştırma yapmakla görevlendirilen TBMM Araştırma Komisyonu'na intikal ettirileceğini ve sektör analizine yönelik çalışmaya ve bu konuda yapılacak tespitlere referans olarak sunulacağını dile getirdi. Şike ve teşvikin futbol hukuku içerisinde suç olarak nitelendirilen fiiller oldukları konusunda federasyonunu tam bir mutabakat içinde olduğunu vurgulayan Mosturoğlu, sözlerini şöyle tamamladı 
     ''Şike yapan kulüplerin küme düşürülmesi ve yine teşvik primi ita ve adayan kulüplerin alacakları müsabakadan men cezasının küme düşme sonucu yaratacağına ilişkin yaptırımlar mevcut disiplin talimatımızın düzenlemeleridir. Fiillerin tespiti halinde, federasyon tarafından her hangi bir ayırım yapılmaksızın tüm kulüplere uygulanacaktır.'' 
     
</TEXT>
</DOC>
