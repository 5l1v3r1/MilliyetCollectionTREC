<DOC>
<DOCNO> 315815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonspo11.html </URL>
<DATE> 2005/02/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Arıca Ç. Rizespor'da bazı sakatlıklar ve kondisyon dışında sorun yok 
</HEADLINE>
<TEXT>

     Çaykur Rizespor Teknik Direktörü Erdoğan Arıca, ''Ligin ikinci yarısında kaybedilen 2 maçın ardından Çaykur Rizespor'da problem varmış gibi gösteriliyor. Bu doğru değil'' dedi. 
     Arıca, yaptığı açıklamada, Çaykur Rizespor'da bazı sakatlıklar ile kondisyon sorunu dışında hiçbir sorun bulunmadığını belirtti. 
     Ligin ikinci yarısında 3 maçta 2 mağlubiyet, 1 beraberlik aldıklarını, maçların yapıldığı dönemde Gürol, Kürşat, Evren ve Murat Sözkesen'in sakatlıkları bulunduğunu ifade eden Arıca, bu sakatlıkların kendilerini olumsuz etkilediğini söyledi. 
     Kendilerinden önceki teknik heyetin oldukça başarılı olduğunu kaydeden Arıca, ''Bizden önce başarılı olmuş bir teknik heyet var. Biz çıkıp bu takım başarısız dersek yanlış olur. Ancak takım kondisyon olarak biraz yetersiz. Bu maçların ikinci yarısında kendini daha fazla gösteriyor. Hafta içinde yapacağımız antrenmanlarla bu eksikliği gidermeye çalışacağız. Daha dirençli bir takım olmak zorundayız'' dedi. 
     Samsunspor maçıyla yeni bir hava yakalayarak, çıkışa geçmek istediklerini ifade eden Arıca, şunları söyledi 
     ''İlk yarının ilk üç maçında da iki puan alınmıştı. Kaybedilen 2 maçın ardından Çaykur Rizespor'da problem varmış gibi gösteriliyor. Bu doğru değil. Keşke bütün takımlar bizim gibi olsa. Sadece ikinci yarının iki maçında hedeflediğimiz puanları alamadık. Kaybedilen maçlarla futbolcuların moralini bozmamalıyız. Onlara daha fazla sahip çıkmalıyız.'' 
     
</TEXT>
</DOC>
