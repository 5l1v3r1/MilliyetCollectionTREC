<DOC>
<DOCNO> 332452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun09.html </URL>
<DATE> 2005/04/12/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Demokratlar Bush'un BM Büyükelçisi adayına karşı çıkıyor 
</HEADLINE>
<TEXT>

     ABD'de Demokrat Partililer, Başkan George Bush'un BM Daimi Temsilciliği görevine atamayı planladığı diplomat John Bolton'ın adaylığına karşı çıkmaya hazırlanıyor. 
     Bolton, adaylığının oylamaya sunulmasından önce ABD kongre üyeleri önünde ifade vermeye başladı ve ''BM'yi, diplomasimizin önemli bir unsuru olarak görüyoruz'' dedi. Bolton, BM Genel Kurulu'nun, insan hakları ihlalleri ve uluslararası terörizm konusuna daha çok yoğunlaşmaya ihtiyacı olduğunu da söyledi. 
     ABD Başkanı Bush'un geçen ay, BM'ye karşı olumsuz eleştirilerde bulunan ''şahin'' Bolton'ı bu göreve seçmesi tartışma yaratmıştı. 
     Senato Dışilişkiler Komitesi'nin kıdemli üyelerinden Demokrat Parti Delaware Senatörü Joe Biden, Bolton'ın bu göreve seçilmesinden çok büyük kaygı duyduğunu dile getirdi ve oturumda Bolton'a ''Benim muhakememe göre, ortaya çıkan tehditlerle mücadele etme yönteminiz yararlı değildi'' dedi. 
     Cumhuriyetçi Parti Virginia Senatörü George Allen ise Bolton'ın bu iş için ''biçilmiş kaftan'' olduğunu savundu. 
     56 yaşındaki Bolton, daha önceki üç Cumhuriyetçi Parti yönetiminde de görev yapmış bir isim ve dış politika konularında en güçlü muhafazakar seslerden biri olarak biliniyor. 
     Senato Dışilişkiler Komitesi, 10'a 8 Cumhuriyetçi Parti'nin kontrolünde bulunuyor. Oylamada atamaya itiraz etmesi beklenen Demokratların ise bu durumda etkili olma şansı fazla görülmüyor. 
     
</TEXT>
</DOC>
