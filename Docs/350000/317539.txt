<DOC>
<DOCNO> 317539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/soneko24.html </URL>
<DATE> 2005/02/22/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Hazine'nin "uzun vadeli" borçlanmasına, satışın 3 katı talep geldi... 
</HEADLINE>
<TEXT>

     Hazine ''uzun vadeli'' borçlanmaya devam ediyor. 
     Hazine'nin bugün düzenlediği 5 yıl vadeli, 6 ayda bir 'değişken' kupon ödemeli Yeni Türk Lirası YTL cinsinden tahvil ihalesinde, dönemsel faiz yüzde 10.01 oldu. 
     Hazine geçen hafta düzenlediği 5 yıl vadeli ''sabit ödemeli'' tahvil ihalesinin ardından, bugün de yine aynı vadede, ancak ''değişken faizli'' yeni bir enstrümanı yatırımcılara sundu. 
     Hazine'nin 5 yıl vadeli, 6 ayda bir değişken kupon ödemeli Devlet Tahvili ihalesine toplam nominal 3 milyar 460.1 milyon YTL'lık teklif geldi. İhalede nominal 922.9 milyon YTL, net 923.4 milyon YTL satış yapıldı. 
     İhalede ayrıca kamu kuruluşlarına 548.5 milyon YTL, piyasa yapıcısı bankalara da 787.1 milyon YTL olmak üzere, toplam 1 milyar 335.6 milyon YTL net satış yapıldı. 
     Sonuçta, kamu kuruluşları ve piyasa yapıcısı bankalara yapılan satışla birlikte, toplam borçlanma tutarı net 2 milyar 259 milyon YTL'yi buldu. 
     
     İLK KUPON ÖDEMESİ 24 AĞUSTOS'TA 
     23 Şubat valörlü ve 17 Şubat 2010 itfa tarihli değişken faizli Devlet Tahvilinin ilk kupon ödemesi, 24 Ağustos 2005'de gerçekleştirilecek. 
     Bu kupon ödemesinin oranı, Hazine'nin dün gerçekleştirdiği 6 aylık referans bono ihalesindeki dönemsel faiz oranı ile Hazine'ce uygulanacak yüzde 1.5'lik ek getiriden oluşacak. 
     Değişken faizli tahvilin diğer kupon tarihleri 22 Şubat 2006, 23 Ağustos 2006, 21 Şubat 2007, 22 Ağustos 2007, 20 Şubat 2008, 20 Ağustos 2008, 18 Şubat 2009, 19 Ağustos 2009 ve 17 Şubat 2010 olarak belirlendi. 
     Hazine bu hafta, 3 milyar 813 milyon YTL piyasaya olmak üzere, toplam 4 milyar 429 milyon YTL iç borç ödemesi yapacak. 
     
</TEXT>
</DOC>
