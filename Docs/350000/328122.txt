<DOC>
<DOCNO> 328122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/soneko08.html </URL>
<DATE> 2005/03/29/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Turizmde yeni yatırım dalgası 
</HEADLINE>
<TEXT>

     2004 yılında olduğu gibi bu yıl da iyi bir 
     performans bekleyen turizm sektörüne yönelik yatırımlar canlanıyor. Şubat ayında turizm yönelik 238.6 milyon YTL'lik yatırım teşvik belgesine bağlandı. Hazine Müsteşarlığı'nın verilerine göre, şubat ayında turizm sektöründe yapılacak 18 yatırım için teşvik belgesi düzenlendi. Bu yatırımların toplam tutarı 238 milyon 591.6 bin YTL düzeyinde oluştu. Söz konusu yatırımlar için 21 milyon 958 bin dolarlık ithalat gerçekleştirilecek. Turizm sektörü yatırımlarıyla 9 bin 782 kişilik istihdam yaratılması öngörülüyor. 
     
     TURAÇLAR'DAN 66 MİLYON YTL'LİK YATIRIM 
     Turaçlar Yatırım'ın 66 milyon YTL tutarındaki yatırımı teşvik belgesine bağlandı. Şirket, bu yatırımla Antalya Manavgat'ta dört yıldızlı otel kuracak. Otel, 1012 oda ve 2 bin 116 yatak kapasitesine sahip olacak. Otelde 1612 kişilik lokanta, coffee shop salonu, toplantı salonu ve 
     vip salonu yer alacak. 
     Bu yatırım için şirkete yüzde 100 gümrük vergisi muafiyeti ve KDV istisnası sağlandı. Bu kapsamda 5 milyon 730 bin dolarlık döviz kullanımına gidecek olan şirket, 600 
     kişilik istihdam yaracak. 
     
     BEŞ YILDIZLI TATİL KÖYÜ VE OTELLER 
     Altınkum Turizm, Antalya Kumluca'da 32 milyon YTL'lik yatırımla beş yıldızlı tatil köyü kuracak. 412 oda ve 1024 yatak kapasitesine sahip olacak olan tatil köyünde, birinci ve ikinci sınıf lokanta, açık yemek alanı, havuz bar bulunacak. Bu yatırım için KDV istisnası sağlayan şirket, 300 kişiye iş olanağı sağlamayı planlıyor. 
     Ekopark Turizm'le Altan Isı Sistemleri ise beş yıldızlı otel kuracak. Ekopark Turizm'in 34 milyon 659.5 bin YTL'lik yatırımına teşvik verildi. Şirketin Antalya Serik'te kuracağı beş yıldızlı otel 500 oda ve 1000 yatak kapasitesine sahip olacak. Otelde birinci sınıf lokanta, açık yemek terası ve Türk lokantası yer alacak. Şirket bu yatırım için KDV istisnası ve gümrük vergisi muafiyeti sağladı. 
     Altan Isı'nın Antalya Manavgat'ta kuracağı beş yıldızlı otel ise 23 milyon 690.6 bin YTL'lik yatırıma mal olacak. 
     224 oda ve 0 yatak kapasiteli bu otelde, birinci sınıf 
     lokanta ve açık yemek alanı yer alacak. Şirkete bu yatırım kapsamında KDV istisnası ve gümrük vergisi muafiyeti tanındı. 
     
     DİĞER YATIRIMLAR 
     Sempatur 7 milyon 25.5 bin YTL'lik yatırımla üç yıldızlı, Yapıcı İnşaat 2 milyon 569 bin YTL'yle üç yıldızlı, Panorama Mobilya İnşaat Turizm 6 milyon 264.3 bin YTL'yle dört yıldızlı, Gün-Tur Turizm 3 milyon 707.3 bin YTL'yle dört yıldızlı otel inşaat edecek. 
     Aydıner İnşaat turizm sektörüne yönelik 13 milyon 439 bin YTL'lik tamamlama, Mapa İnşaat 9 milyon 446.6 bin YTL'lik modernizasyon, GTI Turizm 16 milyon 161 bin YTL tutarında tevsi, Günal İnşaat ise 13 milyon 726.1 bin YTL tutarında modernizasyon yatırımına gidecek. 
     
</TEXT>
</DOC>
