<DOC>
<DOCNO> 324136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur19.html </URL>
<DATE> 2005/03/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türkiye'de asayiş suçları arttı... Her 4 suçtan 1'i İstanbul'da .. 
</HEADLINE>
<TEXT>

     Emniyet Genel Müdürlüğü, 2004 yılında kayıtlara geçen asayiş olaylarını inceleyerek ''Türkiye'nin Suç Haritası''nı çıkarttı. Harita, asayiş suçlarının bir önceki yıla oranla yüzde 10 arttığını ortaya koydu. 
     AA muhabirinin Emniyet Genel Müdürlüğü verilerinden derlediği bilgiye göre, 2003 yılında 321 bin 805 asayiş olayı meydana geldi. Türkiye'de geçen yıl bu sayı yüzde 10 oranında arttı ve suç sayısı 3 bin 692 olarak kayıtlara geçti. 
     ''Mala ve şahsa karşı'' işlenen suçların dağılımında ilk sırayı 94 bin 509 olayla İstanbul alırken, 28 bin 647 olayla Ankara ikinci, 21 bin 358 olayla İzmir üçüncü oldu. Bursa'da 14 bin 988 olay, Antalya'da ise 13 bin 378 olay yaşandı. 
     Suç haritasında ilk beş sırada yer alan illerden sadece Ankara'da, önceki yıla oranla yüzde 7 azalma oldu. 
     Bu arada, İstanbul'da bir yılda işlenen suç oranının Türkiye genelinin 4'te 1'i olduğu belirlendi. 
     İstanbul'daki 94 bin 509 olaydan 28 bin 506'sının faili yakalandı. Çalışmalar sonucu 5 bin 529 olayın ise faili tespit edildi. İstanbul'da meydana gelen olayların 60 bin 474'ü ise faili meçhul olarak kayıtlara geçti. 
     
     BAYBURT EN AZ SUÇ İŞLENEN İL 
     Asayiş suçlarında bir önceki yıla göre en çok artış yüzde 259 ile Erzincan'da gerçekleşti. Erzincan'da 2003 yılında 244 olan suç sayısı 2004'te 877'ye yükseldi. 
     Asayiş suçlarının en az yaşandığı il ise 219 suç ile Bayburt oldu. Bu sıralamada 266 olayla Gümüşhane ikinci, 319 olayla Ardahan üçüncü olarak yer aldı. 
     
     ''HAKARET VE SÖVME'' ŞİKAYETLERİ ARTTI 
     Polis bölgesinde meydana gelen suçlarda 2003 yılına göre, en yüksek artış banka soygunlarında yaşandı. Bankadan hırsızlık olayı sayısı 2003'te 78 olarak belirlenirken, bu sayı 2004'te yüzde 50 artarak 117'ye yükseldi. 
     ''Hakaret ve sövme'' suçlarının oranı ise yüzde 36 arttı. 
     Teknolojinin gelişmesi ve internet kullanımının yaygınlaşmasıyla birlikte bilişim suçları da bir önceki yıla oranla yüzde 33 arttı. 2003'te 238 olan bilişim suçu sayısı geçen yıl 317'ye çıktı. 
     2004 ve 2003 yılının mukayese edildiği verilere göre, oto hırsızlığı suçlarının oranı değişmedi. Bir yıl içerisinde gerçekleşen oto hırsızlığı sayısı 24 bin 659 olarak kayıtlara geçti. 
     İstatistiklere göre, 2004'de evden hırsızlık yüzde 15, işyerinden hırsızlık yüzde 6, resmi kurum ve kuruluşlardan hırsızlık yüzde 21, kasten adam öldürme yüzde 1, kasten yaralama yüzde 8, darp yüzde 12, rehin alma yüzde 14, müstehcen hareketler yüzde 11, fuhuşa teşvik ve kadın ticaretine aracılık yüzde 19, meskun mahalde silah atmak yüzde 13, kız-kadın ve erkek kaçırma yüzde 2, tehdit yüzde 24, intihar olayları yüzde 1 oranında arttı. 
     
     ŞAHISTAN GASP-YAĞMA OLAYLARI ARTTI 
     Söz konusu dönemde, evden, işyerinden ve bankadan gasp-yağma olaylarında düşüş meydana gelirken, bu grupta ''şahıstan yapılan gasp-yağma'' suçlarında artış gerçekleşti. Gasp-yağma olaylarının 4 grupta ele alındığı emniyet istatistiklerinde, evden yapılan gasp-yağma suçları bir önceki yıla oranla 2004'de yüzde 5 azaldı ve 254'e düştü. 
     ''İşyerinden yapılan gasp-yağma'' suçları ise yüzde 6 oranında azaldı ve işlenen suç sayısı 264 olarak kayıtlara geçti. 
     Bankalardan yapılan gasp-yağma suçlarında ise yüzde 81 düşüş gerçekleştiği, 2004 yılında 6 kez ''bankadan gasp-yağma'' olayı gerçekleştiği belirlendi. 
     ''Şahıstan yapılan gasp-yağma'' olayları ise yüzde 35 arttı ve 2004 yılında 4 bin 259'a yükseldi. 
     
</TEXT>
</DOC>
