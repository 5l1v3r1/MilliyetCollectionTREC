<DOC>
<DOCNO> 316160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo37.html </URL>
<DATE> 2005/02/17/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
'UNIVERSIADE 2005, NATO zirvesi kadar önemli' 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Razaman Er, ''UNIVERSIADE 2005'i de NATO zirvesi kadar önemli görüyor ve önemsiyoruz'' dedi. 
     Ramazan Er, ağustos ayında İzmir'de yapılacak 23. Dünya Üniversiteler Yaz Spor Oyunları'nın UNIVERSIADE 2005 İcra Kurulu Başkanı Taha Aksoy, Emniyet Genel Müdürlüğü Güvenlik Daire Başkanı İsmail Çalışkan, İzmir Emniyet Müdürü Halil Tataş ve diğer ilgililer ile Kültürpark alanındaki UNIVERSIADE Bürosu'nda ''Güvenlik Toplantısı''na katıldı. 
     Er, toplantı öncesinde basın mensuplarına yaptığı açıklamada, İzmir'e UNIVERSIADE 2005 ile ilgili bugüne dek yapılmış olan hazırlıklarla ilgili bilgi alışverişinde bulunmak üzere geldiklerini bildirdi. 
     UNIVERSIADE 2005'in güvenlik boyutunu oyunların icra kurulu başkanı Aksoy ve emniyet müdürü Tataş ile hep birlikte değerlendireceklerini kaydeden Er, şu bilgileri verdi 
     ''Ülkemiz açısından UNIVERSIADE 2005 organizasyonu, çok önemli bir faaliyettir. Geçen yıl NATO Zirvesi İstanbul'da yapıldı. UNIVERSIADE 2005'i de NATO zirvesi kadar önemli görüyor ve önemsiyoruz. Bu açıdan bugüne kadar yapılmış çalışmalar, bu çalışmalarla ilgili olarak ulaşım planları, sağlık planları, güvenlik ve yerleşim planları ve diğer alt planları icra kurulu başkanı, emniyet müdürü ile beraber değerlendireceğiz. Çalışmalara katkı sağlamak amacıyla Güvenlik Daire Başkanı İsmail Çalışkan ile buradayız.'' İcra kurulu başkanı Taha Aksoy, toplantı öncesi Er ve Çalışkan'a UNIVERSIADE Ofisi'ni gezdirerek, çalışmalar hakkında ayrıntılı bilgi verdi. 
     Açıklamanın ardından toplantı, basına kapalı olarak sürdü. 
     
</TEXT>
</DOC>
