<DOC>
<DOCNO> 347816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko19.html </URL>
<DATE> 2005/06/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Mayıs ihracatı 6 milyar dolar sınırında 
</HEADLINE>
<TEXT>

     Türkiye ekonomisinin lokomotifi konumunda olan ihracat, 2004 yılı mayıs ayına göre yüzde 21 oranında artarak 5.9 milyar dolara ulaştı. 
     Mayıs ayı ihracat rakamlarını Türkiye İhracatçılar Meclisi Başkanı Oğuz Satıcı, İskenderun'da düzenlediği basın toplantısı ile açıkladı. 
     Buna göre ihracat yüzde 21 artışla 5.9 milyar dolar oldu. 
     Ocak-Mayıs dönemini kapsayan beş ayda ise ihracat, yüzde 22.5 artışla 29 milyar 405 milyon doları buldu. 
     TİM verilerine göre, Mayıs ayı itibarıyla son bir yıllık ihracat tutarı da, yüzde 28.5 artarak 69 milyar 418 milyon dolara ulaştı. 
     
     TAŞIT ARAÇLARI HAZIR GİYİMİ GEÇTİ 

     Taşıt araçları ve yan sanayi ihracatı, Mayıs ayında ilk kez hazır giyim ve konfeksiyon ihracatını geçti. 
     Mayıs'ta taşıt araçları ve yan sanayi ihracatı yüzde 35.47 artarak, 1 milyar 182 milyon 321 bin dolarla ihracatın "lokomotifliğini" üstlendi. 
     Liderliği devreden hazır giyim ve konfeksiyon sektörünün ihracatı ise yüzde 9.51 artışla 1 milyar 52 milyon 110 bin dolar olarak belirlendi. 
     Mayıs ayında toplam ihracattan taşıt araçları ve yan sanayii yüzde 19.76, hazır giyim ve konfeksiyon ise yüzde 17.58 pay aldı. 
     Geçen ay sanayi sektörü ihracatı, yüzde 18.09'luk büyüme ile 5 milyar 140 milyon 375 bin dolara çıktı. Sanayi mamulleri ihracatı, toplam ihracat içinde yüzde 85.91 pay aldı. 
     
     ARTIŞ REKORTMENİ ZEYTİN VE ZEYTİNYAĞI 

     Geçtiğimiz ay, aylık bazdaki ihracat artışı rekortmeni sektör, yüzde 97.53 ile zeytin ve zeytinyağı olarak belirlendi. 
     Tarım ürünleri kapsamındaki bitkisel ürünler ihracatı yüzde 49.14 artışla 528 milyon 467 bin dolara, ağaç ve orman ürünleri ihracatı yüzde 31.70 artışla 145 milyon 77 bin dolara, hayvansal ürünler ihracatı da yüzde 7.00 artışla 24 milyon 625 bin dolara ulaştı. 
     Sanayi sektörü kapsamında, tarıma dayalı işlenmiş ürünler ihracatı yüzde 11.98 artışla 522 milyon 645 bin dolara, kimyevi maddeler ihracatı yüzde 28.52 artışla 512 milyon 898 bin dolara, madencilik ürünleri ihracatı yüzde 42.97 artışla 144 milyon 727 bin dolara yükseldi. 
     
     YILLIK İHRACAT, 70 MİLYAR DOLARI ZORLUYOR 

     1 Haziran 2004 ile 31 Mayıs 2005 tarihleri arasındaki yıllık ihracat yüzde 28.46 artışla 69 milyar 418 milyon 871 bin dolar olarak gerçekleşti. 
     Yılın 5 ayında ise 29 milyar 405 milyon 144 bin dolarlık ihracat kayıt altına alındı. 5 aylık dönemde ihracat artışı yüzde 22.46 oldu. 
     Geçen yılın Mayıs ayında 4 milyar 941 milyon 614 bin dolar olan aylık ihracat rakamı, bu yılın aynı döneminde yüzde 21.08 artışla 5 milyar 983 milyon 270 bin dolara ulaştı. 

     
</TEXT>
</DOC>
