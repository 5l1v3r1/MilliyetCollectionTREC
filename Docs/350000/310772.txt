<DOC>
<DOCNO> 310772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sonsiy11.html </URL>
<DATE> 2005/01/30/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
CHP Kurultayı'nda ''Çarşaf Liste'' tartışması... 
</HEADLINE>
<TEXT>

     CHP 13. Olağanüstü Kurultayı, gündeminde yer alan Parti Meclisi PM ve Yüksek Disiplin Kurulu YDK üyelikleri seçiminin yapılması için çalışmalarına yeniden başladı. İlk gün çalışmaları sonuçlanmadan gece yarısından sonra yapılan ''çarşaf liste'' oylaması nedeniyle salonda yeni bir gerginlik yaşandı. 
     Divan Başkan Yardımcısı Aydın İl Başkanı Bülent Tezcan saat 14.15'te kurultayın ikinci gün çalışmalarının başladığını duyurdu. Tezcan, ilk gün çalışmaları sonuçlanmadan önce PM ve YDK seçimlerinin ''çarşaf liste'' esasına göre yapılmasına ilişkin bir önerge geldiğini ve bu önergenin oylanarak reddedildiğini belirterek, seçimlerin ''blok liste'' yöntemiyle yapılacağını bildirdi. Tezcan, adaylık için bireysel başvuruda bulunmak isteyenlerin divana dilekçelerini iletebileceklerini duyurdu. 
     Tezcan'ın açıklamaları sırasında salonda delege tribününü önünde oturan İstanbul Milletvekili Hasan Fehmi Güneş ile Gaziantep Milletvekili Abdülkadir Ateş ve Bedri Baykam, Divan'a yürüyerek bunun doğru olmadığını söylediler. Güneş, Ateş ve Baykam daha sonra araya giren partililerce sakinleştirildiler. 
     Ateş, gazetecilerin soruları üzerine genel başkanlık seçiminin ilan edilmesinden sonra Divan Başkanı Şinasi Öktem'in kurultay çalışmalarının saat 14.00'ten itibaren devam edeceğini duyurduğunu bunun üzerine kendilerinin de salondan ayrıldığını söyledi. 
     Öktem'in daha sonra çarşaf liste ile ilgili önergeyi gündeme alarak oyladığını savunan Ateş, bunun doğru olmadığını bildirdi. Ateş, ''eşkıya gece yapacağını yaptı'' diyerek tepki gösterdi. 
     Bu arada tribünde oturan bazı delegelerin tepki göstermesi üzerine sinirlenen Güneş ile Kırşehir Milletvekili Coşkun Gökalp arasında tartışma çıktı. Gökalp'in Güneş'e ''şov yapma'' demesi üzerine, Güneş de ''Uşaksın sen'' diye bağırdı. Gökalp de ''Senin baban uşaktır''' diye karşılık verdi. Bunun üzerine Güneş'in oğlu Kutlan Güneş, Gökalp'e bağırarak tribünlere doğru çıkmak istedi, ancak araya girenlerce tartışmanın kavgaya dönüşmesi önlendi. 

     
</TEXT>
</DOC>
