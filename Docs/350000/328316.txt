<DOC>
<DOCNO> 328316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/dunya/axdun01.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Teknik bir konu 
</HEADLINE>
<TEXT>


Dışişleri Bakanı, protokolün imzası ile sadece Rum mallarının Türkiye'ye girişinin serbest bırakılacağını belirterek, 'Kalıcı çözüme kadar tanıma yok' dedi 

ANKARA Milliyet 


Dışişleri Bakanı Abdullah Gül, Ankara Anlaşması'nın genişletilmesine ilişkin uyum protokolünü imzalamanın Güney Kıbrıs'ı tanıma anlamına gelmeyeceğini belirterek, "Türkiye'nin geleceği ve çıkarları 600 bin kişinin ipoteğine asla terk edilemez. Türkiye, AB'nin içindeki radikal Türkiye karşıtı unsurların oyununa gelmeyecektir" dedi. 
Gül, AKP grup toplantısında, AB hukukuna göre, tam üye olan bütün ülkelerin AB müktesebatını otomatik olarak üstlendiğini kaydetti. Türkiye ile ilgili anlaşmayı 1 Mayıs 2004'te AB'ye üye olan 10 yeni ülkenin de üstlendiğini söyleyen Gül, şunları kaydetti 

Mal dolaşımı serbest 
"Protokol dediğimiz konu budur. Bu, Türkiye'nin, AB'nin, Gümrük Birliği anlaşmasıdır. 25 ülkeye serbestçe Türk mallarının gidebilmesi, satılabilmesi, herhangi bir engellenmeyle karşılaşmaması, Kıbrıs Rum Kesimi de buna dahil olmak üzere oralardan gelecek malların Türkiye'ye girmesidir. Tamamen teknik bir konudur. Sadece malların dolaşımı Gümrük Birliği sınırına girdiği için kabul edilmiştir." 

Limanlar kapalı 
Limanların ve havaalanlarının Güney Kıbrıs'a açılmasının söz konusu olmadığının altını çizen Gül, sadece mal hareketlerinin serbest olacağını kaydetti. Protokolün imzalanma sürecini başlattıklarını anlatan Gül, "Şu anda imzalanan herhangi bir şey yoktur. AB'nin iç hukuku gereği bu, aylar alacaktır. İmza aşamasına gelince imzalanacaktır. Orada Rumlarla, Türkiye ve KKTC arasında tanıma söz konusu olmadığı için, kalıcı bir çözüm bulunmadığı için, Türkiye'nin bugünkü pozisyonu aynen devam edecektir" dedi. 
Gül, Türkiye'nin KKTC'yi tanımaya devam edeceğini vurgulayarak, "Mal hareketi Rumların yetkilerinin, hukuklarının, otoritelerinin geçtiği bugünkü sınırları ile kapsamlıdır" diye konuştu. Gül, Türkiye'nin geleceği ve çıkarlarının 600 bin kişinin ipoteğine asla terk edilemeyeceğini belirtti." 


</TEXT>
</DOC>
