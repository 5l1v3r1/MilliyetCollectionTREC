<DOC>
<DOCNO> 325666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sontur38.html </URL>
<DATE> 2005/03/21/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Yabancılar Apo lehine slogan attı Zana Bu ülkenin her şeyine ortağız 
</HEADLINE>
<TEXT>

     DİYARBAKIR DHA 

DEHAP İl Başkanlığı ve Demokrasi Platformu tarafından organize edilen Diyarbakır'daki Nevruz kutlamalarında Kürtçe 'Yaşasın Apo' sloganı atılırken, bölücübaşı Abdullah Öcalan'ın isteği üzerine Türkiye, Irak, İran ve Suriye'deki Kürtler'i tek çatı altında toplamayı hedefleyen 'Demokratik Konfederalizm'i simgeleyen flama ile Kuzey Irak'taki Kürt grupların kullandığı bayrak ve bölücübaşı Abdullah Öcalan posterleri taşındı. Kutlamalara katılan yabancılar ise Abdullah Öcalan lehine pankartlar taşıdı, sloganlar attı. 
     Kutlamalara kapatılan DEP'in eski milletvekilleri Leyla Zana, Orhan Doğan, Selim Sadak, Ahmet Türk, kapatılan HADEP'in eski Genel Başkanı Murat Bozlak ve Abdullah Öcalan'ın kardeşleri Fatma ve Havva Öcalan da katıldı. Parti kurma çalışmalarını sürdüren isimler arasında yer alan kapatılan DEP'in eski milletvekili Leyla Zana, "Biz bu ülkenin her şeyine ortağız'' dedi. 
     Diyarbakır'a 8 kilometre uzaklıktaki Fuar alanında yapılan Nevruz kutlamalarına yaklaşık 250 bin kişi katıldı. Kutlamalara katılmak isteyenler üstü açık kamyon ve kamyonetlerin yanı sıra, belediye otobüsleri ile taşındı. Bağlar semtindeki birçok işyeri etkinlikler sırasında açılmadı. Nevruz kutlamalarının yapıldığı Fuar ve Kongre Merkezi, sabahın erken saatlerinden itibaren dolmaya başladı. Geniş güvenlik önlemlerinin alındığı alana girenler, polis tarafından tek tek arandı. Büyük bir ateşin yakıldığı kutlamaları çok sayıda yabancı gözlemci ve Norveç'in Ankara Büyükelçisi Hans Wilhelm Longva'nın yanı sıra Avrupa Parlamentosu Milletvekili Feleknaz Uca da izledi. Barış güvercinlerinin uçurulduğu kutlamaların yapıldığı alana, Yaşasın halkımızın demokratik birliği', İnkar kazandırmaz ya çözüm ya çözüm', Amed Diyarbakır kadınının güneşe sevdalı yüreğiyle Nevroz'u selamlıyoruz', Demokratik Konfedaralizm'in öncüsünü selamlıyoruz' yazılı dövizler asıldı. Nevruz ateşinin üzerinden atlarken ve yoğun izdiham nedeniyle 16 kişi baygınlık geçirerek hastanelere kaldırıldı. 
     
     YABANCILARDAN ÖCALAN LEHİNE SLOGAN 

     Diyarbakır'daki Nevruz kutlamalarına gözlemci olarak 150 kadar yabancı geldi. Polis yabancı heyetleri sürekli kontrol altında tutarak, provakatif eylemler yapmamaları için izledi. 
     Fuar alanında yapılan Nevruz kutlamalarına katılan ve aralarında gazeteci, sendikacı ile Avrupa Parlamentosu'ndan bazı üyelerin bulunduğu 150 kadar yabancı polis tarafından sürekli izlendi. Kutlamalar sırasında halay çekip, sarı-kırmızı-yeşil renkli bezleri boyunlarına dolayarak, PKK ve Abdullah Öcalan lehine sloganlar atan yabancı grupları polis sürekli kamerayla görüntüledi. Emniyet yetkilileri, "Yabancıların zaman zaman provakatif eylemlere zemin hazırladıkları gözlendi. Bu nedenle onları sürekli kontrol altında tutup kamerayla tespit ediyoruz. Çekilen görüntüler daha sonra ilgili mercilere gönderilecektir'' diye bilgi verdi. 
     Kutlamalar sırasında yabancı heyet mensubu bir grup Alman ve Norveçli de halaylara katılarak oynadı. 
     

NORVEÇ BÜYÜKELÇİSİ SLOGANLAR DEMOKRATİKLEŞMENİN GÖSTERGESİ DİYARBAKIR Büyükşehir Belediye Başkanı Osman Baydemir'in daveti üzerine gelerek Nevruz kutlamalarını izleyen Norveç'in Ankara Büyükelçisi Hans Wilhelm Longva, Nevruz alanında atılan sloganların ülkenin demokratikleşmesinde önemli yer tuttuğunu söyledi. Fuar alanındaki Nevruz kutlamalarını bir süre izledikten sonra Diyarbakır Valisi Efkan Ala'yı makamında ziyaret eden Büyükelçi Longva, 20 dakika görüştü. Görüşmenin ardından gazetecilerin sorularını yanıtlayan Büyükelçi Longva, sorunları yerinde görmek ve daha geniş bir perspektife sahip olabilmek için Diyarbakır Valis Ala'yı da ziyaret etmek istediğini belirterek, "Bu sabah Nevruz alanına gittim. Orada farklı slogonlar, büyük bir kalabalık vardı. Ama, bu sloganların atılıyor olabilmesi, bu ülkenin demokratikleşmesinde attığı adımlarında bir aynası oluyor. Sloganları atanlar kendilerini özgürce ifade edebiliyorsa bu ülkede demokratikleşmenin iyi gittiğine işarettir. Çok pozitif bir hava aldım'' dedi.      
     ÇÖZÜMÜ ANKARA'DAN BEKLİYORUZ 

     DEHAP Genel Başkanı Tuncer Bakırhan, toplanan binlerce kişiye yaptığı konuşmada kapkaç ve hırsızlığa Diyarbakır'dan kaçan ve kaçırılan çocukların neden olmadığını belirterek, şöyle dedi 
     "Bunun nedeni 15 yıllık savaştan kaçan insanlardır. Dışışleri Bakanı Gül, 1995'ten itibaren Kürt sorununu orduya devrettik' diyor. Ben de diyorum ki bu sorunlar orduyla çözülmez. Milyonlarca halkın taleplerini dinlemek zorundasınız. Sorun ancak böyle çözülür. Irak'ta Şii, Kürt, Türk herkesin kardeşçe yaşamasını istiyoruz. Ama bunu içine sindiremeyerek sovenistçe eleştirenleri eleştiriyoruz. Biz çözümü ne ABD'den ne AB'den bekliyoruz. Türkiye'yi idare edenlerden bekliyoruz. Siz karar verin. Kürt halkı projeleriyle hazırdır ve bu sorun 3 ayda çözülür.'' 
     
     DAĞDA VE CEZAEVLERİNDEKİLER TOPLUMA KAZANDIRILMALI 

     Diyarbakır Büyükşehir belediye Başkanı Osman Baydemir, "Başbakana ve herkese seslenmek istiyorum. Sizler bu halkın sesini bir kez olsa duyarsanız demokrasi içerisinde yeni bir Türkiye yaratabiliriz. Buradan gelen önerileri dikkate almanız gerekiyor" dedi. Başkan Başdemir, Güneydoğu'daki çatışmalı ortamın getirdiği maliyetin ortada olduğunu savunarak, "Yüreklerimizi birbirimize açma zamanıdır. Cesaretli olun, sorunları çözmek için çaba gösterin. O zaman Diyarbakır halkı da sizin yanınızda olacaktır. Dağlarda ve cezaevinde yaşayanlarında topluma kazandırılması için mevzuata ihtiyaç vardır. Barış kardeşlik ve dostluk içinde düzenlenecek bir yasal mevzuatla bunları kolayca topluma kazandırabiliriz'' dedi. 
     
     VALİLER SEÇİMLE İŞBAŞINA GELSİN 

     Leyla Zana ise konuşmasına "Biz bu ülkenin her şeyine ortağız'' diye başladı. Zana, Türkiye'de Kürt sorununun 80 yıldan bu yana inkar edildiği halde bunun sonuç getirmediğinin görüldüğünü öne sürerek, yöyle dedi 
     "Şimdi Erdoğan diyor ki Ben kolay kolay zihniyeti değiştiremiyorum.' Kolluk kuvvetlerimizin annelerimi tekmelemesini engelleyemiyormuş. O zaman valileri seçimle işbaşına getir. Seçimle işbaşına gelen vali altındaki memura sözünü geçirebilir. Ya da kolluk kuvvetlerini belediyeye bağla, halk denetlesin. Ben sonuna kadar değişimi dayatacağım. Biz yeniyiz. Bizim yeni olan şeyimiz zihniyetimizdir. Büyük tecrübelerle buraya geldik. Tecrübe insanı olgunlaştırır, deneyimleştirir. Bu tecrübelerimizi sizin hizmetinizde kullanacağız. Kendi geleceği ile ilgili karar vermek en çok bu halkın hakkıdır.'' 

     
</TEXT>
</DOC>
