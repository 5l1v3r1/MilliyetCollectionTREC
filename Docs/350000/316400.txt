<DOC>
<DOCNO> 316400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/soneko04.html </URL>
<DATE> 2005/02/18/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Babacan IMF ile aramızda hiçbir problem yoktur 
</HEADLINE>
<TEXT>

     Devlet Bakanı Ali Babacan, Teşvik Yasası'nın genişletilmesiyle ilgili olarak, ''36 ilin 49'a çıkarılması konusunda IMF ile aramızda hiçbir problem yoktur. Konu bütçeyle ilgilidir'' dedi. 
     Babacan, Malatyalı İşadamları Derneği'nin düzenlediği ''Türkiye Ekonomisi ve Yarını'' konulu toplantının ardından, katılımcıların sorularını yanıtlarken, Türkiye'nin son 2 yılda önemli ölçüde portföy yatırımları cezbettiğini söyledi. 
     Ali Babacan, sıcak para girişi konusunda endişeler olduğunu dile getirerek, ''Neden korkarlar Acaba bir gün bu çıkarsa, Türkiye'yi hızla terk ederse diye... '' şeklinde konuştu. 
     Serbest kuru mecbur oldukları için değil, tercih ettikleri için uyguladıklarını ifade eden Babacan, 2 yıllık bir dönemde avronun dolara karşı yüzde 36-38'lik bir bantta inip çıktığına, aynı dönemde Türk Lirası'nın da dolara karşı dalgalanma aralığının daha dar seviyede bulunduğuna dikkati çekti. 
     Babacan, ''Bu da Türk Lirası'nda belli bir istikrarın başladığını gösteriyor. Kurda istikrar demek, sabit kur demek değildir. Hatta hep aynı yerde sabit durmaya çalışmak, Allah korusun büyük felaketleri de beraberinde getiriyor. İlla kuru sabit tutacağım diye söz verip arkasından daha büyük felaketleri yaşamaktansa biz kurun serbest piyasada oluşmasını tercih ediyoruz'' diye konuştu. 
     Ali Babacan, 2 yıllık dönemde Türk Lirası'nın değer kazandığını belirterek, '' Kurun doğru noktası nedir diye sorulduğunda, eğer serbest piyasada oluşuyor ve o fiyattan alan-satan çoksa, o kura yanlış kur demeyi ben uygun görmüyorum. Doların bu kadar düşük olmasından kimse memnun değil. Sadece Türkiye'de değil'' dedi. 
     
     KURA MÜDAHALE 
     Banka hesaplarının dövizdeki kısmının yüzde 50'nin altına düştüğünü kaydeden Babacan, şöyle devam etti 
     ''Satanın çok, alanın az olduğu dövizin fiyatının düşmesi de doğal bir sonuçtur. Eğer biz bunu suni bir şekilde Merkez Bankası'nın suni müdahaleleriyle yukarı doğru itsek, 1.4, 1.5, 1.6, tabii Merkez Bankası'nın korkunç alımlar yapması lazım, o zaman da yurtdışından Türkiye'ye girecek ya da Türkiye içerisinde bozdurulacak dövizin de haddi hesabı yok. Bir bakıma kurun buralarda durması daha hızlı bir girişin ve çözülmenin önünde de engel olarak duruyor. Bu, kaçınılmaz bir sonuç. Ne yapmalıyız Yeni şartlara hep birlikte alışmaya çalışacağız. Kur konusunda müdahaleye yer yok. Yapılacak fazla da bir şey yok. Merkez Bankası'nın rezervleri şu anda tarihi rekor seviyede.'' Babacan, Teşvik Yasası ile sanayicinin en büyük problemlerinden olan enerji ve işçilik maliyetlerini düşürdüklerini ifade ederek, eski tesislerin bu indirimlerden yararlanması için istihdam konusunda bazı adımlar atmaları gerekebileceğini, yeni kurulacak tesislerde ise sorun olmadığını belirtti. 
     Türkiye'nin 2 yılda katettiği mesafenin herkesi şaşırttığını dile getiren Babacan, ''Mesafe kaydedemediğimiz konular oldu. Daha da kötüye giden kayıtdışı oldu. Bu konuda yapacağımız çok iş var'' dedi. 
     Vergi oranlarını düşürmeye başladıklarını ve bunun sadece başlangıç olduğunu ifade eden Babacan, bu indirimlerin bütçe elverdiği ölçüde devam edeceğini, ancak yüzde 6.5 faiz dışı fazla hedefinden de asla sapılmayacağını söyledi. 
     
     ''İSTERSEK 2-3 AY İÇİN ÇOK RAHATLAMA GETİREBİLİRİZ'' 
     Ali Babacan, bir soru üzerine, şunları kaydetti 
     ''Biz, istersek 2-3 ay için çok rahatlama getirebiliriz. İsteyen herkese yüzde 100 zam veririz. Bu yıl 10 milyar YTL olan yatırımları 30 milyar YTL'ye çıkarırız. Birkaç ay piyasada ciddi bir rahatlama olur. Herkesin yüzü çok güler. İşler çok iyi... Elimize bol para geçiyor. Ama arkasından Allah korusun öyle bir dalga vurur ki bu geçici rahatlamanın verdiğini alır, götürür. Ben bunu biraz da tsunamiye benzetiyorum. Gerçekçi olmak zorundayız. Ne kadar kaynağımız varsa ona göre harcayacağız.'' IMF ile 2 yıldır çalıştıklarını hatırlatan Babacan, ''Ne yaptıysak inandığımız için yaptık'' dedi. 
     Teşvik Yasası'ndaki il sayısının 49'a çıkarılmasının bütçeye getireceği ek yükle ilgili çalışmaların devam ettiğini, yasanın son şeklini almasıyla maliyet hesabı yapılacağını anlatan Babacan, şunları kaydetti 
     ''Büyük rakamlar değil bunlar, kolaylıkla çözülebilecek boyuttaki rakamlardır. 49 il konusundaki kararımız kesindir. Ne 48 olur, ne 50 olur. 36 ilin 49'a çıkarılması konusunda IMF ile aramızda hiçbir problem yoktur. Konu bütçeyle ilgilidir. Uygulamanın bütçeye getireceği ne olacaktır, budur.'' Babacan, bir katılımcının, ''Birikmiş bir devalüasyondan bahsedilebilir mi '' sorusuna da ''Böyle bir şey yok. Devalüasyon serbest kur rejimlerinde olabilecek bir şey değil. Devalüasyon bir eylemdir, devletin isteyerek verdiği bir karardır'' karşılığını verdi. 
     
</TEXT>
</DOC>
