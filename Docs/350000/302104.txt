<DOC>
<DOCNO> 302104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun10.html </URL>
<DATE> 2004/12/30/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Irak ve Afganistan'da savaşan ABD askerlerinin evlilikleri tehlikede .. 
</HEADLINE>
<TEXT>

     Irak ve Afganistan'da savaşan Amerikan askerlerinin hayatları kadar evliliklerinin de tehlikede olduğu bildirildi. 
     Amerikan basınında konuyla ilgili araştırmaların sonuçlarına dayanılarak verilen haberlere göre, savaşta yer alan evli Amerikan askerleri arasında boşanma oranı yüzde 21'i buldu. 
     Yapılan araştırmalar, eşlerden birinin Afganistan ya da Irak gibi çatışma bölgelerine gittiği asker ailelerinin dağılmanın eşiğinde olduğunu ortaya koyarken, ABD ordusunun evlilik danışma programları ve seminerler için 2 milyon dolar harcadığı kaydedildi. 
     Kentucky'de 101. Hava İndirme Birliği'nin bulunduğu Fort Campell kışlasında 300 çiftin evliliklerini sürdürebilmek için profesyonel yardım aldığı belirtildi. 
     Komutanların bu tür programlara katılmalarını sağlamak için askerlere gerekli her türlü izni verdiği ve çiftlerin bu programlara katılımını teşvik için çocuklarına ücretsiz bakım olanağı tanındığı ifade edildi. 
     
</TEXT>
</DOC>
