<DOC>
<DOCNO> 332231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonsiy08.html </URL>
<DATE> 2005/04/11/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Yunanistan'dan önemli konuk 
</HEADLINE>
<TEXT>

     Türkiye'de "casus belli" savaş nedeni tartışmaları sürerken, Ankara, Yunanistan'dan önemli bir konuk ağırlayacak. Yunan Dışişleri Bakanı Petros Molivyatis, iki günlük bir ziyaret için yarın Türkiye'ye gelecek. 
     Petros Molivyatis, Dışişleri Bakanı ve Başbakan Yardımcısı Abdullah Gül'ün konuğu olarak yarın ve çarşamba günü Türkiye'yi ziyaret edecek. Ziyaret sırasında Ege gibi ikili konular ve Kıbrıs üzerinde durulacak. Türkiye'nin AB sürecinin de gündemde olacağı görüşmeler, Türk-Yunan yakınlaşması açısından önem taşıyor. 
     PASOK hükümeti döneminde iki ülke Dışişleri Bakanları İsmail Cem ve Yorgo Papandreu'nun çabalarıyla başlatılan Türk-Yunan yakınlaşması, Yeni Demokrasi Partisi döneminde bir ölçüde yavaşlamakla birlikte üst düzey temaslarla da sürdürülüyor. 
     Başbakan Recep Tayyip Erdoğan'ın 2004 yılında, Dışişleri Bakanı Abdullah Gül ise 2003 yılında, Yunanistan'ı ziyaret etti. Bu arada, her iki ülke başbakanları ve dışişleri bakanları, katıldıkları uluslar arası toplantılar sırasında da görüşme olanağı buldular. 
     
     "CASUS BELLİ" TARTIŞMALARI 
     Petros Molivyatis'in ziyaretinin zamanlaması, Türkiye'deki "casus belli" tartışmalarına denk geldi. TBMM Başkanı Bülent Arınç'ın, Yunanistan'ın Ege'deki kara sularını 12 mile çıkarmasının "casus belli" olarak değerlendirileceği yönündeki kararın kaldırılması gerektiğini söylemesi, Atina'da da yankı buldu. Molivyatis'in Arınç'ın açıklamasını gündeme getirebileceği ifade ediliyor. 
     Molivyatis, geçen hafta Arınç'ın açıklamasını yorumlarken, bunu, ikili ilişkilerin daha da iyileştirilmesi yönünde "önemli bir adım" olarak değerlendirmişti. 
     
     GÜNDEM 
     Ankara'da yapılacak görüşmelerde ikili konular önemli bir yer tutacak. İki tarafın, ilişkilerin daha da iyileştirilesi iradesini ortaya koyacağı görüşmelerde Ege sorunu da ele alınacak. İki bakanın, Ege sorunlarıyla ilgili olarak 2000 yılından bu yana Dışişleri Bakanlıkları arasında sürdürülen "istikşafi" görüşmelerin seyrini değerlendirmesi bekleniyor. "İstikşafi" görüşmelerde ilerleme sağlandığı belirtilmekte birlikte taraflar, herhangi bir açıklama yapmıyor. 
     Görüşmelerde ayrıca iki ülke tarafından uygulanan "güven artıcı önlemler" konusunun da ele alınması bekleniyor. 
     KIBRIS Türkiye'nin AB sürecinin de üzerinde durulacağı Ankara'daki görüşmlerde Kıbrıs, ağırlıklı bir konuyu oluşturacak. Her iki taraf barış müzakerelerinin yeniden başlama yönünde tavır takınırken Yunan heyeti, Annan Planı'nda değişiklikler yapılması gereğini vurgulayacak. Türkiye ise referandumda "evet" diyen Kıbrıslı Türkler'in izolasyonunun sona erdirilmesini isteyecek. 
     Yunan Dışişleri Bakanı'nın ziyareti, zamanlama olarak, Makedonya Cumhuriyeti'nin yeniden adlandırılmasına ilişkin tartışmalarla da aynı günlere denk geliyor. BM, Yunanistan'ın "Makedonya Cumhuriyeti" adına olan itirazlarını kaldırmak için "Makedonya-Üsküp Cumhuriyeti" adının kullanılmasını önermiş bulunuyor. 
     
     KARAMANLİS ZİYARETİ 
     Petros Molivyatis'in ziyaretinin ardından Başbakan Kostas Karamanlis'in de Türkiye'ye gelmesi öngörülüyor. Ankara'da yapılacak görüşmeler sırasında Karamanlis'in ziyareti konusunun ele alınacağı ifade ediliyor. 
     1928 doğumlu hukuk mezunu Molivyatis, bir kariyer diplomatı. BM 
     ve NATO nezdindeki Yunan temsilciliklerinde çalışan Molivyadis, Moskova, Petroria ve Ankara Büyükelçilikleri'nde de görev yaptı. 
     
</TEXT>
</DOC>
