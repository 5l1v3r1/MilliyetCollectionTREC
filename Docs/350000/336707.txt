<DOC>
<DOCNO> 336707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonspo02.html </URL>
<DATE> 2005/04/25/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Gürsoy Fener maçını kazanamazsak şampiyon olmayalım 
</HEADLINE>
<TEXT>

     Galatasaray Kulübü Başkanı Özhan Canaydın, Diyarbakırspor'u 1-0 yendikleri maç gibi bundan sonraki maçların da zor geçeceğini söyledi. 
     Maçtan sonra gazetecilerin sorularını yanıtlayan Canaydın, ligde kalan 5 maçta, 15 puan alacaklarını iddia ederek, ''Tüm maçlarımızı kazanacağız. Ligde şampiyonluk düğümünü Fenerbahçe-Galatasaray maçı çözecek. Türkiye Kupası finalinde de kupayı alacağız'' dedi. 
     Kulüp ikinci başkanı Ergun Gürsoy ise Diyarbakırspor maçında 3 puan alarak şampiyonluk şanslarını sürdürdüklerini kaydetti. 
     Gürsoy, karşılaşmada üstün oynadıklarını belirterek, ''İstanbul'a gelen gelen ekipler şov yapmak istiyor. Oyuncular transfer pazarına çıkıyor. 1-0 tehlikeli bir skordu, ama kazandık'' diye konuştu. 
     Bundan sonraki maçları da kazanarak mutlu sona ulaşmak istediklerini kaydeden Ergun Gürsoy, ''Rakiplerimizin daha sıkıntılı maçları var. Fenerbahçe ile oynayacağız. O maçı kazanamazsak zaten şampiyon olmayalım'' dedi. 
     Bir gazetecinin, Fenerbahçe Kulübü İkinci Başkanı Nihat Özdemir'in açıklamalarını hatırlatması üzerine Gürsoy, ''Benim de tarzım sertlikten yanadır, ama sansasyonel olaylara değinmek istemiyorum. Nihat beyle bizzat konuşacağım'' değerlendirmesini yaptı. 
     Diyarbakırspor Kulübü Başkanı Ahmet Göksu da takımının sergilediği oyundan memnun olduğunu ve 90 dakika boyunca disiplinden kopmadıklarını ifade ederek, ''Biz, Galatasaray'a boyun eğmedik. Gol bulmamız gerekirken, bunu bir türlü başaramadık. Ayrıca yardımcı hakemler yüzünden de bu sezon çok puan kaybettik. Penaltı kararı doğru değilmiş ki Hakan Şükür'ün vuruşu direkten döndü'' dedi. 

     
</TEXT>
</DOC>
