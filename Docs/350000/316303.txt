<DOC>
<DOCNO> 316303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/spor/aspo.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bozuk plan gibi 0-1 
</HEADLINE>
<TEXT>


UEFA Kupası rüzgarı umutlu başladı. Ancak Sarı-Lacivertli takım 90 dakika boyunca aksadı. Real Zaragoza sürekli ayağa top oynadı, Avaro'nun golüyle rövanşı sağlama aldı 


90 dakika 

MEHMET DEMİRKOL 

Ümit ilk ortasını maçın 17. dakikasında yapabildi. İkinci denemesi 40'taydı. Bu Fenerbahçe'nin gole en yakın durduğu andı. Nobre kafayı vuramadı. Yani sadece iki sol ortayla ilk yarı bitti. Fenerbahçe'nin en tıkandığı, rakibin onu en işlemez kıldığı maçlarda çalışan ve pozisyon üreten bu silah bile durmuştu. Doğrusu ya Sarı-Lacivertliler'in elinde bu kadar atıl ve ne yapacağını bilmez kaldığını uzun süredir hiç görmemiştik. Baştan söylemeliyim, bu Aurelio'suzlukla açıklanamaz. Zaragoza çok basit bir 4-1-4-1 ile sadece çok iyi yayılıp, ama harika tek pas yaparak Fenerbahçe'ye aktif alanda top vermedi. Top Fenerbahçe'deyken ise çok az faulle duvar gibi durdu. Eğer Servet ve Önder standartlarının üstünde bir kesicilik örneği göstermeseler, belli ki pozisyonlar da yaratacaklardı. Sadece üç kez duran yan toplarda Savio ve Galletti'yle yaptıkları sert ortalarla gole yaklaştılar. Ama vuran çıkmadı. Ve Fenerbahçe'nin demoralizasyonu hızlanmadı, yıkıntıya dönüşmedi. Bu kelepçeyi açmak için Fenerbahçe yeterince esnek değildi. Sadece Selçuk'la top yapmaya, fazlasıyla agresif Serkan'la rakibi delmeye çalıştılar. Bunun istisnası 35 ile 40. dakikalar arasındaki korner fırtınasıydı. 36'da Tuncay ve Anelka'nın içeri itemediği top, 38'de Selçuk'un uzak şutu, 40'ta Nobre'nin kafayı vuramayışında, Zaragoza savunmasında bir delik oluştu. Onun dışında Türkiye, dolayısıyla Fenerbahçe standartlarının çok üzerindeydiler. 
SerkanYozgatlı değişikliği ve taktik ısrar. İkinci yarı böyle başladı. Zaragoza'lı oyuncular sadece iyi yayılarak, fazla müdahale yapmadan Fenerbahçe'yi bozmaya devam ediyordu. Alex fazlasıyla kayboluyor, tempo artırılamadığı için rakibin yayılışı bozulamıyordu. Sonuç Uzun toplar. Bunda da rakibin karşıladığı toplara dublaj yapılamadığı için karambol yaratamama ve sürekli yenilen kontralar. Uzun topların ürettiği tek pozisyon 56'da Nobre'ye şişirilen, onun Alvaro'dan sıyrılıp kötü vurduğu şut. Zaragoza ise giderek artan sayıda adamla rakip sahaya yerleşip top yapmaya devam ediyordu. Öyle bir oyun oluştu ki, Fenerbahçe İspanya'da bile böyle kontrataklık geniş alanlar bulamaz. Ama bunlardan yararlanmak için ön alan presini geçebilmek gerekiyordu. Bu işle görevli olan Selçuk çok kötüydü. Alex ise saklanmaya devam ediyordu. Bu durum 57'de maçın pozisyon gibi pozisyonuna meydan verdi. Gereleo sağlam çapraz şutunda Rüştü dev gibiydi. Sonrasında Fenerbahçe zaman zaman rakip alana yerleşmeye çalışsa da, titrek oyun kurma girişimleri ve dönen toplara bir türlü dublaj yapamama, bu girişimleri etkisiz kıldı. Bu ağzımızı açık bırakan etkisizlik eski zamanlardan kalma Türklere özgü bir gol yemeyle taçlandı. 71'de herkes uyurken üç pasla bir serbest vuruştan, Alvaro'nun ayağından Zaragoza'nın golü geldi. Seyirciyle birlikte sahadakiler de darmadağın oldu. Bu ruh halinden kurtuldukları tek an 88'de Yozgatlı'nın sağdan yaptığı güzel orta ve Alex'in altı pastan topu dışarı atışını yarattı. 
Ve bu oyun bize şunu öğretti. Dünya futbolunu hiç takip etmeden takımlarımıza balon hedefler koyan otoritelere kulak asmamalı. İkinci maçtaki şansı cepte tutarak şunu anlamalı ki, UEFA Kupası'nı kazanmak henüz 1,5 yıl önce kurulmaya başlamış bir takım için sahte hedeftir. 

'Küçük bir şans var' 

Daum, Zaragoza'ya bir umutla gideceklerini söyledi, "Bazen büyük hedefleri elde etmek için küçük şanslar da yeterlidir" diye konuştu 

'1-0 öne geçtiler' 
FENERBAHÇE Teknik Direktörü Christoph Daum, Zaragoza önünde fazla pozisyon bulamadıklarını, yakaladıkları birkaç fırsatı da değerlendiremediklerini söyledi. Alman hoca, "Duran toplarda da şans yanımızda değildi. Zaragoza iki ayaklı maçta 1-0 öne geçti. Sahayı çok iyi kullandılar, iyi pas yaptılar. İkinci maçta tüm avantajlar onlarda. Zaragoza'ya bir umutla gideceğiz. Orada daha fazlasını verecek durumdayız. Bunu Aurelio'nun ek güç olacağını düşünerek söylüyorum" ifadelerini kullandı. 

'Eksiklerimiz var' 
ZARAGOZA'NIN basit bir takım olmadığını herkesin gördüğünü kaydeden Daum, "Bir hayal kırıklığı var ama bu üzüntü 24 saati geçmemeli. Rövanşta küçük bir şansımız var. Ama bazen büyük hedefleri elde etmek için küçük şanslar da yeterlidir. Eksiğimizi antrenmanlarla gidereceğim. Tekniğimizi hareket çabukluğuyla birleştirmeliyiz. Bu sabrı göstermeliyiz. Bu takım gelişim gösterecek özelliklere sahip. Alex'e arkadaşları pas verdikten sonra top istemeli, ona uyum sağlamalı" dedi. 

Maçın hakemi 
İyi yönetti 
DANİMARKALI Nicolai Vollquartz tek hatasını lehimize yaptı. Sarı kartlı Serkan'ın elle topu düzeltmesinden sonra ikinci sarı kartı çıkarmadı ve genç oyuncuyu sahadan atmadı. Bunun dışında çaldığı tüm düdüklerde istikrarlı ve isabetliydi. 

Nasıl tur atlar 

Fenerbahçe'nin rövanşta rakibini elemesi için 2-1 veya 3-2 gibi tek farklı gollü galibiyetler elde etmesi gerekecek. 2-0'a da Real Zaragoza'yı saf dışı bırakacak olan Sarı-Lacivertliler, her türlü beraberlik veya yenilgide tura veda edecek. 1-0'lık galibiyette ise maç uzatmaya gidecek. 

Maçtan notlar 
Pierre'den sitem 
DAUM'UN yeni iyileştiği için riske etmemek amacıyla kadroya almadığı Hooijdonk maçtan sonra hocasına sitem etti. Hollandalı golcü, "Yenilgi yüzünden büyük hayal kırıklığına uğradım. Oğlum Sydney bile ağlayacak duruma geldi. Ancak açık söylemeliyim, on birde olmasa bile, yarım devre oynayacak durumdaydım. Artık ağrım kalmadı. Hocanın takdiridir, saygı duymak gerekir" dedi. 

Yıldırım teftiş 
BAŞKAN Aziz Yıldırım maçtan yarım saat önce şeref tribününe gelerek, protokol koltuklarını bizzat kendisi düzenledi. Yıldırım maçı UEFA Asbaşkanı Şenes Erzik ve İspanyol ekibinin başkanıyla birlikte izledi. Öte yandan kale arkalarında eski yönetici Sadettin Saran'a ait şirketin reklamları dikkat çekti. 

İçki yasağı 
MAÇLA ilgili rutin güvenlik toplantısı, sabah Şükrü Saracoğlu Stadı'nda yapıldı. Hakemler, kulüp ve emniyet yetkililerinin katıldığı toplantıda uygulanacak tedbirler masaya yatırıldı. Kadıköy çevresinde alarm verilirken, restaurantlara içki yasağı getirildi. Taraftarlar tek tek aranarak içeri sokuldu. 

Yanal tribünde 
A Milli Takım'ın teknik patronu Ersun Yanal, Real Zaragoza maçını gözlem altında tuttu. Yanal, Meridyen Kupası'nda ertelenen Tunus sınavı için yedi Fenerbahçeli oyuncuyu Milli Takım'a davet etmişti. Futbol Federasyonu yöneticilerinin yanı sıra Gaziantepspor Başkanı Celal Doğan da maçı izledi. 



</TEXT>
</DOC>
