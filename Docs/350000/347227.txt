<DOC>
<DOCNO> 347227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo28.html </URL>
<DATE> 2005/05/30/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Samsunspor Diyarbakırspor'u bu kadro ile 4 kez oynasak yenemezdik 
</HEADLINE>
<TEXT>

     Samsunspor Kulübü Basın Sözcüsü Mazhar Başoğlu, "Diyarbakırspor maçını bu kadro ile bir değil, 4 kez oynasak yine de kazanmazdık" dedi. 
     Nuri Asan Tesisleri’nde düzenlediği basın toplantısında Samsunspor’un 2004-2005 futbol sezonunu değerlendiren Başoğlu, yaşanan olumsuzluklara rağmen ligde kalmayı başarmalarının şampiyonluk kadar önemli olduğunu söyledi. 
     Kulübün içinde bulunduğu maddi ve manevi sıkıntılara rağmen Samsunspor’un ligde kalmayı başardığını ifade eden Başoğlu, "Bana göre ligin en başarılı takımı Samsunspor’dur" dedi. 
     Geçen hafta oynadıkları Diyarbakırspor maçında alınan mağlubiyet nedeniyle bazı taraftarların kendilerine tepki göstermesine de bir anlam veremediklerini anlatan Başoğlu, bazı olumsuz değerlendirmelerin kendilerini üzdüğünü ifade etti. 
     Daha önce, "Diyarbakırspor ile inşallah son maçta düşme korkusu yaşayarak karşılaşmayız demiştim" diyen Başoğlu, şunları kaydetti 
     "Korktuğumuz başımıza geldi. Trabzonspor maçında yaşanan sakatlıklar ve cezalı durumdaki oyuncularımızın Diyarbakırspor karşılaşmasında olmayışı bizi olumsuz etkiledi. Bu nedenle Diyarbakırspor maçını bu kadro ile bir değil, 4 kez oynasak yine de kazanmazdık." Sakaryaspor’un küme düşmesinin bazı çevrelerce son maça indirgenerek Samsunspor’un suçlandığını belirten Başoğlu, "Sakaryaspor kendi sahasında İstanbulspor’u yenmiş olsa bugün kümedeki takımdı. Kimse tüm ligi unutup bir maça bakmasın yanılır" dedi. 
     Tüm zorluklara rağmen ligde kalmalarını ’başarı’ olarak niteleyen Başoğlu, ancak takıma takviye gerektiğini de bildirdi. 
     Başoğlu, asıl zorluğun bundan sonra başladığını da ifade ederek, şunları kaydetti 
     "Zor günler bu saatten sonra başlıyor. Yeni sezonda takımı mutlaka takviye etmemiz gerekiyor. Lige gelen takımlar yapı itibariyle çok güçlüler. Eğer yaşadığımız maddi olumsuzlukların üstesinden gelemezsek elimizdeki kadroyu bile tutmamız çok zor görünüyor." 
     
</TEXT>
</DOC>
