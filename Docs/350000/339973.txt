<DOC>
<DOCNO> 339973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sontur39.html </URL>
<DATE> 2005/05/05/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
Kakava Bahar Şenlikleri çoşkuyla kutlandı... 
</HEADLINE>
<TEXT>

     Edirne Belediyesi tarafından düzenlenen "Kakava Bahar Şenliği" coşkuyla kutlandı. Şenlik kapsamında kakava ateşi yakıldı. 
     Kakava Bahar Şenliği için çok sayıda Edirneli, Tarihi Kırkpınar Güreşleri’nin yapıldığı Sarayiçi mevkiine geldi. Çimlere oturan vatandaşlar, piknik yaparak şenliğin tadını çıkardı. 
     Edirne Valisi Nusret Miroğlu, kakava ateşi yakılmadan önce yaptığı konuşmada, kakavanın insanların kültür ve eğlencesi olduğunu belirtti. 
     Edirne Belediye Başkanı Hamdi Sedefçi de kakavayı coşkuyla kutlamanın onurunu yaşadıklarını ifade ederek, "Kakava geleneğini yaşattığım için kendimi şanslı hissediyorum. Kakavayı baharın uyanışı, dostluk ve sevgi anlayışıyla kutluyoruz" diye konuştu. 
     Kakavanın romanlar için özel bir gün olduğuna işaret eden Sedefçi, şunları kaydetti 
     "Roman vatandaşları 6 Mayıs sabahı erken kalkar, nehirde yıkanır, ateşten atlar. Bu yıl Belediye, Edirne Valiliği ile Kültür ve Turizm Bakanlığı’nın iş birliğiyle 6 Mayıs’ı kutlayacağız. Edirneliler güzel ve dost insanlardır. Bizim için ırk, dil ve din önemli değildir. 
     Edirne’nin dost bir toplum olduğunu herkes gayet iyi biliyor. Buradan Türkiye’deki tüm insanlarımızı kucaklıyoruz." Konuşmaların ardından, kakava ateşinin yakılacağı Sarayiçi güreş alanı önünde İstiklal Marşı okundu. Daha sonra Vali Miroğlu, Belediye Başkanı Sedefçi ve 3. Mekanize Piyade Tümen Komutanı Tümgeneral Ali İhsan Gürcihan tarafından kakava ateşi yakıldı. 
     
     PİLAV DAĞITIMINDA İZDİHAM 
     Kakava ateşinin yakılmasından sonra halkoyunları gösterileri sunuldu, törenlere katılanlara etli pilav ve ayran ikram edildi. 
     Kırkpınar Yağlı Güreşleri’nin yapıldığı tribünlerin altında pilav dağıtımı sırasında izdiham yaşandı. Vatandaşlar pilav alabilmek için tribünlerin parmaklıklarına tırmandılar. 
     Şenlikler kapsamında ateşin yakıldığı alanda toplanan çocuklar ve gençler, müzik eşliğinde oynayarak Kakava Bahar Şenliği’ni coşkuyla kutladılar. 
     
</TEXT>
</DOC>
