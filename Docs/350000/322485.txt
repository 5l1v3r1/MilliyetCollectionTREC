<DOC>
<DOCNO> 322485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun55.html </URL>
<DATE> 2005/03/10/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Wall Street Journal Mashadov, bir Çeçen Atatürk'ü olabilirdi 
</HEADLINE>
<TEXT>

     Rus istihbarat servisi FSB'nin özel kuvvetlerinin operasyonunda öldürülen Çeçen lideri Aslan Mashadov'un ne 'terörist'' ne de ''haydut'' olduğunu ileri süren ABD'nin The Wall Street Journal gazetesi, ''Askerlikten siyasete giren Mashadov, henüz ülkede umutlar sönmemişken, yaptıklarıyla kendi ulusunu yeniden ayağa kaldıran bir Çeçen Atatürk'ü olabilirdi'' diye yazdı. 
     Thomas de Waal tarafından ''Bir Vatanseverin Ölümü'' başlığıyla kaleme alınan yazıda, 1990'lı yıllarda hem başarılı bir savaşçı hem de barış yapıcı bir liderlik sergileyen Mashadov'un Kremlin'de yürüttüğü görüşmeler neticesinde 1994-1996 yılları arasındaki birinci Çeçenistan savaşının sona erdiği hatırlatıldı. 
     Rusya'nın Mashadov öldükten sonra yaptığı açıklamadaki ''terörist'' ve ''haydut'' nitelemelerinin her ikisinin de doğru olmadığının belirtildiği yazıda, herkesin başarısız olduğu Çeçenistan'da, Mashadov'un başarısızlığının da iktidarda olduğu 1997-1999 yılları arasında ülkede yükselen radikal dinciliği önleyememek olduğu kaydedildi. 
     ''Bu nedenle ülkede baş gösteren anarşik ortamın Ruslara ikinci bir davetiye çıkardığı'' belirtilen yazıda, Mashadov'un defaatle yaptığı görüşme çağrılarının karşılık bulmadığına dikkat çekildi. 
     Mashadov'un öldürülmesinin Rusya için bir ''Pirus zaferi'' olmanın ötesine geçmeyeceğine işaret edilen yazıda, bunun 2004 eylülü başında Beslan'da yarısı çocuk olmak üzere 330 kişinin ölümünden sorumlu tutulan radikal Şamil Basayev'i daha da güçlendireceği yorumunda bulunuldu. 
     Çeçenistan'a hak ettiği dikkati asla vermeyen Batı'nın da başarısız olduğunun öne sürüldüğü yazıda, Batılı liderlerin ülkede yaşanan vahşete duyarsız kalması eleştirildi. Ülkede olup bitenlerin ''teröre karşı uluslararası savaş'' bağlamında değerlendirilemeyeceğinin belirtildiği yazıda, Çeçen direnişçiler arasında yabancı mücahitlerin sayısının son derece az olduğuna ve savaşçıların genelde yerel halktan oluştuğuna dikkat çekildi. 
     Başkent Grozni'deki Rusya yanlısı hükümetin kayırmacılık ve yolsuzluklarla Çeçenlere yabancılaştığının iddia edildiği yazıda, ülkede bu yıl içinde yapılacak parlamento seçimlerinin adil ve açık şekilde yapılmasının sağlanması konusunda Batılı ülkelerin baskılarını artırması istendi. 
     
</TEXT>
</DOC>
