<DOC>
<DOCNO> 307366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/siyaset/siy01.html </URL>
<DATE> 2005/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez 'hasta' oldular 
</HEADLINE>
<TEXT>


CHP Yüksek Disiplin Kurulu üyeleri toplanmamakiçin mazeret üstüne mazeret icat ediyor. Kimisi 'Hastayım' kimisi 'Psikolojim müsait değil' diyor 

EZELHAN ÜSTÜNKAYA Ankara 


Mustafa Sarıgül'ün Mersin mitingine katılan 15 milletvekiline kınama cezası verilmesi istemini, üyeler gelmediği için görüşemeyen CHP Yüksek Disiplin Kurulu YDK , üyelerin "ilginç mazeretleri" nedeniyle yine toplanamayacak. Bugün 11.00'de, üye Ergün Aydoğan'a rüşvet vermekle suçlanan üyeler Cafer Dursun ve Engin Baba'nın, "tedbirli olarak kesin ihraç" istemini görüşeceği açıklanan YDK, üyelerin çoğunun "mazeret" bildirmesi nedeniyle yine karar veremeyecek. 
Üye İrfan Gürpınar, Sarıgül ve Ertuğrul Günay dosyalarından bu yana kurula insafsız saldırılar yapıldığını belirtti. YDK'nın artık sağlıklı karar almasının mümkün olmadığını dile getiren Gürpınar, "Psikolojik durumum dosyaları objektif, hukuki çerçevede değerlendirmeye müsait değil" dedi. 

'Efordayım' mazereti 
YDK üyesi Ali Şahin de, İstanbul Cerrahpaşa Tıp Fakültesi Hastanesi'nde olduğunu belirterek, "Hastayım, efordayım, check up yaptırıyorum. Katılmayacağım" diye konuştu. Üye Selahattin Öcal, "Ankara dışındayım. 15'inde izin dilekçesi verdim" derken, diğer üye Alper Karcıoğlu, "Çaycuma'dayım, işlerimi ayarlarsam, duruma bakacağım" açıklamasını yaptı. Hasan Akyol da, toplantıya katılmama kararı alırken, üye Veli Ağbaba, Almanya'da inşaat fuarında olduğu için toplantıya katılmayacağını bildirdi. Genel merkezin, YDK'yı bayramdan sonra üçüncü kez çağırması bekleniyor. Toplantının yine gerçekleşmemesi durumunda genel merkez, parti tüzüğünün "Özürsüz üst üste üç toplantıya katılmayan üye görevden ayrılmış sayılır" düzenlemesinin yer aldığı 69. maddesi doğrultusunda üyelikleri düşürmeyi planlıyor. 
Ancak Gürpınar, söz konusu maddenin "toplantı yapılması durumunda" işletileceğine dikkat çekti. 
YDK'nın toplanamaması "genel merkeze üçüncü darbe" yorumlarına neden oldu. Sarıgül'ün ihraç istemini 7'ye karşı 8 oyla reddeden YDK, son olarak Sarıgül'ün Mersin mitingine katılan 15 milletvekiline kınama cezası verilmesi istemini üyelerin protestosu nedeniyle karara bağlayamamıştı. 



</TEXT>
</DOC>
