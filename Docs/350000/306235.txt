<DOC>
<DOCNO> 306235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur40.html </URL>
<DATE> 2005/01/13/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Kiraladığı otomobil uçuruma yuvarlanınca... 
</HEADLINE>
<TEXT>

     Antalya'nın Kemer İlçesi'nde otomobiliyle gezen Alman turist, direksiyon hakimiyetini kaybederek uçuruma yuvarlandı. Kazadan yara almadan kurtulan ve uçurumun yamacına sığınan turist, 14 saat sonra jandarma ekiplerince kurtarıldı. 
     AA muhabirinin aldığı bilgiye göre, kiraladığı otomobille gezintiye çıkan Alman uyruklu Karl Diettmann 59 , dün saat 18.00 sıralarında Kuzdere Köyü Kesme Boğazı mevkiinde, otomobilin direksiyon hakimiyetini kaybederek 20 metrelik uçuruma yuvarlandı. Otomobilden çıkmayı başaran ve kimseye sesini duyuramayan Alman turist, uçurumdan duman çıktığını gören vatandaşlar tarafından fark edildi. Vatandaşların ihbarı üzerine bölgeye gelen Kemer İlçe Jandarma Komutanlığı ekipleri, Alman turisti 20 metre derinlikteki uçurumun dibinde, dere yatağının yamacına sığınmış şekilde buldu. 
     Jandarmanın kurtardığı turistin, otomobilin lastiklerini ve tamponunu yakarak soğuktan korunduğu ve geceyi bu şekilde geçirdiği belirlendi. 
     Muayene edilen Karl Diettmann'ın sağlık durumunun iyi olduğu bildirildi. 
     
</TEXT>
</DOC>
