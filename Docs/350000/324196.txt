<DOC>
<DOCNO> 324196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonyas24.html </URL>
<DATE> 2005/03/16/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
"İnsan beyni kendini geliştiren programa sahip.." 
</HEADLINE>
<TEXT>

     Türkiye Beyin Araştırmaları ve Sinirbilimleri Derneği TÜBAS Başkanı Prof. Dr. Gönül Özsoy Peker, ''İnsan beyni, kendini geliştiren programa sahip'' dedi. 
     Prof. Dr. Peker, Beyin Haftası çerçevesinde yaptığı yazılı açıklamada, ''algılayan, öğrenen, düşünen, soyutlayan, tanımlayan ve stratejik eylem gerçekleştiren insan beyninin'', bir yandan kendini ve sınırsız potansiyelini anlarken, ''tehdit oluşturan tüm hastalık, sakatlık, edilgenlik ve engellilik etkenleri ile de baş etme savaşı içinde'' olduğunu bildirdi. 
     Alkol ve madde bağımlılığının ''kaygı verici'' bir beyin davranışı sorunu olduğunu belirten Peker, beyindeki ''alkolü kabul etme'' mekanizmalarının ve potansiyelinin çok erken yaşlardan itibaren mevcut olduğunu söyledi. 
     Prof. Dr. Peker, beyin ve sinir sisteminin diğer tüm organ ve sistemlerimizden çok farklı bir mimariye ve sürekli öğrenerek kendi kendini geliştiren işletim programına sahip olduğunu kaydetti. 
     Prof. Dr. Gönül Özsoy Peker, şu bilgiyi verdi 
     ''Ülkemizde de ciddi boyutlara tırmanan ve özellikle saldırganlık, suç işleme ile ilişkilendirilen alkol, madde ve ilaç kötüye kullanımı ve bağımlılığı, yaklaşık 2 milyon kişiye ulaştı. Başlı başına kaygı verici bir beyin-davranış sorunu haline geldi. Bu durum, bireysel gelişim, toplum ve ulusun sosyal, ekonomik gelişimine pek çok doğrudan ve dolaylı olumsuz etki yapmaktadır.'' 
     
</TEXT>
</DOC>
