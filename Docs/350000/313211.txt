<DOC>
<DOCNO> 313211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sontur03.html </URL>
<DATE> 2005/02/07/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Deprem çığları 
</HEADLINE>
<TEXT>

     Osman BEKLEYEN - Feyat ERDEMİR DHA 

      HAKKARİ'de 12 gündür süren depremler halka büyük panik yaşatırken, sarsıntılar bölgede çığ düşmelerini de artırdı. Van Yüzüncü Yıl Üniverisitesi Mühendislik Mimarlık Fakültesi Jeoloji Mühendisliği Bölümü Araştırma görevlisi Alper Şengül, "Depremler kar kütlelerini herekete geçirdi, çığları tetikledi. Çığlar düşmesi gereken zamandan 1 ay önceden düşmeye başladı'' dedi. 
     Hakkari'de 25 Ocak günü meydana gelen ve en büyüğü Richter ölçeğine göre 5.5 büyüklüğünde olan depremin ardından bölge hemen her gün meydana gelen depremlerle sarsılmaya devam ediyor. Depremlerin halk arasında yarattığı panik devam ederken uzmanlar yeni bir tehlikeye, çığ tehlikesine dikkat çekti. 
     Bölgede depremlerden bu yana 30'u aşkın çığ düşmesi yaşanırken, depremin yerle bir ettiği Sütlüce Mezrası'nda incelemeler yapan Van Yüzüncü Yıl Üniverisitesi Mühendislik Mimarlık Fakültesi Jeoloji Mühendisliği Bölümü araştırma görevlisi Alper Şengül, depremin etkisiyle toprağı yumuşak olan bölgelerde heyelanlar görüldüğünü, bunun da çığları tetiklediğine dikkat çekti. Şengül, özellikle Hakkari- Van karayolunun 40 kilometrelik dağlık bölümünde ve depremin en çok etkili olduğu Kaymaklı yol güzergahının 50 kilometrelik bölümünün büyük risk taşıdığını belirterek uyarılarda bulundu. 
     Bu yolları kullananların çok dikkatli olması gerektiğini söyleyen Şengül, şöyle devam etti 
     "Havaların da biraz ısınması ile kar kütlelerinin altında sıvılaşma meydana geldi. Ancak bu karlar şubat ayı sonları ile mart ayının ortalarına kadar dağlardan koparak düşer. Fakat son yaşanan 5.5 büyüklüğündeki deprem ve artçılar bu çığların düşmesini hızlandırdı. Çünkü sarsıntılar kar kütlelerinin topraktan ve kayalardan kopmasına neden oldu. Özellikle Zap Vadisi boyunca bir çok çığ düştü. Bundan dolayı çok riskli bir bölge olan Zap Vadisi'nde çığlar büyük tehlike oluşturmaya başladı. Çığın yanı sıra kayaların yuvarlanması olayları da yaşanabilir.'' 
     
</TEXT>
</DOC>
