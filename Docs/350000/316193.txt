<DOC>
<DOCNO> 316193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur27.html </URL>
<DATE> 2005/02/17/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Genelevde çalışabilmek için boşanmış 
</HEADLINE>
<TEXT>

     Ali ÖZKAYA DHA 

      İZMİR'in Buca İlçesi'nde öldürülen hayat kadını 32 yaşındaki Songül Fıratoğlu ve eşi 47 yaşındaki Çetin Satık'ı tabancayla vurarak öldürenlerin kimlikleri belirlenemedi. Çiftin 8 yıl önce evlenip 2001 yılında boşanmalarına rağmen birlikte yaşadığı kadının 4 yıldır genelevde çalıştığı saptandı. 
     Dün saat 05.00 sıralarında, sevgililer günü nedeniyle gittikleri eğlenceden dönen Çetin Satık ile 4 yıl önce boşanmasına rağmen birlikte yaşadığı hayat kadını Songül Fıratoğlu, Şirinyer 364 sokak 20 numaradaki Bucalı Hasanağa Apartmanı önüne geldiklerinde saldırıya uğradı. Çetin Satık'ın kullandığı otomobilden inip apartmanın kapısına doğru yürüyen Songül Fıratoğlu metalik gri renkli Tofaş Şahin marka otomobilden inen ve en az iki kişi oldukları sanılan saldırganların tabancayla açtığı ateş sonucu başından vurularak öldü. Otomobilini parketmeye çalışırken silah seslerini duyunca kaçmak isteyen Çetin Satık da saldırganların elinden kurtulamadı. Başına isabet eden tek kurşunla direksiyon başında can verdi. 
     Olay yerinde yapılan incelemede 18 boş kovan bulan polis, Şanlıurfa Siverek nüfusuna kayıtlı olan Songül Fıratoğlu'nun 1997 yılında, bir süre ayakkabıcılık yapan Adanalı Çetin Satık ile evlendiğini belirledi. Satık'tan 2001 yılında boşanmasına rağmen birlikte yaşamayı sürdüren Fıratoğlu'nun aynı yıl İstanbul'da genelevde çalışmaya başladığı saptandı. Daha sonra İzmir Genelevi'ne gelen Fıratoğlu'nun, geçen yıl da Konya'nın Akşehir İlçesi'ndeki geneleve gittiği, 10 gün önce de izin alıp İzmir'e geldiği ortaya çıktı. Çetin Satık ile Songül Fıratoğlu'nun, evli kadınların genelevde çalışmalarının yasak olması nedeniyle boşanıp birlikte yaşamayı sürdürdüklerinin sanıldığı belirtildi. 
     Başlarından kurşunlanarak öldürülen çiftin İzmir Adli Tıp Kurumu Morgu'ndaki cenazeleri, Satık'ın Adana'dan gelen yakınları tarafından alındı. Yakınlarının, Cengiz Satık'ın genelevde çalışan Songül Fıratoğlu ile birlikte yaşadığını bilmedikleri, öğrenince şaşırdıkları belirtildi. Cenazelerin Adana'da toprağa verileceği kaydedildi. Songül Fıratoğlu'nun ailesinden ise hiç kimse gelmedi. 
     Soruşturmayı sürdüren polis, Satık ve Fıratoğlu'nun, hayat kadını olduğunu yeni öğrenen yakınları veya genelev mafyası tarafından öldürülmüş olabileceği ihtimalleri üzerinde durulduğunu belirtti. Fıratoğlu'nun eski sevgilisinin veya kendisiyle birlikte olmak için ısrarcı olan kişi ya da kişilerin bulunup bulunmadığının da araştırıldığı, borç alacak ilişkilerinin de incelendiği vurgulandı. 
     
</TEXT>
</DOC>
