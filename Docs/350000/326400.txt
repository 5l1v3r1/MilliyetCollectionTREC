<DOC>
<DOCNO> 326400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur35.html </URL>
<DATE> 2005/03/23/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Koyulhisar'daki dün gece yine toprak kaydı .. 
</HEADLINE>
<TEXT>

     Sivas'ın Koyulhisar İlçesi Sugözü Köyü Kuzulu Mezrası'nda gece yeniden heyelan yaşandı. 
     İl Sivil Savunma Müdürü Peksever Müderrisoğlu, geceki heyelanla yaklaşık 5 milyon ton toprağın daha kaydığını söyledi. 
     Mezrada sadece 6 evin ayakta kaldığını belirten Müderrisoğlu, ''Ufak çaplı kaymaların yaşandığı bölgede, önceki gece ve dün de büyük toprak kaymaları oldu. Mezrada boşaltılan çok sayıda ev toprak altında kaldı. Heyelanın devam etmesi nedeniyle ayakta kalan 6 ev de bir süre sonra toprak altında kalabilir. Gece yaklaşık 5 milyon ton toprak daha kaydı'' dedi. 
     Bu arada, ağır iş makineleri ve bazı sivil savunma ekipleri risk nedeniyle heyelan bölgesinden çekilmeye başladı. 
     İl Kriz Merkezi'nden yapılan yazılı açıklamada ise teknik ve uzman ekipler tarafından ''kontrollü çalışılabilir'' raporu verildikten sonra tüm arama kurtarma ekipleri ve araç parkının en kısa zamanda olay mahalline intikal etmesinin kararlaştırıldığı belirtildi. 
     Ayrıca, herhangi bir acil müdahaleye karşı 2 eksvatör, 4 sivil savunma aracı, 6 arazi aracı ve 24 saat sürekli hizmet için Sağlık Ocağı'nın hazır bulundurulmasına, sivil savunma ekibi tarafından her gün heyelan bölgesi ile Kelkit Irmağı arasının taranmasının öngörüldüğü bildirildi. 
     
     DENİZ FENERİ 20 KONTEYNIR GÖNDERDİ 
     Öte yandan, Deniz Feneri Derneği'nin, Sivas'ın Koyulhisar İlçesi'ne bağlı Sugözü Köyü Kuzulu Mezrası'na 30 bin YTL 30 milyar lira tutarında yardım malzemesi ve mağdur ailelerin geçici olarak barınabilmesi için 20 konteynır gönderdiği bildirildi. 
     Bölgede oluşturulan çadırkentin sökülerek, yerine Afyon depremi sırasında kullanılan konteynırların yerleştirildiği kaydedildi. 
     
</TEXT>
</DOC>
