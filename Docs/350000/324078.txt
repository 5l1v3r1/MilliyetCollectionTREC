<DOC>
<DOCNO> 324078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonspo04.html </URL>
<DATE> 2005/03/16/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Daum'u efkar bastı... Denizli'de sürpriz 11 bekleniyor... 
</HEADLINE>
<TEXT>

     Tuncay ve Serkan'ın cezaları, Nobre ile Servet'in sakatlıkları yüzünden kara kara düşünmeye başlayan Daum, yedek oyunculara sarıldı 
     
     En riskli hafta 

     Denizlispor deplasmanı öncesi teknik direktör Daum’u sıkıntı bastı. Sezonun en riskli haftasına girdiklerini düşünen Alman hoca, Tuncay’dan sonra Serkan’ın kırmızı kart görmesi, Deniz’in istediğini verememesi, Nobre ile Servet’in Gençlerbirliği maçında sakatlanmaları nedeniyle zor durumda kalırken, Denizli karşısına zorunluluktan farklı bir kadroyla çıkmaya hazırlanıyor. Önder, Selçuk, Serhat, Hooijdonk gibi oyuncularına özel ilgi gösteren Daum, onlardan hazır olmalarını istedi. 
     
     Nobre kararsızlığı 

     Sağlık kontrolünde önemli bir sakatlığına rastlamayan Servet’in oynayabilecek durumda olduğu belirtilirken, Nobre’nin forma giymesinin riskli olacağı Daum’a iletildi. Doktorların bu raporuna karşın, Brezilyalı futbolcunun, forma giymek istediğini belirterek kendisine başvurmasıyla iki arada bir derede kalan tecrübeli teknik adam, ne yapacağını şaşırdı. Sağ kanatta Önder, ön liberoda Selçuk’a görev vermeyi düşünen Alman hocanın, forvette Hooijdonk’u oynatması bekleniyor. 
     
</TEXT>
</DOC>
