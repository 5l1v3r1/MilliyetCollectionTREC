<DOC>
<DOCNO> 313093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun32.html </URL>
<DATE> 2005/02/07/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Rumlar, 2005'i 'EOKA' yılı ilan etti 
</HEADLINE>
<TEXT>

     Rum Ortodoks Kilisesi, Rum Eğitim ve Kültür Bakanlığı ile ''EOKA Anısını Yaşatma Konseyi'', ''EOKA'cı Birlikleri'' ve ''Kurtuluş Mücadelesi Vakfı'' 2005 yılını ''EOKA Kurtuluş Mücadelesi Anı ve Onur Yılı'' ilan etti. 
     ''EOKA Anısını Yaşatma Konseyi'' Başkanı Andreas Angelopulos, bu vesileyle 2005 yılı içinde çeşitli etkinlikler yapacaklarını açıkladı. 
     Angelopulos, Rum halkına, ''mücadelenin başlangıcının 50. yıldönümü münasebetiyle düzenlenecek kutlama etkinliklerine katılma çağrısında'' bulundu. Rum yönetimi ayrıca, ''EOKA mücadelesinin 50 yılı'' nedeniyle 21 bin civarındaki EOKA mensubuna, Rum yönetimi lideri Tasos Papadopulos'un imzasını taşıyan ''onur madalyası'' verecek. Madalyalar, EOKA'nın Türklere silahlı mücadeleye başladığı 1 Nisan'dan itibaren verilmeye başlanacak. 
     
     KIBRIS TÜRK MÜCAHİTLER DERNEĞİ'NDEN TEPKİ 
     Kıbrıs Türk Mücahitler Derneği Genel Başkanı Vural Türkmen, ''Kıbrıs Türküne katliamlar yoluyla soykırım uygulayan EOKA mensuplarının Rum yönetimince taltif edilmesinin düşündürücü olduğunu'' belirtti. 
     Türkmen, yaptığı yazılı açıklamada, Rum yönetiminin 2005 yılını ''EOKA Yılı'' ilan ederek Kıbrıs Türklerini katliamlarla yok etmeyi amaçlayan ve EOKA mücadelesine katkı koyan 21 bin civarında EOKA mensubuna madalya vermeyi öngören yasal bir düzenleme yaptığına dikkat çekti. 
     ''Kıbrıs Türklerinin geçmişten ders alarak kalıcı bir barış için çaba gösterirken, 2005'in EOKA yılı ilan edilmesinin iyi değerlendirilmesi gerektiğini'' kaydeden Türkmen, ''Kin ve düşmanlığı gündeme getirip ödüllendiren Rumlara nasıl güvenip kalıcı bir barış yapabiliriz. Bu konu mercek altına alınıp sorgulanmalıdır'' ifadesini kullandı. 
     Türkmen, açıklamasında şunları kaydetti ''Kıbrıs Cumhuriyeti'ni silah zoruyla işgal eden zihniyetin temsilcisi Güney Kıbrıs Rum yönetimini, sözde tüm Kıbrıs'ı temsilen üye yapan AB'yi ve Rumlarla birlikte Kıbrıs'ın birlikte yönetebileceğimiz bir çözüme umut bağlayanları Rumların '2005 EOKA Yılı' kararını iyi değerlendirmeye ve geleceği iyi düşünmeye çağırıyoruz.'' 
     
</TEXT>
</DOC>
