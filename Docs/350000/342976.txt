<DOC>
<DOCNO> 342976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/soneko38.html </URL>
<DATE> 2005/05/16/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Ali Balkaner'e ait çok değerli tablolar ve antikalar ele geçirildi... 
</HEADLINE>
<TEXT>

     Tasarruf Mevduatı Sigorta Fonu TMSF ekiplerinin mali polis ile birlikte Yeniköy’deki bir villada yaptığı aramada, el konulan Yurtbank’ın eski sahibi Ali Avni Balkaner’e ait olduğu belirlenen antika eşya, arkeolojik eserler ve tablolar ele geçirildi. 
     TMSF Satış Komisyonu Başkanı Fethi Çalık, Hattat Villaları’ndaki villaya yapılan baskın ile ilgili olarak yaptığı açıklamada, bir vatandaşın ihbarı üzerine Mehmet Hattat adına kayıtlı 2 nolu villaya mali polisle birlikte geldiklerini kaydetti. 
     Çilingir yardımıyla içeri girdiklerini ifade eden Çalık, ihbarda belirtildiği şekilde, mutfak dolaplarının içine saklanmış olarak antika eşya, arkeolojik eserler ve çeşitli tablolar bulduklarını bildirdi. 
     Arama yapılan villanın 2002 yılında icra ihalesi sonucu Balkaner’den Mehmet Hattat’a geçtiğini belirten Çalık, baskında ele geçirilen eşyaların değerine ilişkin bir soru üzerine, "Trilyonlarca lira değerinde antik eser var. Hepsinin de faturaları mevcut" dedi. 
     Daha önce yaptıkları bir aramada, Ali Balkaner’e ait 1 numaralı villadaki eşyalara el koyduklarını, 2 numaralı villa başkasına ait olduğu için işlem yapılmadığını anlatan Çalık, ele geçirilen eşyanın değerinin yapılacak çalışma ile belirleneceğini söyledi. 
     Çalık, başka bir villanın önünde Ali Avni Balkaner’e kayıtlı olduğu belirlenen 2003 model Mercedes marka bir otomobil de bulduklarını bildirdi. 
     Arkeolojik eserlerin müzeye kayıtlı olmadıklarının belirlenmesi halinde Ali Avni Balkaner ve Pelin Balkaner hakkında suç duyurusunda bulunacaklarını ifade eden Çalık, aynı zamanda yanlış mal beyanı gerekçesiyle yine aynı kişiler hakkında suç duyurusu yapacaklarını kaydetti. 
     Villada ele geçirilen antika eşya, arkeolojik eserler ve tablolar, bir kamyona yüklenerek TMSF’nin deposuna götürüldü. 
     
</TEXT>
</DOC>
