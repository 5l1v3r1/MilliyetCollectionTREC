<DOC>
<DOCNO> 312357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/soneko20.html </URL>
<DATE> 2005/02/04/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Şener VOB, reel ve finansal sektöre katkı sağlayacaktır 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, makro ekonomik istikrarın sağlandığını bildirdi. 
     Şener, Vadeli İşlem ve Opsiyon Borsası'nın VOB Hilton Oteli'nde düzenlenen açılış töreninde yaptığı konuşmada, hükümetin iktidara gelmesinin üzerinden 2 yılı aşkın süre geçtiğini, bu sürede temel hedeflere bir bir varıldığını söyledi. 
     Makro ekonomik istikrarın sağlandığını, son 30 yılın en düşük enflasyonunun yakalandığını, büyüme trendinin sürdürülebilir bir büyümeye dönüştüğünü ve dış ticaret rekorlarının kırıldığını belirten Şener, siyasi istikrarın güçlü bir şekilde oluşmasıyla ekonomide de temel taşların yerine oturmaya başladığını bildirdi. 
     Şener, şöyle dedi 
     ''2003-2004, ekonomik açıdan, ülkemiz açısından en başarılı yıllar olmuştur. Bugün açılışını yaptığımız Vadeli İşlem ve Opsiyon Borsası spot piyasaların yanında yer alacaktır. 20. yüzyılın son çeyreğinde radikal değişimler olmuştur. Üretim, yatırım ve finansman riskli hale gelmiştir. Teknoloji ve bilgisayar yeni ürün pazarları yaratmıştır. Bugün açılışını yaptığımız VOB, riskten korunmak isteyen aktörlerle mali piyasalarda risk alan kişilerin buluşma yeri olacaktır. Reel ve finansal sektöre, VOB önemli destek ve katkılar sağlayacaktır. Tarım ürünlerinin fiyatları, taban fiyat uygulaması doğrudan gelir desteğine fiyat verilmesiyle uygulanmalıdır. Artık Türkiye'de ürün fiyatları piyasada belirlenecektir.'' Şener, borsanın faaliyete geçmesiyle hem finans, hem de reel sektörün fiyat dalgalanmalarından korunma şansı bulacağını söyledi. 
     Başbakan Yardımcısı Şener, VOB'un sermaye piyasalarında önemli bir aktör olacağını, VOB'un ayrıca mali, finansal sektörlerle yatırımcılara önemli katkı sağlayacağını söyledi. 
     
</TEXT>
</DOC>
