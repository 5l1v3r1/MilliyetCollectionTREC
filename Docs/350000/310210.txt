<DOC>
<DOCNO> 310210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun50.html </URL>
<DATE> 2005/01/28/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Yunanistan Ege'de gerginlikler yanlış anlamadan kaynaklanıyor 
</HEADLINE>
<TEXT>

     Yunanistan Deniz Kuvvetleri Komutanı Koramiral Andonis Andoniyadis, ''Türkiye ile Yunanistan arasında sorunların bulunmasının, iki ülke ve deniz kuvvetleri arasında iyi ilişkiler olmaması ve işbirliği yapılmayacağı anlamına gelmediğini'' söyledi. 
     Türkiye'ye resmi ziyarette bulunan Koramiral Andoniyadis, Atina Haber Ajansı'na ANA verdiği demeçte, ilk kez bir Yunan Deniz Kuvvetleri Komutanının Türkiye'yi resmen ziyaret ettiğine dikkat çekerek, bunun büyük önem taşıdığını vurguladı. 
     Koramiral Andoniyadis, Savunma Bakanı Spilyos Spilyotopulos'un da bu ziyareti yapması için kendisine destek verdiğini kaydetti. 
     Yunan ve Türk Deniz Kuvvetleri'nin uzun süredir iyi ilişkiler içinde olduklarını ve aralarında sorun yaşanmadığını ifade eden Koramiral Andoniyadis, son zamanlarda Ege'de yaşanan ''gerginliklere'' ilişkin olarak da şunları söyledi 
     ''Bunlar birçok defa yanlış anlamadan veya yerel gerilimlerden kaynaklanıyor. Kötü niyet yok. Bazen gemi komutanları bile gayretkeşlik gösterebiliyor ve medyanın da katkısıyla durum kötüleşiyor.'' Milli Savunma Bakanı Vecdi Gönül ve Genelkurmay Başkanı Orgeneral Hilmi Özkök ile yaptığı ikili görüşmelerin çok olumlu geçtiğini de söyleyen Koramiral Andoniyadis, ''Özellikle bazı siyasi konularda anlaşmazlıklar ve değişik görüşler mevcuttur. Ancak gerek Sayın Gönül gerekse Sayın Özkök bunların ikili ilişkilerimizin geliştirilmesi önünde engel teşkil etmediklerine beni temin ettiler'' dedi. 
     Bu arada, ANA, İstanbul Fener Rum Patriği Barthalomeos'un Koramiral Andoniyadis'in onuruna verdiği yemeğe, 3 Türk Amiralin de katıldığını kaydetti. 
     
</TEXT>
</DOC>
