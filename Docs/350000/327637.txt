<DOC>
<DOCNO> 327637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/dunya/axdun01.html </URL>
<DATE> 2005/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırgızistan'da kaos 
</HEADLINE>
<TEXT>


Muhalefeti ayaklandıran seçim sonuçlarının geçerli, yeni iktidarı yasallaştıran eski parlamentonun ise geçersiz olduğu açıklandı 


CENK BAŞLAMIŞ Moskova 


Kırgızistan'da Yüksek Seçim Komisyonu'nun, muhalefetin ayaklanmasına yol açan parlamento seçimlerinin sonucunun geçerli olduğunu açıklaması kafaları karıştırdı. Komisyon, 27 Şubat ve 13 Mart tarihlerinde yapılan seçimler sonucu oluşan parlamentonun yasal olduğunu, tartışmalı bölgelerdeki seçimlerin ise tekrarlanacağını açıkladı. Böylece, yeni iktidara yasallık kazandıran ve atamalarını onaylayan eski parlamento geçersiz ilan edildi. 
Seçimlere hile karıştırıldığını öne sürerek ayaklanan muhalefet, yeni seçilen milletvekillerini tanımamış, eski milletvekillerini meclise davet etmişti. Yüksek Seçim Kurulu ise dün, tüm atamaları onaylayarak Kurmanbek Bakıyev'i devlet başkanı ilan eden eski milletvekillerinin geçersiz olduğunu duyurdu, son turu 13 Mart'ta yapılan seçimler sonucu seçilen yeni milletvekillerini meclise çağırdı. 
Yüksek Seçim Komisyonu Başkanı Süleyman İmanbayev bu karar sonrası istifasını açıkladı. Yeni yönetimde güvenlik organlarından sorumlu olan Feliks Kulov, eski parlamenterlerden kararı kabul etmelerini istedi ve "Ormanda yaşamıyoruz. Birleşmiş Milletler üyesi bir ülkeyiz" dedi. 

Türk heyetini ıslıkladılar 

Kırgızistan'da temaslarda bulunan Türk diplomatik heyeti, Türkiye'nin Bişkek Büyükelçisi Serpil Alpman eşliğinde Uluslararası Kırgızistan - Türkiye Manas Üniversitesi'nde KTMÜ Türk öğrenciler, öğretim üyeleri ve aileleriyle bir araya geldi. Heyet başkanı, Türkiye'nin eski Bişkek Büyükelçisi Metin Göker, öğrencilere hitaben, "Sizler, Kırgızistan ile Türkiye arasında 1991'den bu yana kurulan dostluk köprüsünün birer taşısınız" dedi. Göker'in konuşması, bazı öğrencilerin ıslıklarıyla kesildi. Can güvenliklerinin olmadığını söyleyen bir grup öğrenci de salonu terk etti. Bu arada saldırganların hedefine maruz kalan Türk işyerlerindeki zararın 20 milyon dolara ulaştığı tahmin ediliyor. 


</TEXT>
</DOC>
