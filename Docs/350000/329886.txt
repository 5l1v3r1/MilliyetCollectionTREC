<DOC>
<DOCNO> 329886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/soneko07.html </URL>
<DATE> 2005/04/03/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Eximbank Genel Müdürü Dolar 1.400'ü aşar... 
</HEADLINE>
<TEXT>

     Eximbank Genel Müdürü Ahmet Kılıçoğlu, dolar kurunun son dönemde yükselmesi ile ihracatçıların biraz soluk aldığını belirterek, ''Dolar, 1.400'ü aşar. Çok büyük radikal bir şey olmazsa 1.450'ye kadar gidebilir'' dedi. 
     Kılıçoğlu, A.A muhabirinin bankacılık sektörü, bankacılık yasası ve Eximbank kredileri ile ilgili sorularını yanıtlarken, doların 1.200'le kadar indiğini ve bu düzeyin çok düşük olduğunu söyledi. 
     FED'in faiz arttırımıyla doların TL karşısında değerinde düzelme olduğunu ifade eden Kılıçoğlu, 2001 yılında devalüasyon olduğu zaman doların 1.600'e kadar çıktığını daha sonra ise 1.300'e düştüğünü, o sene haziran ayında tekrar 1600'ü gördüğünü hatırlattı. Kılıçoğlu, ''4 sene sonra ise 1.400'den bahsediyorsunuz. Bunda bir yanlış zaten var'' dedi. 
     Kılıçoğlu, ''Dolarda beklentiniz nedir'' şeklindeki soruya, iktisadi parametreler açısından, siyasi gelişmelerden bağımsız olarak bakıldığında kurlarda çok büyük bir oynama beklemediğini söyledi. Kılıçoğlu, ''Dolar, 1.400'ü biraz aşar. Çok büyük radikal bir şey olmazsa 1.450'ye kadar gidebilir. O da normal bir seyir. Ama siyasi gelişmelerden bağımsız olarak söylüyorum'' diye konuştu. 
     
     BANKACILIK SEKTÖRÜ 
     ''Bankacılık sektörünün şu andaki durumunu nasıl değerlendiriyorsunuz '' şeklindeki soru üzerine Kılıçoğlu, Türkiye'nin en son yaşadığı krizde, bankacılık sektörünün en ciddi şekilde vurulan sektörlerden biri olduğunu söyledi. 
     Kılıçoğlu, bankacılık sektörünün o tarihten bu tarihe çok ciddi bir rehabilitasyon geçirdiğini belirterek, bu süreçte BDDK gibi bir otoritenin ön plana çıktığını, Bankacılık Yasası'nın 2 kere değiştiğini, birtakım birleşmeler veya fona alınmaların yaşandığını anlattı. 
     ''Bütün bu temizlik ya da iyileştirme harekatı bence son aşamasına geldi'' diyen Kılıçoğlu, bundan sonra bankacılık sektörünün daha etkin şekilde, reel ekonomi ile daha iç içe olacağını söyledi ve şöyle devam etti 
     ''Türkiye'nin makroekonomik göstergeleri düzeldikçe, faiz dışı fazla, bütçe dengesi, bütçe disiplini sağlandıkça, iç borçlanma ihtiyacı kısıtlandıkça, bankacılık sektörü, reel sektör ile daha girift bir şekilde çalışma yolunu seçecek.'' 
     
     BANKACILIK YASASI 
     Kılıçoğlu, Bankacılık Yasası'nı değerlendirirken, Yasa'nın 3. kere değiştirildiğini hatırlatarak, artık yapılanların son değişiklikler olduğunu ve sektöre iyi bir şekilde hizmet vereceğini kaydetti. 
     Yasaya başta tepkisel yansımaların olduğunu ifade eden Kılıçoğlu, ''Eskiden çekilen sıkıntıların tekrar olmamasını yahut onu önleyici birtakım düşüncelerle. Ama Bankalar Birliği ile BDDK arasında yapılan görüşmelerde büyük bir kısmı düzeltildi. Çok ciddi bir ayrılık olduğunu zannetmiyorum artık'' dedi. 
     
     EXİMBANK KREDİLERİ 
     Kılıçoğlu, Eximbank'ın 1 Ocak-29 Mart döneminde, 1 milyar YTL 772 milyon dolar tutarında kısa vadeli kredi kullandırdığını, bu dönemde KOBİ'lere kullandırılan kısa vadeli kredilerin 383 milyon YTL'ye 290 milyon dolar ulaştığını söyledi. 
     Kısa vadeli ihracat kredilerinden faydalanan firma sayısının 1350 olduğunu ve bu firmaların yüzde 67'sinın KOBİ niteliğinde olduğunu kaydeden Kılıçoğlu, söz konusu dönemde sigortalanan sevkiyat tutarının da 1 milyar dolar düzeyinde gerçekleştiğini bildirdi. 
     Kılıçoğlu, ''Bu dönemde banka tarafından sağlanan toplam destek 1.8 milyar dolar tutarında gerçekleşti. 2005 yılında 4.4 milyar doları nakdi kredi ve 4.1 milyar doları sigorta ve garanti olmak üzere toplam 8.5 milyar dolarlık destek sağlanmayı hedefliyoruz'' dedi. 
     Türk ekonomisi düzeldikçe, mali piyasalar ve bankacılık sektörü daha etkin şekilde çalışmaya başladıkça, faizler düştükçe kısa vadeli Eximbank kredilerinin eskisi kadar cazip olmaktan uzaklaştığına dikkat çeken Kılıçoğlu, bunun doğal bir gelişme olduğunu söyledi ve şöyle devam etti 
     ''Dolayısıyla bizim daha asli Eximbank görevlerine dönmemiz gerek. Bankanın orta-uzun vadeli stratejisi, proje finansmanı orta-uzun vadeli krediler, ihracat kredi sigortası ve garanti faaliyetlerine ağırlık vermek olacak. Ama bu, hemen bu sene olacak diye bir şey yok.'' 
     
</TEXT>
</DOC>
