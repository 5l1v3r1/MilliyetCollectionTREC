<DOC>
<DOCNO> 311322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/soneko20.html </URL>
<DATE> 2005/02/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Ford Otosan 2004'te rekor kırdı... 
</HEADLINE>
<TEXT>

     Geçen yıl üretim, satış ve ihracat rakamlarında tarihi rekor adetlere ulaşan Ford Otosan, 137 bin 970 adet ihracat olmak üzere 252 bin 775 araç satışı gerçekleştirdi. 
     Ford Otosan Genel Müdürü Turgay Durak, bu yıl iç pazarda 115 bin araç satışı, 150 bin adet de ihracat hedeflediklerini bildirdi. 
     Durak, düzenlediği basınla sohbet toplantısında, 2004 yılının sektör ve kendileri için oldukça başarılı geçtiğini söyledi. 
     Senenin ilk 5 ayında yakalanan satış temposunun yıl sonunda pazarın 1 milyon araç seviyesine ulaşabileceğini göstermesine rağmen, Mayıs ayından sonra yaşanan olumsuz gelişmelerin temponun düşmesine neden olduğunu anlatan Durak, ''Bu olumsuzluklara rağmen 2004 yılı 2003 yılına göre yüzde 88'lik büyüme gösterdi ve toplam otomotiv pazarında 740 bin 233 araç satışı gerçekleşti'' dedi. 
     Geçen yıl toplam perakende satışlarını bir önceki yıla göre yüzde 91 artırarak, 114 bin 805 araç satışı gerçekleştirdiklerini bildiren Durak, toplam 47 markanın rekabet ettiği Türkiye otomotiv pazarında 2003 yılında elde ettikleri yüzde 15.3 pazar payını da yüzde 15.6'ya yükselttiklerini söyledi. 
     Durak, ''bu yıl özellikle otomobil pazarında elde ettiğimiz 45 bin 233 adetlik perakende satış ve yüzde 10'luk pazar payı ile 2003 yılında 5. olduğumuz bu segmentte büyük bir ilerleme kaydederek en çok satan 3. marka konumuna yükseldik'' dedi. 
     
     206 BİN 615 ADET ÜRETİM 
     Ticari araç pazarında liderliklerini devam ettirdiklerini ifade eden Durak, üretimlerinin de geçen yıla göre yüzde 80 artarak 206 bin 615 adete ulaştığını bildirdi. 
     Bu üretimin 137 bin 970 adedini ihraç ettiklerini söyleyen Durak, ihracat gelirlerinin 2003 yılına göre yüzde 85 artarak, 1 milyar 433 milyon Euro olduğunu, iç pazar ve ihracat adetleri ile birlikte Ford Otosan olarak 252 bin 775 araç satışı gerçekleştirdiklerini kaydetti. 
     Turgay Durak, geçen yılki üretim, satış ve ihracat rakamlarının aynı zamanda Ford Otosan'ın tarihindeki rekor adetler olması itibariyle ayrıca önem arzettiğini söyledi. 
     2005 yılına ilişkin değerlendirmelerde de bulunan Durak, 2004 yılının ikinci yarısında otomotiv vergilerinde yapılan artışın, 2005 yılı süresince talep üzerinde olumsuz etkilerinin devam edeceğini öngördüklerini belirtti. 
     
     ''İÇ PAZARDA YÜZDE 15 DARALMA BEKLİYORUZ'' 
     2005 yılında sektörde konsolidasyon, duraklama olacağını, iç pazarda yüzde 15 daralma beklediklerini, ihracatta yüzde 10 artış öngördüklerini ifade eden Durak, Ford Otosan olarak bu sene iç pazardaki satışlarını muhafaza ederek 115 bin araç satmayı, 150 bin adet de ihracat hedeflediklerini kaydetti. 
     Durak, bu yıl 65 bin adedi ihraç, 28 bin adedi iç pazar olmak üzere 93 bin transit connect, 84 bin 400 adedi ihraç, 40 bin adedi iç pazar olmak üzere 124 bin 400 transit, 5 bin 600 adet Cargo olmak üzere toplam 223 bin araç üreterek 2004 yılında kırdıkları rekoru daha yukarıya taşıyacaklarını belirtti. 
     
     ''BU SENE 130 MİLYON EURO YATIRIM YAPACAĞIZ'' 
     Ford Otosan olarak, geçen yıl 85 milyon Euro yatırım yaptıklarını söyleyen Durak, bu sene 130 milyon Euro yatırım yapacaklarını bildirdi. 
     Durak, ''bunun 40 milyon Euro'su Kocaeli'deki fabrikamızın 200 bin adet olan yıllık üretim kapasitesinin 240 bine çıkarılması için. İnönü Fabrikamızdaki 15 bin kapasite ile toplamda kapasitemiz 255 bine çıkacak'' dedi. 
     Sektörde 2003 yılında 32 bin olan istihdamın 2004 yılında 40 bine çıktığına da işaret eden Durak, 2005 yılında istihdamın 39 bin 500 ile 40 bin 500 arasında oynayacağını, istihdamda önemli bir artış olmayacağını belirtti. 
     Bu arada Ford Otosan, Mart-Nisan aylarında Ford Focus'un piyasaya çıkmasıyla, bu segmentte yüzde 9-10 olan pazar payını yüzde 12'ye çıkarmayı hedefliyor. 
     
</TEXT>
</DOC>
