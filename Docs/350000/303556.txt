<DOC>
<DOCNO> 303556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/spor/spo15.html </URL>
<DATE> 2005/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



İpek'ten yeni bir ilk 

WIMBLEDON elemelerine giren ve ABD Açık turnuvasında çiftlerde üçüncü tura kadar yükselerek tenis tarihinde bir ilke imza atan İpek Şenoğlu, bu kez 17 Ocak'ta başlayacak sezonun ilk grand slam turnuvası Avustralya Açık'ta ülkemizi temsil etmeye hazırlanıyor. Turnuva öncesinde Canberra'da bir turnuvaya katılacak olan Şenoğlu, güçlü rakiplerinden çekinmediğini söyledi. 

Tuna'dan müthiş atak 

MİLLİ tenisçi Tuna Altuna, Avrupa Tenis Birliği'nin Tennis Europe aralık ayı klasmanında 37. sıraya yükseldi. İspanya'da katıldığı turnuvada başarılı olarak klasmanda hızla tırmanan 16 yaşındaki Altuna, yaş grubunda 37.'liğe oturarak Türk tenisinde bir ilki başardı. Genç yıldız, 15 Ocak'ta Almanya'nın Hamburg kentindeki ITF turnuvasında mücadele edecek. 

Mcrae zirvede 

DAKAR Rallisi'nde heyecan her geçen gün artarken, ekipler Afrika'nın içlerine doğru yol almayı dün de sürdürdü. Fas topraklarında Agadir - Smara arasında koşulan toplam 654 kilometrelik beşinci etap sonunda otomobil klasmanında ilk sırayı alan Nissan sürücüsü İngiliz Colin McRae, genel klasmanda zirveyi yeniden ele geçirdi. 

Potada bugün 

ULEB CUP 
Rusya - Moskova 
19.00 D.Moskova - T.Telekom 
EUROLEAGUE 
Fransa - Pau 
21.30 Pau-Orthez - Ülker 

7 dakikalik maç 

İSPANYA Ligi'nde bomba ihbarı nedeniyle tamamlanamayan Real Madrid - Real Sociedad karşılaşmasının geri kalan 7 dakikalık bölümü bugün oynanacak. Santiago Bernabeu Stadı'nda Nihat'ın da bir gol attığı ve 1 - 1 devam eden maç, ihbar üzerine 87. dakikada durdurulmuş ve 70 bin taraftar tahliye edilmişti. Dünya'nın en kısa maçlarından biri olacak karşılaşma TSİ 20.00'de başlayacak. 

Ertuğrul, Mısır'da 

DAHA önce Güney Afrika, Tunus ve Avusturya'da görev yapan teknik direktör Muhsin Ertuğral, Mısır Ligi'nde 4. sırada bulunan İsmaili takımıyla anlaştı. 2001 yılında Güney Afrika'nın Kaiser Chiefs takımıyla Afrika Kupa Galipleri Kupası'nı kazanan, Ertuğral, İsmaili ile 1.5 yıllık sözleşme imzaladı. 

Musa'dan imza 

ANKARASPOR, İstanbulsporlu Musa Büyük ile dün resmi sözleşme imzaladı. Başarılı futbolcunun 3.5 yıllık anlaşma yaptığı açıklandı. Başkent ekibi, Trabzonspor ile anlaşan Denizlisporlu Özgür'e de el attı. Yeşil - Siyahlı yöneticiler, Bordo - Mavililer'in ilgisiz kalmasından yakındı. 

Çakır affetmiyor 

LİGİN ilk yarısında en fazla can yakan hakem Cüneyt Çakır oldu. 8 karşılaşma yöneten Çakır, futbolculara 7 kırmızı, 21 sarı kart gösterirken, Metin Aydoğan ise 7 karşılaşmada 6 kırmızı kart ve 41 sarı kart çıkararak ikinci sıraya yerleşti. 

PFDK ceza yağdırdı 

PFDK, Denizlisporlu Ersen Martin'e iki, Büyükşehir Belediyesi Ankarasporlu Saffet Akyüz'e de bir maç müsabakalardan men cezası verirken Sivasspor'un sahasını bir maç kapattı. Kurul, Beşiktaş, Galatasaray ve Trabzonspor'a ise 2 bin YTL para cezası kesti. 

Kayseri atakta 

KAYSERİ, Galatasaraylı İbrahim Yavuz ile anlaşma sağladı. Sarı - Kırmızılılar, santrfor Fazlı'ya karşılık Diyarbakırsporlu Sertan'ın takasını önerirken, Hakan Çimen de deneniyor. 

Terim'den yardım 

SAMSUN, Milanlı Sarr için İtalyan ekibinin eski hocası Fatih Terim'den yardım isteyecek. Karadeniz ekibi, Terim'den, 90 bin euro yetiştirme bedeli isteyen Milan ile görüşmesi için ricada bulunacak. 

Hentbolda ilk maç 

AVRUPA Şampiyonası grup elemelerinde Bosna - Hersek, Makedonya ve Belçika ile eşleşen Erkek Hentbol Milli Takımımız, ilk maçını bugün deplasmanda Bosna ile oynayacak. Saraybosna kentindeki karşılaşma saat 21.00'de başlayacak. 


</TEXT>
</DOC>
