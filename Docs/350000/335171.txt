<DOC>
<DOCNO> 335171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonsiy05.html </URL>
<DATE> 2005/04/20/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Milletvekili Kaya'nın istifasına hemşeri tepkisi 
</HEADLINE>
<TEXT>

     Ahmet ÖZBİLGİ AĞRI, DHA 

      CHP'den seçildikten sonra AKP'ye geçen Ağrı Milletvekili Cemal Kaya'nın enerji ihalesinde yolsuzluk yaptığı, haksız kazanç sağladığı, haksız ihaleler aldığı' iddiaları üzerine milletvekilliğinden istifa etmesi seçim bölgesi Ağrı'da yankı buldu. Diyadin İlçesi'nden bir grup mahalle ve köy muhtarı Kaya'nın istifasını kabul etmemesi için Başbakan Recep Tayyip Erdoğan'a faks çekti. 
     İstifa haberinin duyulması üzerine Cemal Kaya'nın Ağrı'daki irtibat bürosu taraftarlarının akınına uğradı. AKP'li İl Genel Meclis Üyesi Mehmet Menfi Güneş, Milletvekili Kaya'nın istifa ederek büyük bir erdemlilik gösterdiğini söyledi. 
     Diyadin Köy ve Mahalle Muhtarları Derneği Başkanı Tayfur Kaya da istifanın kabul edilmemesi için Başbakan Recep Tayyip Erdoğan'a bir faks gönderdiklerini söyledi. Faksı Diyadin İlçesi'nden 18 köy ve mahalle muhtarının imzaladığını söyleyen Dernek Başkanı Tayfur Kaya, "Milletvekilimiz Kaya istifa ettiği için çok üzgünüz. Diyadin, sahipsiz kalmıştır. Başbakanlığa gönderdiğimiz faksta istifanın kabul edilmemesini istedik'' dedi. 
     CHP Ağrı Milletvekili Naci Aslan'ın amcasının oğlu olan Ağrı Muhtarlar Derneği Başkanı Fahrettin Aslan ise "Cemal Kaya, çıkarları için istifa etmiştir. Zaten bugüne kadar Ağrı'ya bir şey yapmadı'' diye konuştu. 
     
</TEXT>
</DOC>
