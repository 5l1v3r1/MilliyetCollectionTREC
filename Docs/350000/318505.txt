<DOC>
<DOCNO> 318505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun47.html </URL>
<DATE> 2005/02/25/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Avrupalı müslümanlar AGİT-PA gündeminde... 
</HEADLINE>
<TEXT>

     Batı ülkelerinde yaşayan Müslümanlara karşı hoşgörüsüzlük ve ayırımcılık ilk kez Avrupa Güvenlik ve İşbirliği Teşkilatı AGİT gündemine getirildi. 
     AGİT bünyesinde ilk kez oluşturulan Müslümanlara karşı hoşgörüsüzlük ve ayırımcılıkla mücadele özel temsilcisi Büyükelçi Ömür Orhun, AGİT Parlamenterler Asamblesi AGİT-PA genel kurulunda yaptığı konuşmada, ''Batılı ülkelerde sözde islami terörizm veya islami aşırılığın tüm kötülüklerin kaynağı olarak gösterildiğini'' söyledi. 
     11 Eylül döneminden sonra özellikle batılı ülkelerde Müslümanların karşı karşıya bulundukları ortamın oldukça kötüleşmiş olmasının ''üzüntü verici bir gerçek olduğunu'' belirten Büyükelçi Orhun, şöyle dedi 
     ''Müslümanlar, bazı diğer azınlık gruplarıyla birlikte hoşgörüsüzlüğe, ayırımcılığa, güvensizliğe ve husumete maruz kalmaktaydılar ve hala kalmaya devam ediyorlar. sözde islami terörizm veya islami aşırılık bütün kötülüklerin kaynağı olarak görülmekte ve bu durum zaten mevcut olan önyargılara ve Müslümanlara karşı hoşgörüsüzlüğe ilave katkıda bulunmaktadır.'' Bu inancı takip eden insanların inançlarından, etnik kimliklerinden hatta görünüşlerinden ötürü lekelenmekte olduklarına işaret eden Büyükelçi Orhun, şunları söyledi 
     ''Hastalığın teşhisinde anlaştığımıza göre, belki çözümler hakkında konuşmamız daha yararlı olacaktır. Ayırımcılıkla mücadele ve hoşgörünün geliştirilmesi alanında AGİT standart bir çerçeve oluşturmuş ve operasyonel faaliyetlere başlamıştır. Aynı durum diğer ilgili uluslararası örgütler için de geçerlidir.'' 
     
     AYIRIMCILIKLA MÜCADELE İÇİN ÖZEL MEVZUAT 
     AGİT, Müslümanlara karşı hoşgörüsüzlük ve ayırımcılıkla mücadele özel temsilcisi olarak temel görevinin, ''Dinler ve kültürler arasındaki çatışmalardan kaçınmanın bilinç düzeyini artırmak olarak gördüğünü'' belirten Büyükelçi Ömür Orhun, ''Ayrıca, yeterli bir yasal mevzuat oluşturulması, bu mevzuatın tam olarak uygulanması ve eğitimin hayatı önem taşıdığı konularının altını çizmek istiyorum'' dedi. 
     Eğitimden kastının sadece kanun uygulayıcısı makamların eğitimi değil, daha çok genç nesillerin eğitimi olduğuna işaret eden büyükelçi Orhun, ''bu çaba içerisinde, hoşgörünün ve karşılıklı saygının geliştirilmesi açısından medyanın rolünün de önem taşıdığını'' kaydetti. 
     ''Toplumumuzun sorumlu üyeleri olarak birlikte çalışmak ve yaşamak konusunda, sağduyu ve cesaret sahibi olmalıyız'' diyen büyükelçi Orhun, ''Ancak bu şekilde dinler, kültürler ve uygarlıklar arasında çatışma olduğu yönündeki algılamaları önleyebiliriz'' diye konuştu. 
     
</TEXT>
</DOC>
