<DOC>
<DOCNO> 330269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/spor/spo04.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Biz kazanırız' 
</HEADLINE>
<TEXT>


Trabzonspor Başkanı Atay Aktuğ, "Şampiyonluk umudumuzu yitirmedik. Galatasaray'dan rövanşı alarak çıkışa geçeriz" dedi 


Bordo - Mavili takımda tüm gözler hafta sonu Ali Sami Yen Stadı'nda Galatasaray'la oynanacak dev maça çevrildi. Ankaraspor beraberliğiyle şampiyonluk yolunda ağır yara alan Trabzonspor'da Başkan Atay Aktuğ zorlu mücadele öncesi ezeli rakiplerine gözdağı verdi. 
Galatasaray'a Avni Aker Stadı'nda oynanan ilk maçta mağlup olduklarını hatırlatan Başkan Aktuğ, "Bazılarının temenni ettiği gibi Trabzonspor şampiyonluk yarışından kopmuş değildir. Üç puanlı sistemde her an her şey olabilir. Galatasaray maçına mutlak 3 puan parolasıyla çıkacağız. Rakibimizi sahasında yenerek çıkışa geçeriz" diye konuştu. Aktuğ, ligdeki kötü sonuçların halka arzı olumsuz etkilemeyeceğini de vurgulurken, Bordo - Mavili yöneticilerin henüz istenen düzeyde olmayan talebi artırmak için çalışma yaptığı bildirildi. 

Güneş sıkıntılı 

ADNAN SUNGUR DHA 

Beşiktaş yenilgisinin ardından gelen Ankaraspor beraberliği Trabzonspor'un şampiyonluk umutlarını azaltırken, Şenol Güneş artık rakiplerin puan kaybetmesini beklemek zorunda olduklarını söyledi. Tecrübeli hoca, "Ankaraspor'u yenerek beyaz sayfa açmak istiyorduk, fakat hiç hesapta olmayan şekilde iki puan kaybettik. Bu saatten sonra kalan bütün maçlarımızı kazanıp, rakiplerin takılmasını bekleyeceğiz" diye konuştu. 

Yeni golcü Szymkowiak 

Ara transferde büyük umutlarla kadroya dahil edilen Szymkowiak performansıyla yüzleri güldürüyor. Ankaraspor maçında ligdeki gol sayısını dörde çıkaran Polonyalı futbolcu, "Trabzon'da sık sık hücuma katılma şansı bulduğum için gol şansım arttı" dedi. 

Trabzon'u yıkan adam 

İLHAN GÜLER 

Ankaraspor'un Brezilyalı yıldızı Wederson çarpıcı açıklamalar yaptı. Trabzonspor'a attığı iki golle, Bordo - Mavili takımın şampiyonluk umutlarına büyük darbe vuran sambacı hedefinin İstanbul'un üç büyük kulübünden birinin formasını giymek olduğunu söyledi. 
Ülkesindeki çocukların, "Büyüyünce ne olacaksın " sorusuna, "futbolcu" yanıtı verdiğini belirten Wederson, "Futbol genlerimizde var" dedi. Wederson, "Türkiye'yi çölde bulunan bir Arap ülkesi sanıyordum. Ama geldikten sonra yanıldığımı gördüm" diye konuştu. 

Halka arzda son adım 

UĞRAŞ ÖZYURT 

6-8 Nisan tarihleri arasında hisseleri halka arz olacak Trabzonspor'un Başkanı Atay Aktuğ dün İstanbul Conrad Otel'de bir toplantı yaptı. Toplantıya Bordo-Mavili ekibin Teknik Direktörü Şenol Güneş, futbolculardan Yattara , A.Nazif Zorlu ve çok sayıda davetli katıldı. Başkan Aktuğ konuklara halka arzla ilgili son bilgileri verdi. 


</TEXT>
</DOC>
