<DOC>
<DOCNO> 308075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sontur02.html </URL>
<DATE> 2005/01/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İzmir Emniyeti'nde patlama Üç yaralı 
</HEADLINE>
<TEXT>

     İzmir Emniyet Müdürlüğü'nün Bozyaka'daki hizmet binasının dördüncü katında patlama meydana geldi. Çıkan yangında iki sivil polis dumandan zehirlendi, bir itfaiye görevlisi merdivenden düşerek ağır yaralandı. 
     Terörle Mücadele Şube Müdürlüğü'nün bulunduğu katta gerçekleşen patlama sonrasında yangın çıktı. İtfaiyenin müdahalesiyle yangın söndürülürken, bina çevresinde güvenlik önlemi alındı. 
     Yangında dumandan zehirlenen sivil polisler A.Ç ile S.G, Yeşilyurt Atatürk Eğitim ve Araştırma Hastanesi'ne kaldırıldı. Polislerin patlama nedeniyle de hafif yaralandıkları açıklandı. 
     
     Kendi kendine reaksiyon 
     Söndürme çalışmaları sırasında görev yapan itfaiye eri Ali Sonuvar 39 , merdivenden düşerek ayağından yaralandı. Sonuvar, Bozyaka SSK Hastanesi'ne kaldırıldı. 
     İzmir Büyükşehir Belediyesi İtfaiye Daire Başkanı Fuat Barandır, patlamanın nedeninin, geçen hafta evinde bomba imha ederken meydana gelen patlamada sol eli kopan Toros İncelioğlu 23 isimli gencin evinden getirilen malzemelerin, kendi kendine reaksiyona geçmesi olduğunu söyledi. 
     
     Geçen temmuzda da göz altına alındı 
     Halen Ege Üniversitesi Hastanesi'nde tedavi altında olan İncelioğlu, geçen temmuz ayında da yine bomba imal ederken göz altına alınmış, ancak mahkemede akli dengesi yerinde olmadığı gerekçesiyle Manisa Ruh ve Sinir Hastalıkları Hastanesi'nde yapılan tedavisinin ardından taburcu edilmişti. 
     İzmir Emniyet Müdürü Halil Tataş da inceleme yapmak üzere patlamanın olduğu binaya gelerek incelemlerde bulundu. 
     
</TEXT>
</DOC>
