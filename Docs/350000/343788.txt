<DOC>
<DOCNO> 343788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur41.html </URL>
<DATE> 2005/05/18/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Bismil'de bilirkişi raporu... Mahkeme, babanın tazminat talebini reddetti 
</HEADLINE>
<TEXT>

     Diyarbakır’ın Bismil İlçesi Köseli Köyü’nde otobüs çarpması sonucu ölen Meki Ayaz’ın ailesinin açtığı maddi tazminat davasında mahkeme, bilirkişi raporu doğrultusunda, annenin tazminat talebini onayladı, babanın talebini ise reddetti. 
     Bismil Asliye Hukuk Mahkemesi’ndeki duruşmaya, trafik kazasında oğulları Meki Ayaz’ı kaybeden Medeni ve Hayriye Ayaz çifti ile avukatları katıldı. 
     Davacı avukatı Kenan Ceylan, bilirkişi raporunu kabul etmediklerini belirterek, delil durumuna göre açtıkları davanın kabulünü talep etti. 
     Mahkeme, dosyada araştırılacak başka bir durum olmadığına, davacı Hayriye Ayaz’ın talebinin kabulü ve 2 bin 250 YTL’nin 2 milyar 250 milyon lira dava tarihinden başlayarak yasal faiziyle ödenmesine, davacı baba Medeni Ayaz’ın talebinin ise yasal yollar açık kalmak suretiyle reddine karar verdi. 
     
     "KÖYÜMÜZDE ONLARCA KİŞİ ÜNİVERSİTE MEZUNUDUR" 
     Medeni Ayaz, duruşma sonrası AA muhabirine yaptığı açıklamada, adalete güvendiğini, ancak bilirkişinin hazırladığı raporda oğlunun okumayacağı kanaatine nasıl varıldığını anlamadığını belirterek, şöyle dedi 
     "Raporda, kaza sırasında öğrenci olan oğlum için üniversite okumayacaktı deniliyor. Oysa bizimle aynı soyadı taşıyan ve aynı köyde oturan amcamın oğlu Dicle Üniversitesi Tıp Fakültesi’nde profesördür. 
     Amcamoğlu olan köylüm tıp profesörü iken neden oğlum için raporda okuyamayacaktı deniliyor. Köyümüzde onlarca kişi üniversite mezunudur. 
     3 çocuğum lise ve ilköğretimde okuyor." 
     Anne Hayriye Ayaz ise adalete inancının sarsıldığını ve kararın yarasını tazelediğini söyledi. 
     Davacı avukatı Kenan Ceylan da bölgenin sosyal ve kültürel yapısı dikkate alınarak çocuğun okumayacağı kanaatine ulaşılamayacağını savundu. Ceylan, şöyle konuştu 
     "Bismil’den avukat olan 30-40 kadar kişi var. Bu sayının 3 katı kadar doktor ve onlarca katı öğretmen var. Aynı köyde üniversite okuyan 28 kişi var. Kaldı ki çocuk kaza tarihinde zaten öğrenciydi. 
     Mahkeme, raporu dikkate alarak anneye ev hanımı olması nedeniyle 2 bin 250 YTL tazminat verilmesine, babaya ise bir zararı olmadığı hesabıyla 
     tazminat talebinin reddine karar verdi. Kararın bu şekilde çıkacağını biliyorduk. Çünkü hukuk mahkemelerinde hakim bilirkişi raporu dışında karar veremez. Mahkeme kararında bizce yanlış olan bir şey yok, ancak bilirkişi raporundaki subjektif değerlendirme yanlış olduğundan temyize gideceğiz. Yargıtay da bu raporu değerlendirecektir." 
     
     OLAY 
     İlköğretim okulu 2. sınıf öğrencisi Meki Ayaz, 23 Nisan 2003 tarihinde Bismil’in Köseli Köyü’nde bir otobüsün çarpması sonucu hayatını kaybetmiş, küçük çocuğun ailesi bunun üzerine tazminat talebinde bulunmuştu. 
     Otobüsü sigortalayan şirketin bu talebi kabul etmemesi üzerine Ayaz Ailesi, Bismil Asliye Hukuk Mahkemesi’nde dava açmış, mahkeme kusur ve tazminat hesaplamasının bilirkişi tarafından yapılması için dosyayı Ankara Nöbetçi Asliye Hukuk Mahkemesi’ne göndermişti. 
     Bilirkişi raporunda Meki Ayaz’ın ölmesinden dolayı ailenin, "çocuklarını büyütmek için harcayacakları 42 milyar liradan kurtulduğu ve bu nedenle tazminat isteyemeyeceği" ifadesine yer verilmişti. 
     
</TEXT>
</DOC>
