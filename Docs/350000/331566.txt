<DOC>
<DOCNO> 331566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonyas14.html </URL>
<DATE> 2005/04/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Şanssız Azeri garsonu Yunan bakan teselli etti 
</HEADLINE>
<TEXT>

     Nurettin ATMACA BAKÜ, DHA 

      AZERBAYCAN ile Yunanistan arasında bugün imzalanan Turizm İşbirliği Anlaşması nedeniyle düzenlenen törendeki kutlama seromonisi sırasında ilginç bir olay yaşandı. 
     İki bakan imzadan sonra sunulan şampanya bardaklarını kaldırarak birbirlerini Türkçe tebrik ederken, servis yapan garson elindeki şampanya bardakları ile dolu tepsiyi, bir bürokratın çarpması sonucu, bakanların ayaklarının dibine düşürdü. 
     Törene katılanlar talihsiz olayın şoku içerisindeyken Yunanlı Bakan Dimitris Avromopulos yerdeki kırık bardakların üzerinden geçerek, Azeri garsonu "Tebrik ederim, bu anlaşma için iyi bir şans getirecek" sözleri ile teselli etti. Azerbaycan Gençlik, Spor ve Turizm Bakanı Ebülfez Karayev de "Bu aydınlık demektir" diyerek Yunan meslektaşını destekledi. Talihsiz garsona ise yerdeki kırık şampanya bardaklarını temizlemek düştü. 
     
</TEXT>
</DOC>
