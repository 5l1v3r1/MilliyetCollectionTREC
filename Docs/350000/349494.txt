<DOC>
<DOCNO> 349494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonyas14.html </URL>
<DATE> 2005/06/06/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Eteğinin altında canlı balık kaçırmaya çalışınca... 
</HEADLINE>
<TEXT>

     Avustralya gümrük yetkilileri, Singapur'dan Melbourne'e eteğinin altında canlı tropik balık kaçırmaya çalışan bir kadın yakaladı. 
     Gümrük yetkililerin verdiği bilgiye göre, yetkililer, aramalar sırasında bir kadın yolcunun vücudundan gelen ''şapırtı'' sesleri üzerine şüphelendiler. 
     Bunun üzerine kadının üzerini arayan yetkililer, eteğin altına dikilmiş özel bir önlüğün içinde su dolu 16 naylon torbada 51 canlı tropik balık ele geçirdi. 
     Gümrük yetkilileri, balıkların türünü belirledikten sonra kadının cezalandırılacağını belirttiler. 
     Kadının, vahşi hayvan kaçakçılığından suçlu bulunması halinde yaklaşık 90 bin dolar para cezası ve 10 yıl hapis cezasıyla karşı karşıya bulunduğu belirtildi. 
     
</TEXT>
</DOC>
