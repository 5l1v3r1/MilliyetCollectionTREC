<DOC>
<DOCNO> 307506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/soneko40.html </URL>
<DATE> 2005/01/18/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Yapı Kredi Yatırım Digiturk ve Superonline'a ilgi büyük 
</HEADLINE>
<TEXT>

     Yapı Kredi Yatırım Menkul Değerler A.Ş, Digitürk ile Superonline'nin çoğunluk hisselerinin satışına, yurtiçinden ve yurtdışından önemli sayıda yatırımcının ilgi gösterdiğini bildirdi. 
     Yapı Kredi Yatırım Menkul Değerler Genel Müdürlüğü'nden yapılan açıklamada, Yapı ve Kredi Bankası YKB ve Fintur Technologies B.V. Fintur tarafından finansal danışman olarak yetkilendirilen Yapı Kredi Yatırım Menkul Değerler'in, yerli ve yabancı firmaları, gerçek kişileri ve konsorsiyumları, Digital Platform İletişim Hizmetleri ve Superonline Uluslararası Elektronik Bilgilendirme ve Haberleşme Hizmetleri'nin yüzde 90.64 ve yüzde 96.67'lik çoğunluk hisselerinin satışı için teklif vermek üzere ihale sürecine katılmaya davet ettiği ifade edildi. 
     Açıklamada, şunlar kaydedildi 
     ''Davet sürecinin başında olunmasına rağmen, gerek yurtiçinden gerekse de yurtdışından önemli sayıda yatırımcının ilgi göstermiş olması, adı geçen şirketler açısından memnuniyet vericidir. Söz konusu çoğunluk hisselerinin satış prosedürleri ve zaman çizelgeleri, kamuoyunda ilgi odağı konumunda olan YKB'nın satış sürecinden bağımsız olarak belirlenmiş olup, süreçlerin işlemesinde değişiklik gerektirecek herhangi bir husus tarafımıza bildirilmemiştir.'' Kamuoyuna yapılan davet uyarınca, yurtdışı ve yurtiçi yatırımcıların 26 Ocak tarihine kadar yapacakları başvuru sonrasında, uluslararası temayüllere de uygun olacak şekilde satış sürecinin devam edeceği belirtilen açıklamada, pazarlık ve fiyat teklif alma aşamalarını müteakip YKB ve Fintur Yönetim Kurullarının onayı ile satış işlemlerinin sona erdirileceği bildirildi. 
     
</TEXT>
</DOC>
