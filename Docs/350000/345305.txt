<DOC>
<DOCNO> 345305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sondun31.html </URL>
<DATE> 2005/05/24/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
AİHM'den Türkiye'ye ceza yağdı 
</HEADLINE>
<TEXT>

     Avrupa İnsan Hakları Mahkemesi AİHM , Türkiye aleyhine açılan yedi ayrı şikayet başvurusunu bugün karara bağladı. 
     Midyat’ın Çalpınar köyünden 10 vatandaşın, yakın akrabaları olan 6 kişinin, köy korumaları tarafından 1992 yılında yargısız infaza uğradıkları iddiasıyla yaptıkları başvuruyu değerlendiren AİHM, Avrupa İnsan Hakları Sözleşmesi’nin yaşam hakkı ile aile ve özel yaşam haklarının ihlal edildiği görüşüne vardı. 
     "Türk yetkililerin etkili bir soruşturma yapmadığını" belirten AİHM, "etkili başvuru hakkının da ihlal edildiğini" bildirdi. 
     Türkiye, AİHM kararı gereği, başvuruda bulunanlara toplam 352 bin 338 avro maddi tazminat ödeyecek. 
     
     ADİL YARGILANMA 
     Abdullah Dereci ve Gıyasettin Altun isimli vatandaşların yaptığı şikayeti değerlendiren AİHM, Türkiye’nin "Avrupa İnsan Hakları Sözleşmesi’nin AİHS adil yargılanma hakkıyla ilgili 6. ve göz altı süresinin uzunluğuyla ilgili 5. maddesini ihlal ettiğine" hükmetti. 
     Türkiye, mahkeme masrafları da içinde olmak üzere, Dereci’ye 12 bin 200 avro, Altun’a ise 6 bin avro maddi tazminat ödeyecek. 
     
     İSTİMLAK DAVASI 
     Atilla ve Mine Ekşinozlugil isimli vatandaşların istimlak edilen arsalarının bedelinin geç ödendiği gerekçesiyle yaptıkları başvuruyu değerlendiren AİHM, Türkiye’nin "mülkiyet hakkıyla ilgili Avrupa İnsan Hakları Sözleşmesi’nin AİHS 1. protokolünün, 1. maddesini ihlal ettiği" görüşüne vardı. 
     Türkiye, Atilla Ekşinozlugil’e 52 bin 885 avro, Mine Ekşinozlugil’e ise 42 bin avro maddi tazminat ödeyecek. 
     Ferit İntiba isimli vatandaşın, Türkiye’deki davasının makul bir süreden çok fazla sürdüğü gerekçesiyle yaptığı şikayeti değerlendiren AİHM, AİHS’nin adil yargılanma hakkının 6. maddesinin ihlal edildiği görüşüne vardı, ancak maddi tazminata gerek görmedi. 
     AİHM, Ahmet Özden’in bağımsız ve tarafsız bir mahkeme tarafından yargılanmadığı gerekçesiyle yaptığı başvuruda, Türkiye’nin AİHS’nin 6. 
     maddesini ihlal ettiği görüşüne vardı, ancak maddi tazminata gerek görmedi. Türkiye, bununla birlikte Özden’e mahkeme masrafı olarak 1500 avro ödeyecek. Emin Bülent Tiryakioğlu ile Nuriye Tiryakioğlu’nun, istimlak edilen arsalarının bedellerinin geç ödenmesiyle ilgili yaptıkları şikayet başvurusunu değerlendiren AİHM, Türkiye’nin "AİHS’nin mülkiyet hakkıyla ilgili 1. protokolün, 1. maddesini ihlal ettiğini" bildirdi. Türkiye, başvuruda bulunanlara, mahkeme masrafı da içinde olmak üzere toplam 17.300 avro maddi tazminat ödeyecek. AİHM, Abdurrahman Tunç isimli vatandaşın, istimlak bedelinin geç ödendiği gerekçesiyle yaptığı başvuruda, Türkiye’nin ihlalde bulunduğuna hükmetti ve mahkeme masrafı da içinde olmak üzere toplam 7 bin 500 avro maddi tazminat cezası ödemesini kararlaştırdı. 
     
</TEXT>
</DOC>
