<DOC>
<DOCNO> 325835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun31.html </URL>
<DATE> 2005/03/22/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Kırgızistan'da yabancı parmağı var mı 
</HEADLINE>
<TEXT>

     Kırgızistan Devlet Başkanı Askar Akayev, yaygın gösteri ve eylemlere rağmen olağanüstü hal ilan edilmeyeceğini, göstericilere karşı güç kullanılmayacağını açıkladı. 
     Akayev, olaylarda yabancı ülkelerin parmağı olduğunu da söyledi. 
     27 Şubat ve 13 Mart'ta yapılan iki turlu genel seçimde milletvekili seçilen 69 aday bugün yemin ederek mazbatalarını aldı. Yeni milletvekilleri ilk toplantısını Devlet Başkanlığı binasında yaptı. 
     Devlet Başkanı Akayev, yeni meclisin ilk toplantısının açılışında yaptığı konuşmada, ''Hakkımızdaki iddiaların düzeltilmesi gerekiyor. Özellikle ülkemizde yaşanan son gelişmeler hakkında büyük dezenformasyon yaşanıyor. Bu konuda halkı acilen bilgilendirmemiz ve bu yanlış bilgilendirmeyi kırmamız gerekli'' dedi. 
     Olayların iktidara yönelik karşı, kasıtlı olarak yapıldığını belirten Akayev, ''bu olayları yatıştırmak için kesinlikle güç kullanılmayacağını'' söyledi. 
     ''Biz haklı olduğumuzdan eminiz, gücümüz de buradan geliyor'' diyen Akayev, ülkenin güneyindeki olaylarda yabancıların parmağı olduğunu belirtti. 
     Konuşmasında ABD'yi suçlayan Akayev, ''ABD'de bu tür olaylar yaşansaydı, Amerikan yönetimi ne yapardı Düşünmek dahi zor. Galiba son zamanlarda Kırgızistan'da iktidarın yaptığı çalışmaları çifte standart olarak değerlendiren bazı yabancı ülkeler, iktidarın olaylar karşısındaki tutumundan haz alıyor'' diye konuştu. 
     Durumun hala ciddiyetini koruduğunu ifade eden Akayev, devletin, göstericiler arasında istikrardan yana olanları bularak, sorunu çözme çabasında olduğunu söyledi. 
     Bu arada yeni meclisin ilk oturumuna 69 milletvekilinden 58'i katıldı. Diğer milletvekilleri oturumlara katılabilmek için, seçildikleri bölgelerde açılan davaların sonuçlanmasını bekliyor. 
     
     RUSYA, KAYGILI 
     Öte yandan Rusya Dışişleri Bakanlığı, Kırgızistan'daki olaylardan kaygı duyduğunu açıkladı. 
     Bakanlıktan yapılan yazılı açıklamada, muhalefetin eylemlerinin ''yasal alanın dışında'' olduğu belirtilerek, ''bunların gerginliğin artmasına neden olduğu, siyasi durumu olumsuz etkilediği ve kınamayı hak eden bir hareket olduğu'' kaydedildi. 
     Seçim sonuçlarının herkesi memnun etmemesinin olağanüstü bir durum olmadığı belirtilen açıklamada, ''Ancak siyasi anlaşmazlığın yasalar ve anayasa çerçevesinde, hükümet ile muhalefetin yetkili kurumları arasında, yapıcı diyalog yoluyla çözülmesi gerektiği açıktır'' denildi. 
     Açıklamada, ''aşırı güçlere, mevcut durumu istikrarsızlaştırarak cumhuriyet sisteminin demokratik temeline tehdit oluşturulması şansının verilmemesi gerektiği'' belirtildi. 
     
</TEXT>
</DOC>
