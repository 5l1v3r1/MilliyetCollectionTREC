<DOC>
<DOCNO> 312176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonyas11.html </URL>
<DATE> 2005/02/03/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Eşiyle ''boy farkı'' olan ünlüler... 
</HEADLINE>
<TEXT>

     Ünlüler dünyasına bakıldığında sürekli eşleri kendinden uzun olan Rod Stewart ile ilgili ilginç bir gerçek ortaya çıktı. Aslında boyu 1.80 metre olan sanatçı, eşlerini mankenlerden seçtiği için onların yanında kısa kalıyor. İlk eşi Rachel Hunter ile aynı boyda olan Stewart, Hunter'ın topuklu ayakkabı merakı yüzünden yanında kısa kalırken, son günlerde gittiği her yerde birlikte görüldüğü manken Penny Lancaster da 1.82 boyunda. 
     Hollywood'un uzun boylu yıldızları arasında yer alan aktör Will Smith eş olarak minyon bir güzeli seçti. ''Matrix'' serisinin 1.52 boyundaki gözüpek Niobe'si Jada Pinkett Smith ile 1.88'lik eşi Will katıldıkları davetlerde aralarındaki boy farkıyla dikkatleri üzerinde topluyor. 
     Ünlü yönetmen Roman Polanski de eşiyle arasında hayli boy farkı bulunan sanatçılardan. 1.65 boyundaki Polanski'nin eşi Fransız oyuncu Emmanuelle Siegner 1.73 boyunda. Polanski'nin hunhar bir saldırıda katledilen eski eşi Sharon Tate ise ünlü yönetmenle aynı boydaydı. 
     
     KRALİYET AİLELERİ 

     Kraliyet ailelerine bakıldığında ise farklı tablolar ortaya çıkıyor. 
     Ürdün Kralı Abdullah eşi Rania'nın yanında oldukça kısa kalırken, güzel ve zarif kraliçe topuklu ayakkabı giydiğinde aradaki fark daha da açılıyor. 
     İspanyol kraliyet ailesinde ise durum tam tersi. İspanya'nın uzun boylu prensi Felipe, hayatını birleştirdiği Letizia Ortiz'e kelimenin tam anlamıyla ''tepeden'' bakıyor. 
     
     BEN BOND, ''UZUN'' BOND 

     Beyazperdenin efsane 007 James Bond'u Sean Connery 1.90'lık boyuyla sinema dünyasının en uzun sanatçıları arasında yer alıyor. 
     Kimle yanyana gelse aradaki boy farkı hemen göze çarpan Connery'nin eşi Micheline Roquebrune ile aralarında oldukça fark var. Tam 29 yıldır aynı yastığa baş koyan çiftin boyu boyuna olmasa da huyu huyuna denk. 
     Ünlü top model Adriana Karembeu 1.85'lik boyuyla eşi futbolcu Christian Karembeu'nun yanında oldukça uzun kalırken, sinemanın 1.52'lik ''minik devi'' Danny DeVito da eşi oyuncu Rhea Perlman'dan 13 santimetre kısa. 
     Sinemanın efsane oyuncularından 1.75 boyundaki Tony Curtis eşi Jill Vanderberg'den kısa, başka bir beyazperde devi Sophia Loren de hayat arkadaşı Carlo Ponti'den oldukça uzun. 
     Top model Claudia Schiffer da 1.80'lik boyu nedeniyle eşi yapımcı Matthew Vaughn'un yanında adeta dev gibi görünüyor. 
     
     ''ARTIK TOPUKLU AYAKKABI GİYEBİLİRİM'' DEMİŞTİ 

     Boy konusu ortaya atıldığında akla gelen ilk çift yollarını ayırmış olsalar da Tom Cruise ile Nicole Kidman. 
     Eski eşi 1.70 boyundaki Tom Cruise'dan tamı tamına 10 santimetre uzun olan Kidman, boşanma ertesinde evliliği sırasında hiç topuklu ayakkabı giyemediğini belirterek, ''artık rahatça topuklu ayakkabı giyebilirim'' demişti. Çiftin arasını açan bu sözlere Cruise'dan da ''O zaten hep topuklu ayakkabı giyer. Bu sözlerine anlam veremedim'' karşılığı gelmişti. 

     
</TEXT>
</DOC>
