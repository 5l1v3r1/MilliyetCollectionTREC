<DOC>
<DOCNO> 337134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sontur26.html </URL>
<DATE> 2005/04/26/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Erzurum'da bazı ev ve işyerlerini su bastı 
</HEADLINE>
<TEXT>

     Erzurum'da bazı ilçelerde meydana gelen su taşkınları nedeniyle ev ve işyerlerini su bastığı bildirildi. 
     Erzurum Vali Yardımcısı Aslan Karafil, AA muhabirine yaptığı açıklamada, etkili olan yağışlar nedeniyle Oltu İlçe merkezinden geçen nehrin taştığı ve istinat duvarlarında çökmeler meydana geldiğini söyledi. 
     İlçede, nehir kenarındaki ev ve işyerinin bodrum katlarını su bastığını belirten Karanfil, Olur-Oltu yol ayrımında Oltu'ya giden yolda Yeşilbağ mevkiinde yağışlar nedeniyle yolun bir kısmının çöktüğünü kaydetti. 
     Olur İlçesi'nde Taşlıköy ve Çataksu köprülerinin taşkınlardan zarar gördüğüne dikkati çeken Karanfil, Şenkaya İlçesi'ne bağlı Akşar Köyü'nden geçen derenin taşması sonucu yolun bir tahrip olduğunu ifade etti. 
     Köprüköy İlçesi'ne bağlı Çullu Köyü'nde de dere taşması sonucu 3 evi su bastığını anlatan Karanfil, Uzundere-Artvin Karayolunun 102. kilometresinde yağışlardan dolayı kaya düşmesi nedeniyle ulaşımın tek şeritten sağlandığını belirtti. 
     Narman-Pasinler yolunun 10. kilometresinde 2 yerde bentlerde taşkınların tahribata neden olduğunu ayrıca, merkeze bağlı Altunbulak ve Tepeköy yollarının da hasar gördüğünü kaydeden Karanfil, bozulan yolların onarımı için çalışmaların sürdürüldüğünü bildirdi. 
     
</TEXT>
</DOC>
