<DOC>
<DOCNO> 301628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonsiy25.html </URL>
<DATE> 2004/12/28/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
İsrail, Gül'ün ziyaretine büyük önem veriyor... 
</HEADLINE>
<TEXT>

     İsrail, Dışişleri Bakanı ve Başbakan Yardımcısı Abdullah Gül'ün gelecek hafta bölgeye yapacağı ziyarete çok büyük önem veriyor. 
     İsrail kaynakları, Türkiye'yi ''yakın bir komşu ve önemli bir dost'' olarak niteleyerek, Gül'ün ziyaretinin hem ikili ilişkiler hem de bölge açısından önemli bir ziyaret olduğunu ve bu geziden büyük memnuniyet duyduklarını belirttiler. 
     Gül'ün ziyaretini ''kısa ama yoğun'' olarak değerlendiren kaynaklar, Türk dışişleri bakanının, İsrail Cumhurbaşkanı, Başbakanı, Dışişleri Bakanı ve 2 başbakan yardımcısıyla biraraya gelmesinin planlandığını aktardılar. Kaynaklar, Gül'ün Kudüs'teki Soykırım Müzesi'ni de ziyaret etmesinin beklendiğini ifade ettiler. 
     İsrailli kaynaklar, Gül'ün bölgeye yapacağı gezinin, Başbakan Recep Tayyip Erdoğan'ın gelecekteki olası bir ziyaretinin yolunu açmakta olduğu görüşünü dile getirdiler. 
     Başbakan Erdoğan'ın İsrail aleyhindeki sözlerinin artık geride kaldığını söyleyerek, son 6-7 aydır hiçbir Türk yetkilinin İsrail aleyhinde ifadeler kullanmadığına dikkati çeken kaynaklar, iki ülke ilişkilerinin normal seyrine döndüğünü ve aralarında şu aşamada olumlu bir atmosfer bulunduğunu savundular. Kaynaklar, iki ülke arasındaki iletişim kanallarının da açık olduğunu belirttiler. 
     Kaynaklar, ülkeler arasındaki ilişkilerin boyutunun sadece karşılıklı ziyaretlerin sayısıyla ölçülemeyeceğini de kaydederek, Türkiye ile İsrail arasında özellikle ekonomi alanında gelişen ilişkilerden duydukları memnuniyeti dile getirdiler. 
     İsrailli kaynaklar, uluslararası toplumun bölgeye olan ilgisinden memnun olmakla beraber, Türkiye'nin bölgeyle özel bir yakınlığının bulunduğunu, bu nedenle İsrail olarak Türkiye'ye farklı baktıklarını söylediler. 
     Türkiye'nin Suriye ve İran ile ilişkilerinden rahatsız olmadıklarını da kaydeden kaynaklar, bu ülkelerin faaliyetleri hakkında, diğer ülkelerden öğrenemeyecekleri şeyleri Türkiye'den öğrenebileceklerine dikkati çektiler. Kaynaklar, Türkiye'nin ılımlılık çağrısı içeren mesajlarının bölge için çok büyük önem taşıdığını da belirttiler. 
     
     ''TÜRKİYE'NİN AB'YE GİRMESİ İSRAİL'İN ÇIKARINA'' 

     Türkiye'nin, AB üyeliğine yaklaştıkça bölge meselelerinde daha çok söz sahibi olacağına işaret eden İsrail kaynakları, bu nedenle Türkiye AB'ye ne kadar yakınlaşırsa bunun İsrail için de o kadar iyi bir gelişme olacağını bildirdiler. 
     BM'deki oylamalarda genelde İsrail'in aleyhine sonuçlar çıktığına işaret eden kaynaklar, Türkiye'nin, BM'de anti-semitizmle ilgili bir oylamada Arap ülkelerin aksine ABD ve İsrail'in yanında hareket ettiğini hatırlattılar. Kaynaklar, Dışişleri Bakanı Gül'ün de bu konudaki tutumunu net sözlerle dile getirdiğini ifade ederek, bu sözleri not etmenin ötesinde büyük memnuniyetle karşıladıklarını kaydettiler. 
     İsrailli kaynaklar, Türkiye'nin AB sürecinde önemli bir yol aldığına işaret ederek, BM'de bundan sonraki oylamalarda da AB ülkelerinin yanında hareket etmesi beklentisini dile getirdiler. Kaynaklar, Malta örneğini vererek, bu ülkenin AB üyesi olmadan önce genelde Arap ülkelerinin yanında hareket ettiğine, ancak üyelikten sonra tutumunun değiştiğine dikkati çektiler. 
     
     BM'DE AUSCHWİTZ İÇİN ÖZEL OTURUM 

     Kaynaklar, 27 Ocak tarihinin Polonya'daki Auschwitz toplama kampındaki esirlerin kurtarılmasının 60'ıncı yıldönümü olduğuna dikkati çekerek, o gün Auscwitz'de İsrail, Polonya ve Rusya'nın katılımıyla bir tören düzenleneceğini bildirdiler. 
     BM'de 24 Ocakta özel bir oturum düzenleme girişiminde bulunduklarını da kaydeden kaynaklar, bunun için 96 ülkenin imzasına ihtiyaç duyduklarını, şu ana kadar AB'nin 25 ülkesi, ABD, Rusya, Avustralya, Yeni Zelanda, Kanada ve İsrail olmak üzere 31 ülkenin resmen olumlu yanıt verdiğini aktardılar. 
     Kaynaklar, Türkiye'den bu konuya ilişkin gelen ilk işaretlerin de, resmi olmasa da çok pozitif yönde olduğunu, Ankara'dan şimdi resmi düzeyde bir yanıt beklediklerini belirttiler. 
     İsrailli kaynaklar, özel oturumun, ''BM'nin İsrail ve Yahudi halkına karşı hassas olduğunun, Yahudilerin BM'yi evleri gibi görebileceklerinin'' gösterilmesi bakımından çok önem taşıdığını ifade ettiler. 
     
     FİLİSTİN SEÇİMLERİ 

     İsrailli kaynaklar, ülkelerinin, Filistin seçimlerinin başarılı olması yolunda ''gizli bir ortak'' olduğunu kaydederek, İsrail'in seçimlerin düzgün ve başarılı geçmesi için elinden geleni yapacağını söylediler. 
     Seçimlere müdahale etme niyetinde olmadıklarını, özel bir adaylarının bulunmadığını, ancak İsrail için geleceğe yönelik ''uygun ve güvenilir bir ortak çıkmasına'' önem verdiklerini belirten kaynaklar, İsrail'in, seçimlerde daha fazla rol oynaması için BM'ye talepte bulunduğunu bildirdiler. 
     BM'nin bu talebi kabul ettiğini kaydeden kaynaklar, sivil toplum kuruluşlarının, bireysel gözlemcilerin, ABD ve AB dışındaki ülkelerin de seçim sürecinde rol alacaklarını, Türkiye'nin de 2 gözlemci göndereceğini belirttiler. 
     Kaynaklar, Gazze'den çekilme planının da İsrail ile Filistin arasında diyalogun önünü açmasını umduklarını, bu planın, tüm taraflara, Yol Haritası sürecine dönüş yolunda çok gerekli mekanizmaları sunacağı görüşünü dile getirdiler. Kaynaklar, bu planla amaçlarının Yol Haritası'nın uygulanması olduğunu belirterek, seçimlerin de bu yolda ilk adımı oluşturduğunu kaydettiler. 
     
     İRAN VE SURİYE İLE İLİŞKİLER 

     Kaynaklar, ''Suriye Devlet Başkanı Beşşar Esad'ın, eğer barış istiyorsa buna göre davranması ve ne yapacağına karar vermesi gerektiğini'' de belirttiler. 
     Beşşar Esad'ın terör gruplarına olan desteğinin sürdüğünü, Irak'taki faaliyetlerinin de zaten herkesçe bilindiğini öne süren İsrailli kaynaklar, ilişkilerin normalleşmesi için önce Esad'ın adım atmasını beklediklerini kaydettiler. 
     İsrailli kaynaklar, ''İran'ın da, sadece İsrail değil uluslararası toplumun bir problemi'' olduğunu da öne sürerek, ''Filistinli teröristlerin bu ülke tarafından desteklenmesini istemediklerini'' vurguladılar. 
     
</TEXT>
</DOC>
