<DOC>
<DOCNO> 319921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sondun27.html </URL>
<DATE> 2005/03/02/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İslam ilkokulu onaylamayan iki belediye haklı bulundu 
</HEADLINE>
<TEXT>

     Hollanda'da Danıştay, Rotterdam yakınlarındaki Vlaardingen ile Delft kenti belediyelerinin, sınırları içinde İslam ilkokulu açılmasına gerek olmadığı yolundaki kararını haklı buldu. 
     Vlaardingen ve Delft belediyeleri, İslam Koleji Vakfı'nın İslam ilkokulu açılması talebi ve vakfın bu girişimine Eğitim ve Bilim Bakanı Maria van der Hoeven tarafından da destek verilmesi üzerine, konuyu Danıştay'a götürmüştü. 
     Danıştay bugün açıkladığı kararında, İslam ilkokulu açılması için komşu belediyelerden Schiedam'ın örnek gösterilmesinin yeterli olmadığını, bu konuda aranan ölçüt ve belediye yönetimlerinin gerekçeleri dikkate alındığında, İslam ilkokulu açılmaması kararının yerinde olduğu görüşüne varıldığını bildirdi. 
     İslam Koleji Vakfı, Delft ve Vlaardingen belediyelerine, İslam ilkokulu açılması için başvuruda bulunmuş, başvurunun reddedilmesi üzerine sınır belediyelerden Schiedam'ı örnek göstererek, talebin karşılanmasını istemiş, konu Danıştay'a götürülmüştü. 
     
</TEXT>
</DOC>
