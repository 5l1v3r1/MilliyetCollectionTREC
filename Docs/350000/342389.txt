<DOC>
<DOCNO> 342389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/guncel/gun09.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Alüminyum dans 
</HEADLINE>
<TEXT>


YASEMİN BAY 

Dünyaca ünlü İsrailli Modern Dans Topluluğu'nun sıra dışı gösterisi "Aluminum", İstanbullu seyirciyle buluşacak. İsrailli ünlü dansçı ve koreograf Ilan Azriel'in gösterisinde, ilginç şekillerdeki alüminyumlara bürünen bedenler izleyiciyi şaşırtıyor. 
İnsan büyüklüğündeki kuklaları, maskeleri ve değişik metalleri dansla harmanlamasıyla tanınan Ilan Azriel, "Aluminum"u sahne aksesuvarları ve özel efektler uzmanı Yuval Kedem ile birlikte sahneye koydu. İlk kez 2003'te Kudüs İsrail Festivali'nde gerçekleştirilen gösteri, Singapur'dan New York'a kadar birçok şehirde sahnelendi. Sahnede fantastik bir ışık ve müzik eşliğinde dans eden alüminyum objeler, kimi zaman bir kırkayağa, kimi zaman dinozorlara, kimi zamansa opera sanatçısına dönüşüyor. Gösteri, İsrail Başkonsolosluğu ve Asım Kocabıyık Kültür Eğitim Vakfı'nın katkılarıyla, 14 Mayıs'ta İş Sanat'ta ilk kez İstanbullu izleyiciyle buluşacak. 


</TEXT>
</DOC>
