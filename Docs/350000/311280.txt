<DOC>
<DOCNO> 311280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sondun22.html </URL>
<DATE> 2005/02/01/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Kaddafi'nin oğlundan demokrasi çağrısı... 
</HEADLINE>
<TEXT>

     Libya lideri Muammer Kaddafi'nin oğlu Seyfülislam Kaddafi, kendi toplumunu düzeltmede en iyi yolun demokrasi olduğunu söyledi. 
     Seyfülislam, Alman Die Welt gazetesine verdiği demeçte, ''Toplumumuzu düzeltmenin en iyi yolu demokrasidir. Demokratik süreçler her zaman verimli oluyor, çünkü rekabeti beraberinde getiriyor. En iyi aday özgür irade ile başa getiriliyor. Bu nedenle demokrasi kalkınma için önemli bir şart. Arap dünyasının büyük bölümünde insanlar, gerekli vasıflara sahip oldukları için değil, yöneticilere sadık oldukları için belirli mevkilerde görev yapıyorlar'' dedi. 
     Libya'da partilerle ilgili tecrübeleri olmadığına dikkati çeken Seyfülislam, ''Bizde kabile federalizmi var. Geçmişte 'yönlendirilen bir demokrasiye' sahiptik. Gelecekte daha az yönlendirilen bir demokrasiye ulaşmamızı bekliyorum. Siyasi sistemimiz, akrabalığa ya da sadakate dayanmamalı'' diye konuştu. 
     ABD'nin Ortadoğu'da yapmak istediğini prensipte kabul ettiğini, ancak yöntemine karşı çıktığını kaydeden Seyfülislam Kaddafi, ''Dünyadaki yaşam şartlarının insan hakları ve demokrasinin yaygınlaştırılmasıyla düzeltilmesi gerekiyor. Ancak bunun için başlatılacak girişim sivil toplumun kendisinden gelmeli, bu zorla olmaz'' şeklinde görüş belirtti. 
     Kamuoyu yoklamalarına göre, Irak'ta halkın sadece yüzde 7'sinin Amerikan askerlerini ''kurtarıcı'' olarak gördüğünü ifade eden Seyfülislam, ''İnsanların işgale karşı direnme hakları vardır. BM Genel Sekreteri Kofi Annan da Amerikan işgalini 'yasadışı' olarak nitelendirdi. Ancak aynı zamanda Ebu Musab El Zerkavi gibi kişilerin tutumunu da ahlaksızca buluyorum. Çalışmak için bir yere giden insanlar kaçırılır ve başları kesilirse bu ahlaksızlıktır'' dedi. 
     
</TEXT>
</DOC>
