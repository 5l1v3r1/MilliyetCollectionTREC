<DOC>
<DOCNO> 343478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/dunya/adun.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman raporu Milli Görüş tehdit ediyor 
</HEADLINE>
<TEXT>


Almanya İçişleri Bakanı, 'ülke güvenliğine en büyük tehdit' dediği radikal İslamcıların sayısının arttığını ve başı, 26 bin 500 üyeyle 'Türkiye'de İslam devleti kurmak isteyen Milli Görüş'ün çektiğini' açıkladı 

DIŞ HABERLER SERVİSİ 


Almanya İçişleri Bakanı Otto Schily, geçen yıl Almanya'daki radikal İslamcıların sayısında artış olduğunu ve bu grubun ülkenin güvenliğine yönelik en büyük tehdidi oluşturmaya devam ettiğini açıkladı. 
Milli istihbarat örgütü niteliğindeki Federal Anayasayı Koruma Dairesi'nce hazırlanan yıllık rapordan rakamlar veren Schily, "aşırı İslamcı" olarak görülenlerin sayısının son bir yılda Pakistan ve Çeçenistan'dan gelen militanlar yüzünden 30 bin 950'den 31 bin 800'e tırmandığını ifade etti. "İslami radikalizm ve terörizm tüm dünya ve Almanya çapında iç güvenliğe yönelik en büyük tehdit" diyen Schily, "Özellikle Amerikan, İngiliz, İsrail ve Yahudi tesisleri için çok yüksek tehlike var" dedi. 

Çoğu Türk 
Rapora göre, radikal İslamcıların 27 bin 300'ü Türkiye kökenli ve bunun içinde en büyük grubu 26 bin 500 üyeyle Milli Görüş mensupları oluşturuyor. Milli Görüş'ü "Türkiye'de İslami devlet kurmak isteyen bir örgüt" olarak tanımlayan rapora göre, radikal İslamcıların geri kalanı El Kaide ve Ensar El İslam bağlantılı. 
Federal Anayasayı Koruma Dairesi'nin raporunun radikal Türk gruplarıyla ilgili yaklaşık 30 sayfalık bölümünün başında, sınır dışı edilen Metin Kaplan'ın kurduğu İslami Cemiyet ve Cemaatleri Derneği'nin İCCB faaliyetlerine de yer verildi. 

PKK da raporda 
PKK'nın, Almanya'da düzenlediği terör saldırılarından dolayı 1993'te yasaklandığının hatırlatıldığı raporda, Abdullah Öcalan'ın yakalanmasının ardından örgütün faaliyetlerine son vermediğine işaret edildi. 




</TEXT>
</DOC>
