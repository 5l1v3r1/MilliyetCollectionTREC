<DOC>
<DOCNO> 322629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur23.html </URL>
<DATE> 2005/03/10/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Taksici konvoyu, öldürülen taksicinin cenazesini Kocaeli'ne götürüyor 
</HEADLINE>
<TEXT>

     Zeytinburnu'nda bir miktar parasını alan gaspçılar tarafından tabancayla başından vurularak öldürülen taksici Ali Aydoğan'ın cenazesi, meslektaşları tarafından toprağa verilmek üzere Kocaeli'ne götürülüyor. 
     Adli Tıp Kurumu'ndan alınan Aydoğan'ın cenazesi, Zeytinburnu Hoca Ahmet Yesevi Caddesi üzerindeki evinin ödünde düzenlenen törenin ardından Veliefendi Mahallesi Saha Yolu Sokak üzerindeki Yolağzı Taksi Durağı'na getirildi. 
     Aydoğan'ın cenazesi, buradaki törenin ardından antenlerine siyah kurdeleler bağlayan ve araçlarının arka camına Aydoğan'ın fotoğrafları ile ''Katilleri lanetliyoruz, bize sahip çıkın'' yazıları yapıştıran yaklaşık 50 taksicinin oluşturduğu konvoy eşliğinde Kocaeli'ne götürülmek üzere yola çıkartıldı. 
     Konvoy, E-5 Karayolu Cevizlibağ mevkiinde bir süre durarak, yolun bir kısmını trafiğe kapattı. 
     Burada bir basın açıklaması yapan İstanbul Otomobilciler Esnaf Odası Başkanı Semih Kaçanoğlu, tüm sosyal ve ekonomik haklarını sokaklara dökülmeden demokratik hukuk kuralları içinde arayan taksici esnafın, can ve mallarına yönelik saldırılara maruz kaldığını bildirdi. 
     Taksici esnafın, bu sorunlarına karşın gece-gündüz demeden kamu görevini yerine getirmek için çalıştığını ifade eden Kaçanoğlu, ''İlgili kurumlar tarafından korunmak, can güvenliğimiz için tüm hukuki ve teknik tedbirlerin bir an önce alınması şoför esnafının en temel hakkıdır'' dedi. 
     İstanbul Şoförler ve Otomobilciler Esnaf Odası'na ait bir ambulansta olan Aydoğan'ın cenazesi, buradan hareket eden meslektaşlarının oluşturduğu konvoy eşliğinde toprağa verileceği Kocaeli'ne doğru yola çıkartıldı. 
     
</TEXT>
</DOC>
