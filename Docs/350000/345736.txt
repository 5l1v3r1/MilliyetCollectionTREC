<DOC>
<DOCNO> 345736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo39.html </URL>
<DATE> 2005/05/25/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Olimpiyat Stadı'na girmeye çalışan 3 kişi yakalandı... 
</HEADLINE>
<TEXT>

     İtalya’nın AC Milan ve İngiltere’nin FC Liverpool takımları arasında yapılacak Avrupa Şampiyonlar Ligi finali öncesi, iki takım taraftarları Atatürk Olimpiyat Stadı’na gelmeyi sürdürüyor. 
     Taraftarların bir kısmı otobüsler, bir kısmı da taksilerle stada gelirken, stat çevresinde maç saatini bekliyor. Sponsor firmalar, stat çevresinde kurdukları oyun standları ile taraftarların iyi vakit geçirmesini sağlıyor. Taraftarlar, mini sahalarda futbol oynarken, uçurtmalar uçurup, çeşitli etkinliklere katılarak zaman geçiriyor. 
     Özellikle AC Milanlı taraftarların kendilerine ayrılan bölgede yerlere yatarak uyumaları dikkati çekti. 
     FC Liverpool taraftarları için kuzey, AC Milan taraftarları için de güney bölümde eğlence alanları yer alırken, iki tarafa da sahneler kuruldu. Ayrıca dev ekranlardan takımların maçları verildi. 
     Taraftarların bir bölümü yerlere oturarak biralar içip, takımları lehine şarkılar söylerken, final maçı için hazırlanmış tişört, atkı ve formaların yer aldığı satış standlarının önünde de uzun kuyruklar oluşturdular. 
     Bu arada taraftarlar, giydikleri ilginç giysilerle de dikkati çektiler. 
     
     3 UYANIK YAKALANDI 

     Stadın çevresinde bulunan tel örgülerden atlayarak, stada girmeye çalışan 3 kişi yakalandı. 
     Güvenlik güçleri tarafından yakalanan 3 genç gözaltına alınırken, bu kişiler "Stata büfelerde çalışmak için girmek istedik" mazeretini öne sürdüler. 
     
</TEXT>
</DOC>
