<DOC>
<DOCNO> 323511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonyas07.html </URL>
<DATE> 2005/03/13/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Ata Demirer'den canlı yayında gaf... 
</HEADLINE>
<TEXT>

     'Makara' isimli albümünü çıkaran son yılların en çok gülünen isimlerinden Ata Demirer, cuma gecesi katıldığı Beyaz Show'da canlı yayında gaf yaptı. Ünlü komedyen, yayına telefonla bağlanan bir genç kızın 'Kız arkadaşınız var mı, eğer yoksa ' sorusuna 'Verecen mi ' şeklinde cevap verdi... 
     Kanal D'de yayınlanan Beyaz Show, cuma gecesi izleyenlere hayli eğlenceli dakikalar yaşatırken, programın sonlarına doğru uzun süre unutulmayacak bir gaf yapıldı. Asuman Krause ve Pınar Aylin'le birlikte programa konuk olarak katılan ünlü komedyen Ata Demirer, yayın süresince yaptığı espriler ve taklitler, söylediği şarkılarla izleyenleri kahkahaya boğdu. 
     Yayının sonlarına yaklaşırken Bursa'dan Ata Demirer'le ayın liseden mezun olduğunu söyleyen bir genç kız programa telefonla katıldı. Genç kız ünlü komedyenin hayranı olduğunu belirttikten sonra Demirer'e 'Kız arkadaşınız var mı ' sorusunu yöneltti. Demirer, kadın sesini taklit ederek soruya esprili yanıtlar verirken genç kız üsteleyerek 'Eğer yoksa ' şeklinde bir ek soru daha sordu. 
     Canlı yayın kazası da tam bu noktada oldu. 'Eğer yoksa ' sorusuna Ata Demirer'den 'Verecen mi' karşılığı geldi ve izleyiciler gülerken bir anda programda buz gibi bir hava esti. Ünlü komedyen elleriyle ağzını kapatırken programın sunucusu Beyazıt Öztürk Demirer'in yardımına yetişti ve telefondaki genç kıza 'Kalbini kimseye verme' diyerek durumu düzeltti. 
     Beyaz Show'un kapanışında Ata Demirer, yaptığı gaf için özür diledi ve 'kadın sesiyle taklitin devamı bir espriydi' diye konuştu. 
     
</TEXT>
</DOC>
