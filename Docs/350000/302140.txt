<DOC>
<DOCNO> 302140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun46.html </URL>
<DATE> 2004/12/30/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Denktaş'tan Rahmi Koç'a Rumlar gibi konuşuyor 
</HEADLINE>
<TEXT>

     KKTC Cumhurbaşkanı Rauf Denktaş, işadamı Rahmi Koç için ''Rumlar gibi konuşuyor'' dedi ve ''bunun üzücü olduğunu'' kaydetti. 
     Denktaş, bir gazetecinin, işadamı Rahmi Koç'un ''Kıbrıs, dış politika açısından Türkiye'nin 30 senedir önünü kapatmıştır'' sözlerini hatırlatması üzerine, ''Rahmi Koç'a ve ailesine büyük sevgisi olduğunu, bu gibi sözleri kendisinden beklemediğini ve üzüldüğünü'' belirtti. 
     ''Kıbrıs meselesini Türkiye'nin önüne engel olarak koyanların Türkiye'nin dostları olmadığını'' ifade eden Denktaş, ''Koç, '30 yıldır engeldir' diyor, Rumlar gibi konuşuyor. Çünkü Kıbrıs meselesi 42 yıldır Türkiye'nin hayati milli bir meselesi olarak gündemdedir. Rumlar '30 yıldır' der, Türkiye'nin buraya gelişinden başladığı için'' dedi. 
     ''Türkiye'nin Kıbrıs'a barış getirdiğini, bir hamlede, 10 bin Rumun kurşuna dizilmesini önlediğini, AKEL liderinin de o zaman bunu açıkladığını'' anlatan Denktaş, Türkiye'nin Kıbrıs Türklerinin öldürülmesini de önlediğini söyledi. 
     Denktaş, ''Kıbrıs meselesini yaratan Yunanistan ve Rumlar bunu Türkiye'nin önüne engel olarak koyma becerisini göstermişlerse Anavatan'ın en üst kademesindeki bir işadamının bunu desteklemesi üzücüdür'' dedi. 
     ''Kıbrıs meselesinin Lozan dengesi meselesi olduğunu'' kaydeden Denktaş, ''1960 anlaşmalarıyla Lozan dengesinin Kıbrıs'ın üzerine de getirildiğini, bu dengeyi bozmak için 1963'de başlatılan harekatın bugün Avrupa Birliği'nde devam ettiğini'' söyledi. 
     
     ''KUZEY'E YATIRIM YAPILSAYDI'' 
     Koç firmasının ürünlerinin Kıbrıs'ta bol bol satıldığına işaret eden Denktaş, şöyle konuştu 
     ''Burada Koç ve benzeri firmalar 1974 sonrası köklü yatırımlar yapmış olsaydı, Rum kuzeye baktığında sadece huduttaki Mehmetçiği değil Türk sermayesini ve bu sermayenin sayesinde her alanda iş bulmakta olan gençlerin varlığını ve yücelen bir ekonomiyi görerek bizi eşit bir ortak olarak kabul ederek meselenin halli kolaylaşmış olacaktı. Türkiye'ye karşı şükran duygularımızı belirtiyoruz. Yapılanlar sayesinde bugünlere geldik. Barış Harekatı sayesinde yeniden doğduk. Kaderimizi Koç ve benzerleri değil, Türk milleti ve Kıbrıs Türk halkı tayin edecek diye düşünüyoruz.'' ''Türkiye'nin AB'ye girmesini önlemek için önüne Ermeni meselesinin de konulacağını'' kaydeden Denktaş, ''daha sonra 'şu yörede halka özerklik verilmeli' denileceğini'' söyledi. 
     Denktaş, ''Konu o engeli kaldırmak için teslim olmak mı yoksa engelleri koydurmamak için onların haksız olduğunu haykırmak, milli bir yolda yürümek mi '' diye sordu. 
     
</TEXT>
</DOC>
