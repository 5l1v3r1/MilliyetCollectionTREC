<DOC>
<DOCNO> 314564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/dunya/adun.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tsunami dersleri 
</HEADLINE>
<TEXT>


Felaket bölgesine 950 milyon dolar vermeyi kararlaştıran Bush yönetiminin Savunma Bakan Yardımcısı Wolfowitz, 'cihaddan söz etmeyi pek seven İslam dünyası'nı cimrilikle suçladı 

Yasemin Çongar - Washington 


Bush yönetimi, bir yandan tsunami felaketinden zarar gören ülkelere parasal desteğini artırırken, bir yandan da bu bölgeye yönelik yardım çalışmalarında ve kaynak aktarımında rol üstlenmeyen İslam ülkelerine çattı. 
ABD Savunma Bakan Yardımcısı Paul Wolfowitz, tsunami felaketiyle ilgili olarak Senato'da bilgi verirken, "Müslüman dünyanın, cihaddan ve diğer şeylerden bahsetmeyi pek seven bazı kesimleri çok az cömertlik gösterdiler. 200 bin kişi felakette ölünce fazla bir yardımda bulunmadılar, ki Endonezya örneğinde ölenlerin tümü de Müslüman" dedi. Wolfowitz, felaketzedelere yardım eli uzatmayan Müslüman ülkeleri kastederek, "Umarım, bu insanlar ne yaptıkları ve ne yapmadıkları konusunda biraz düşünürler" diye konuştu. 
Reagan yönetiminde 3 yıl süreyle ABD'nin Cakarta büyükelçiliğini yapan, o dönemden sonra da Endonezya ve bölgesine ilgisini sürdüren Wolfowitz, bu çıkışıyla, tsunami felaketine ilgisiz kalan Müslüman ülkelerini doğrudan "dinsel değerler" bazında eleştirmiş oldu. İslami değerler uğrunda dayanışma ve mücadele anlamına gelen "cihad" sözünü kullanan Wolfowitz, ABD'li yetkililerin haftalardır dile getirdikleri eleştiriyi daha sert biçimde ifade etti. 

Körfez'in cimriliği 
Kayıplarla birlikte ölü sayısının 300 bine ulaşmasından çekinilen ve kurbanlarının büyük çoğunluğu Müslüman olan tsunami faleketinde, özellikle petrol zengini Körfez ülkelerinin "elini cebine atmaması" Washington'ı kızdırıyor. 
Bugüne dek Kuveyt 100, Suudi Arabistan 130, Katar 25, Birleşik Arap Emirlikleri 20, Bahreyn ise 2 milyon dolar resmi yardım vaadinde bulundu. ABD, bu rakamların, söz konusu ülkelerin ulusal gelir düzeyiyle karşılaştırıldığında "çok cılız" kaldığı görüşünde. 

ABD'den ek yardım 
Bush yönetimi ise daha önce yaptığı 350 milyon dolarlık yardım taahhüdünü 950 milyon dolara çıkarmaya karar verdi ve bu fonu onaylaması için önceki gün Kongre'ye başvurdu. Felaket sonrasında bölgeye asker ve yardım personeli göndererek kurtarma çalışmalarında da başı çeken ABD'deki özel kişi ve kurumların felaketzedelere yardımı ise 600 milyon dolara ulaştı. 


</TEXT>
</DOC>
