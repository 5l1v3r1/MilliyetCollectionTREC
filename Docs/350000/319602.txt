<DOC>
<DOCNO> 319602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/soneko26.html </URL>
<DATE> 2005/03/01/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İTO Şubat ayında perakendede fiyat artışı binde 5 
</HEADLINE>
<TEXT>

     İstanbul Ticaret Odası'nın İTO 1995 bazlı İstanbul Ücretliler Geçinme Endeksi'ne göre, perakende fiyatlar Şubat ayında binde 5 oranında arttı. 
     İTO'dan yapılan açıklamaya göre, söz konusu artış oranı geçen yılın aynı döneminde binde 1 olarak gerçekleşmişti. 
     Gıda harcamaları grubunda Şubat ayında yüzde 1.3 artış görüldü. Bu grupta yer alan ekmek ve tahıl endeksinde binde 1, et, balık ve kümes hayvanları endeksinde yüzde 2.1, yağlar, süt ve süt mamülleri endeksinde yüzde 1, yaş-kuru sebze ve meyve endeksinde yüzde 3.1, çeşitli ve hazır yiyecekler endeksinde binde 1, tütün ve alkollü içkiler endeksinde yüzde 1.8, dışarıda yenen yemek endeksinde binde 2 artış oldu. 
     Konut harcamaları grubu endeksinde binde 5, ev eşyası harcamaları grubunda binde 2 artış, ulaştırma ve haberleşme harcamaları grubunda binde 6, kültür, eğitim ve eğlence harcamaları grubu endeksinde binde 3 ve diğer harcamalar grubu endeksinde binde 1 artış gerçekleşirken, giyim harcamaları grubunda yüzde 1.6, sağlık ve kişisel bakım harcamaları grubu endeksinde yüzde 3.3 düşüş görüldü. 
     
     1963 BAZLI ENDEKS 
     İTO'nun 1963 bazlı Toptan Eşya Fiyatları Endeksi'ne göre, fiyatlar Şubat ayında binde 4 artış gösterdi. 
     Şubat ayında, bir önceki yılın aynı ayına göre 12 aylık artış yüzde 7.5 olurken, yıllık ortalama artış oranı yüzde 10.5 olarak gerçekleşti. 
     Aynı endekse göre geçen yıl Şubat ayı artışı binde 9, bir önceki yılın Şubat ayına göre 12 aylık artış yüzde 13.5, yıllık ortalama artış da yüzde 21.6 oranında gerçekleşmişti. 
     
</TEXT>
</DOC>
