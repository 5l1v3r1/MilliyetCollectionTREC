<DOC>
<DOCNO> 338604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/yasam/axyas01.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyudu, öldürdü sonra da kaçtı 
</HEADLINE>
<TEXT>


Otoyolda uyuyan kamyon şoförü, arızalı olduğu için emniyet şeridinde duran aracı biçti. 3 kişi feci şekilde öldü. Kaçan kamyon şoförü, saatler sonra teslim oldu 

MUSTAFA KURTARAN İstanbul 

Beşiktaş'ta bir kamyonun altında kalarak demir yığını haline gelen otomobilin içindeki 3 kişi öldü. Görgü tanıkları, tutuklanan kamyon sürücüsünün uyuduğunu öne sürerken, sürücü ise iddiaları reddetti. 
Bursa'ya hurda iplik ve kumaş almaya giden Seyithan Enci, eniştesi Durmuş Arslan ve Engin Duman'ın idaresindeki otomobille dün gece yola çıktı. Otomobil, O-2 Otoyolu Maslak Tüneli girişinde arıza yaptı. Duman, otomobili emniyet şeridinde durdurdu. Bu sırada Şükrü Dinç'in kullandığı kamyon, araca arkadan çarptı ve 20 metre sürükledi. Otomobildeki Duman, Arslan ve Enci hayatını kaybetti. Paniğe kapılıp kaza yerinden uzaklaşan Dinç daha sonra teslim oldu. 
Cesetler, araçtan bir saat süren çalışma sonucu güçlükle çıkarıldı. 
İstanbul Adliyesi'ne çıkarılan Dinç, tutuklanarak cezaevine gönderildi. Bu arada otomobil sürücüsü Engin Duman'ın kusurlu olduğunu öne süren Dinç, "Otomobil orta şeritten geliyordu. Arkadan bir otomobilin selektör yaptığını fark ettim. Otomobil bir anda sinyal vermeden önüme kırdı. Fren yapmaya çalıştım ancak duramadım. Aşağıya indiğimde otomobildeki 3 cesedi gördüm. Üzgünüm" dedi. Görgü tanıkları ise Dinç'in kaza öncesi uyuduğunu öne sürdü. 
Enci, Arslan ve Duman'ın cenazeleri defnedildi. 

Havran'da da 3 ölü 
Öte yandan, Balıkesir'in Havran ilçesinde meydana gelen trafik kazasında, virajı alamayarak yol kenarındaki zeytin ağacına çarpan araçta, Süleyman İşbilen, eşi Münevver İşbilen 55 ve oğulları Mert İşbilen 12 öldü. 


</TEXT>
</DOC>
