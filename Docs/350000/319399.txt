<DOC>
<DOCNO> 319399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur55.html </URL>
<DATE> 2005/02/28/ </DATE>
<TIME> 19.02 </TIME>
<AUTHOR>  </AUTHOR>
<HEADLINE>
Beyazıt Kulesi turizme açılıyor... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Beyazıt Kulesi'nin turizme açılacağını bildirdi. 
     Topbaş, İstanbul Üniversitesi Rektörü Prof. Dr. Mesut Parlak'ı makamında ziyaret ederek bir süre görüştü. 
     Görüşme sonrası basın mensuplarının sorularını yanıtlayan Topbaş, çok köklü bu üniversiteden kendisinin de mezun olduğunu hatırlatarak, Prof. Dr. Parlak'ı yeni seçilmesi nedeniyle kutlamak için geldiğini söyledi. 
     Üniversitenin ihtiyaçları konusunda belediye olarak yapabilecekleri oranda katkı sunmaya hazır olduğunu belirten Topbaş, ayrıca Süleymaniye bölgesiyle ilgili de çalışmalar yaptıklarını ifade etti. 
     Topbaş, ''Süleymaniye bölgesini eski tarihi kimliğine, güncel yaşam ölçeğine getirmekte kararlıyız ve bu konuda İstanbul Üniversitesi ile de işbirliği yapacağız'' dedi. 
     Kadir Topbaş, Beyazıt Kulesi'nin de turizme açılacağını belirterek, ''İstanbul genelinde ne kadar çok alanı turizme açarsak, o kadar kente gelen turist sayısını artırırız'' dedi. 
     Prof. Dr. Mesut Parlak da ''bundan sonra geçmişle ilgilenmediklerini, çalışmalarını hata yapmadan ileriye dönük sürdürmeye çalışacaklarını'' söyledi. 
     
</TEXT>
</DOC>
