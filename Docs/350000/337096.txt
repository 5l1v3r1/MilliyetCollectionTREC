<DOC>
<DOCNO> 337096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonspo31.html </URL>
<DATE> 2005/04/26/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Barcelona tarihinde ilk kez formasına reklam alacak... 
</HEADLINE>
<TEXT>

     İspanya Birinci Futbol Ligi La Liga lideri Barcelona'nın, tarihinde ilk kez formasına reklam almak için bir firmayla anlaşma sağlamaya yakın olduğu bildirildi. 
     Barcelona Kulübü Başkanı Joan Laporta, yaptığı açıklamada, lig şampiyonluğuna ve sponsorluk anlaşmasında sona yaklaştıklarını belirterek, şunları söyledi 
     ''Umuyorum ki hem şampiyonluk yarışında hem de sponsorluk anlaşmasında mutlu sona ulaşmamıza az kaldı. Sponsorluk meselesi ayrıntılarıyla üzerinde durularak halledilmeye çalışılıyor. Nisan sonuna yetişmezse Mayıs ayının ilk haftasında sorun kesin çözülmüş olur.'' Sponsorun kim olacağı kulüp tarafından açıklanmazken, İspanyol medyasında yer alan haberlere göre, Çin Hükümeti, tarihinde ilk kez forma reklamı alacak olan Barcelona'ya, 2008 Pekin Yaz Olimpiyat Oyunları'nın reklamını verecek. 
     İspanyol medyası, Barcelona formasına reklam vermek için Katar Havayolları ile rekabete giren Çin Hükümeti'nin, 1 yıllık forma reklamı karşılığında kulübe 19 milyon Avro ödemeyi teklif ettiğini yazdı. 
     Çin Hükümeti'nin Katalan ekibine, 5 yıl için sponsor olmayı istediği ve bunun için 95 milyon Avro'yu gözden çıkardığı da medyada yer alan haberler arasında yer aldı. 
     Öte yandan, İspanya ligi takımlarından Atletic Bilbao'nun da formasında reklam taşımadığı, ancak bu sezon UEFA Kupası'nda Bask Bölgesel Hükümeti'ni destekleyen bir göğüs reklamıyla çıktığı kaydedildi. 
</TEXT>
</DOC>
