<DOC>
<DOCNO> 318911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sontur31.html </URL>
<DATE> 2005/02/26/ </DATE>
<TIME> 23.47 </TIME>
<AUTHOR>  </AUTHOR>
<HEADLINE>
Yoldaki çukura minibüs düştü, 4 kişi hafif yaralandı 
</HEADLINE>
<TEXT>

     Bakırköy'de, yol çökmesi nedeniyle oluşan çukura düşen minibüsteki 4 kişi hafif yaralandı. 
     Alınan bilgiye göre, Fişekhane Caddesi üzerindeki bir alışveriş merkezi inşaatı temelinin bitişiğindeki yolda çökme meydana geldi. 
     Minibüs duraklarının bulunduğu alandaki çökme sırasında müşteri almak için bekleyen bir minibüs, yolda oluşan yaklaşık 8 metre derinliğindeki çukura düştü. 
     Olay yerine gelen itfaiye ekiplerinin çalışması sonucu, minibüste bulunan Fatih Özlem, Hüseyin Yıldız, Atilla Güner ve Nilüfer Tahiroğlu kurtarılarak Bakırköy Devlet Hastanesi'ne kaldırıldı. 
     Yaralıların sağlık durumlarının iyi olduğu bildirildi. 
     Bu arada, inşaatın çevresindeki yollar güvenlik amacıyla araç trafiğine kapatıldı. 
     
</TEXT>
</DOC>
