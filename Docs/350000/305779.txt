<DOC>
<DOCNO> 305779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko31.html </URL>
<DATE> 2005/01/12/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
BMW, satışlarının yüzde 9.4 arttırdı... 
</HEADLINE>
<TEXT>

     Alman lüks otomobil üreticisi BMW, geçen yıl toplam araç satışını yüzde 9,4 artışla 1 milyon 208 bin 724 adete çıkarttı. 
     BMW'den yapılan açıklamada, Mini ve Rolls-Royce'su da kapsayan grup markalarının 2004'te tarihinin en yüksek satışlarını gerçekleştirdiği belirtildi. 
     Buna göre şirketin ana markası olan BMW'nin satışları 2003'e göre geçen yıl yüzde 10,3 artışla 1 milyon 23 bin 575 adet olarak gerçekleşti. Böylece BMW markasının yıllık satışları tarihinde ilk kez 1 milyon sınırını geride bırakmış oldu. 
     Piyasaya ilk kez 2001 yılında sürülen Mini markasının da geçen yıl yüksek taleple karşılaştığı belirtilen BMW açıklamada, bu grupta gerçekleştirilen 184 bin 357 otomobil satışının 2003 yılına kıyasla yüzde 4,5 artış anlamına geldiği kaydedildi. 
     BMW grubunun en lüks markası Rolls-Royce ise 2003 yılında 300 adet olan satışını geçen yıl 792 adete çıkardı. Şirket açıklamasında Rolls-Royce'un bu rakamla ''en üst lüks grubunda dünya birincisi'' olduğu vurgulandı. 
     BMW'nin en büyük pazarı ise geçen yıl 296 bin satış hacmiyle ABD oldu. Kendi evi Almanya'da 283 bin satış gerçekleştirebilen şirketin diğer önemli pazarları, 151 binlik satışla İngiltere, 77 binlik satışla İtalya ve 52 binlik satışla Japonya oldu. 
     
</TEXT>
</DOC>
