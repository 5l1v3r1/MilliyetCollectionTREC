<DOC>
<DOCNO> 300275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonspo06.html </URL>
<DATE> 2004/12/23/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Uşak 6 yedi ama 14 Süper Lig takımının yapamadığını yaptı 
</HEADLINE>
<TEXT>

     Uşakspor, F.Bahçe’ye yenildi ama Süper Lig’deki 14 takımın başaramadığını yaptı. Aşigolar, bu sezon Fener'e iki gol atabilen üçüncü ekip oldu 
     
     Centilmence mücadele 
     Türkiye Kupası’nda en şanssız kuralardan birini çekip Fenerbahçe’yle eşleşen Uşakspor’un dünkü mücadelesi takdir edilecek cinstendi. Süper Lig’de ilk devreyi lider tamamlayıp, Avrupa’da yoluna UEFA Kupası’ndan devam edecek olan rakipleri karşısında oyunu çirkinleştirmeden, centilmence mücadele eden Aşigolar, tam 14 Süper Lig ekibinin başaramadığını başardı. Uşakspor bu sezon Türkiye’de Fenerbahçe’ye iki gol birden atan üçüncü takım oldu. 
     
     Rize ve Beşiktaş’tan sonra 
     Fenerbahçe daha önce ligin ilk haftasında Çaykur Rizespor’la 2-2 berabere kaldığı mücadele ve 11. haftadaki Beşiktaş derbisinde 2-1 kalesinde iki gol birden görmüştü. Sarı - Lacivertliler, diğer 14 Süper Lig ekibiyle oynadığı hiçbir maçta birden fazla gol yememişti. 2. Lig B Kategorisi A Grubu’nda liderliğini sürdüren Uşakspor geride kalan 16 hafta sonunda rakip ağları 28 kez sarsarken, kalesinde ise sadece yedi gol gördü. 
     
</TEXT>
</DOC>
