<DOC>
<DOCNO> 330211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/dunya/adun.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'nin gözü aydın 
</HEADLINE>
<TEXT>


Vatikan, İtalya'da baş gösteren 'frak sıkıntısı' üzerine, Papa'nın cenazesinde frak giyme zorunluluğunu kaldırdı. Başbakan Erdoğan, törene fraksız katılabilecek 

Utku Çakırözer 


Vatikan'da dün toplanan "Kardinaller Meclisi", Papa Jean Paul II'nin 8 Nisan'da yapılacak cenaze töreninde frak giyme zorunluluğunu kaldırdı. Bu kararın ardından törene Türkiye'yi temsilen Başbakan Recep Tayyip Erdoğan ve Devlet Bakanı Mehmet Aydın'ın katılması gündeme geldi. 
Kardinaller Meclisi, cuma günü yapılacak törenle ilgili protokol kurallarını belirledi. Bugüne kadar yapılan papa ve kardinal cenaze törenlerinde zorunlu olan "frak - siyah yelek" ifadesi yerine, bu kez sadece "siyah kıyafet" tarifi yapıldı. Vatikan, Papa'ya veda etmeye geleceklere kolaylık sağlamak için bu şartı kaldırırken, kararın alınmasında İtalya'da başgösteren "frak bulma sıkıntısı"nın da etkili rol oynadığı öğrenildi. 

Ankara'ya iletildi 
Türkiye'nin Vatikan Büyükelçiliği dün Bakanlar Kurulu öncesi Ankara'ya, "Vatikan frak giyme zorunluluğunu kaldırabilir" yönünde bir mesaj iletti. Toplantıda, Cumhurbaşkanı Ahmet Necdet Sezer'in kararının ardından hükümetin törende hangi düzeyde temsil edileceğine karar verilmesi görüşü gündeme geldi. Hükümet Sözcüsü Cemil Çiçek de, toplantının ardından, "Cumhurbaşkanı törene katılacaksa ona göre bir düzenleme yapılır" dedi. 

AKP'de hazırlık 
Frak giyme zorunluluğunun kaldırılmasının kesinleşmesinin ardından akşam saatlerinde törende Türkiye'yi temsilen Erdoğan ve Aydın'ın bulunabileceği yönünde bir karar alındı. 
AKP Genel Başkan Yardımcısı Akif Gülle, İstanbul Milletvekili Egemen Bağış ve Grup Başkan Vekili İrfan Gündüz'ün de Vatikan'a gidecek heyette yer almak için hazırlık yaptığı kaydedildi. 


</TEXT>
</DOC>
