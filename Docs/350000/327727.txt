<DOC>
<DOCNO> 327727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sondun21.html </URL>
<DATE> 2005/03/28/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Rumlardan Türkiye'ye 'veto' korkutması 
</HEADLINE>
<TEXT>

     Kıbrıs Rum yönetimi Dışişleri Bakanı Yorgo Yakovu, ek protokol metninde Ankara'nın Kıbrıs Rum Kesimi konusundaki ifadeleriyle ilgili olarak 'Türkiye'nin protokolü onaylamayacağını böbürlenerek' ifade etmeyi sürdürmesi halinde, konunun Ortaklık Konseyi'ne sunulacağını söyledi. 
     Simerini gazetesine açıklama yapan Dışişleri Bakanı Yorgo Yakovu, Türkiye'nin Avrupa Birliği'ne AB katılım süreci boyunca veto haklarını ellerinde tuttuklarını söyledi. 
     Yakovu, 3 ekime kadar AB'ye üye ülkelerin oy birliğini gerektirecek en önemli durağın 26 nisandaki Ortaklık Konseyi toplantısı olduğunu belirterek burada görüşelecek birçok konu için oybirliği gerekeceğini vurguladı. 
     Toplantının Türkiye'nin nasıl bir durumda bulunacağının bir göstergesi olduğunu ifade eden Yakovu, tek ülkenin bile belirli bir noktada hemfikir olmadığını ifade etmesi halinde oybirliğinin mevcut olmayacağını ve Türkiye'nin katılım sürecinin kesileceğini savundu. 
     
     Yakovu " Uygulamaya niyetim yok tezi gülünç" 

     Yakovu, ''Türkiye, aynı şekilde davranmaya devam edip protokolü onaylamayacağını böbürlenerek ifade etmeye devam ederse, konunun Ortaklık Konseyi'ne ve AB'li ortaklarınızın değerlendirmesine sunulacağını anlayın'' diye konuştu. 
     'İmzalıyorum, ancak uygulamaya niyetim yok' tezini 'gülünç bulduğunu' beliren Yakovu, AB'nin tüm ülkelerinin hemfikir olduğu 'iyi güven' kuralının mevcut olduğunu ve aday bir ülkeden beklenenin, bir şey imzaladığı zaman bunu makul bir zamanda uygulaması olduğunu kaydetti. 
     
     Protokolün imzalanması ve uygulanması farkı 

     Rum yönetimi eski lideri Glafkos Klerides de, Gümrük Birliği'nin genişletilmesi protokolünün Türkiye tarafından imzalanmasının an meselesi olduğunu, ancak uygulanmasının ayrı bir konu teşkil ettiğini söyledi. 
     Alithia gazetesine göre, Klerides, Yunanistan'ın da protokolü imzalamasının ardından hemen uygulamaya geçmediğini ve protokolü 2-3 yıl sonra uygulamaya koyduğunu belirterek, ''Türkiye'nin protokolü imzalayarak uygulamaya koyacağına şahsen inandığını, ancak bunun yine de çok fazla anlamı olmadığını kaydetti. 
     Klerides, '' Tanımıyorum şeklinde bir açıklamada bulunduğun zaman, uluslararası hukuka göre çok taraflı bir anlaşmanın imzalanması, tanınma teşkil etmez'' diye konuştu. 
     Açıklamasında, Kıbrıs sorununun çözümü ve müzakerelerin başlaması konularına da değinen Klerides, her şeyin Kıbrıs Rum tarafının mesajlarına ve bu mesajların inandırıcılığına bağlı olduğunu vurguladı. 
     Klerides, uluslararası faktörleri ve BM Genel Sekreteri'ni Annan planını müzakere etmeye niyetli olduklarına dair ikna etmeleri gerektiğini kaydetti. 
     
     Papadopulos'a 'vizyon eksikliği' suçlaması 

     Bu arada Rum ana muhalefet partisi Demokratik Seferberlik Partisi'nin DİSİ Başkanı Nikos Anastasiadis, Rum hükümeti ve Rum yönetimi lideri Tasos Papadopulos'u eleştirdi ve 'Kıbrıs sorunu konusunda vizyon eksikliğiyle' suçladı. 
     Anastasiadis, yaptığı yazılı açıklamada, başarılabilecek olanı ararken Türkiye'yi sorumluluklarından kurtaracak çıkmazlara düştüklerini ve farklı yorumlanabilecek belgeleri kabul ettiklerini ifade etti. 
     Anastasiadis, iç cephedeki anlaşmazlıkları aşarak, tamamlanmış ve inandırıcı bir strateji önerisi ortaya koymamaları durumunda, politik çıkmazların artacağı görüşünü dile getirdi. 

     
</TEXT>
</DOC>
