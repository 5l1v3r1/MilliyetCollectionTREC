<DOC>
<DOCNO> 327540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sondun07.html </URL>
<DATE> 2005/03/27/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
New York Times İstanbul'a gitmenin tam zamanı 
</HEADLINE>
<TEXT>

     ABD'nin saygın gazetelerinden New York Times, tanıtımına geniş yer ayırdığı İstanbul'a gitmenin tam zamanı olduğunu bildirdi. 
     İstanbul ile ilgili haber, gazetenin seyahat ekinde Anna Sussman imzası ve fotoğraflarla geniş şekilde yer aldı. 
     Haberde, Avrupa Birliği üyeliği için geçen Aralık ayında yeşil ışık yakılan Türkiye'nin büyük bir değişim yaşadığı, Türkiye'nin parasını Yeni Lira olarak değiştirdiği, ülkenin kendine güvende bir patlama yaşadığı belirtildi. 
     Bir süre önce açılan İstanbul Modern Sanat Müzesi'nin kentin bir kültürel başkent olduğunu ispatladığı kaydedilen haberde, Beyoğlu'ndaki kafe kültürünün enerjisini yenilediği ve eski canlılığına yeniden kavuşarak, 350 yıl öncesi gibi kültürel ve entelektüel bir merkez haline geldiği ifade edildi. 
     İstanbul'da konaklanacak oteller ve fiyatları, hangi lokantalarda ne kadara yemek yenilebileceğine kadar ayrıntılar içeren yazıda, lüks restoranlardan ucuza yemek yenilebilecek lokantalara kadar adresleri ve fiyatları verildi. 
     Nefes kesen camileri ve saraylarıyla İstanbul'un gezilip görülecek yerlerinin anlatıldığı yazıda, özellikle Topkapı Sarayı'nın görülmesi önerildi. İstanbul'un renkli gece yaşamından da örnekler veren New York Times, bu şehirde Türk müziğinden Latin müziğine ve caza kadar her türlü müzik konserini izlemenin mümkün olduğunu kaydetti. 
     Alışveriş için tarihi Kapalı Çarşı ve Arasta Çarşısı'nın önerildiği yazıda, İstiklal Caddesi ve Çukurcuma Mahallesi'nde de antikaların bulunabileceği ifade edildi. Haberde, en şık ve lüks giysi ve takıların ise Taksim'den Nişantaşı'na uzanan kesimde bulunabileceği belirtildi. 
     İstanbul'da 16 ücretsiz internet bağlantı noktası bulunduğunu belirten gazete, ziyaretçilerin her an bağlantı kurabileceklerine dikkat çekti. Haberde, İstanbul'da otobüs, tramvay ve deniz taşıtlarının gece geç saatlere kadar çalıştığı belirtildi. 

     
</TEXT>
</DOC>
