<DOC>
<DOCNO> 325030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sondun12.html </URL>
<DATE> 2005/03/19/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Kırgızistan'daki protesto gösterileri Bişkek'e sıçradı... 
</HEADLINE>
<TEXT>

     Kırgızistan'da milletvekili genel seçimlerinin ardından ülkenin çeşitli yerlerinde başlayan protesto gösterileri, başkent Bişkek'e sıçradı. 
     Bugün Bişkek'te düzenlenen iki ayrı mitingde, yüksek mahkeme tarafsız olmaya davet edilirken, bazı bölgelerde seçimlerin yenilenmesi istendi. İktidar yanlısı bir grup ise ''ülkede istikrar, huzur ve barış istiyoruz'' mitingi yaptı. 
     Bişkek'teki 6. Seçim Bölgesi'nde yarışan, ancak iktidarın adayına karşı kaybeden gazeteci Melis Eşimkanov tarafından düzenlenen mitinge yaklaşık 2 bin kişi katıldı. Eşimkanov'un mitinginde ayrıca değişik bölgelerden aday olan ancak kazanamayan 6 muhalif isim de yer aldı. 
     Mitingde konuşmacılar, 11 seçim bölgesinin bulunduğu Bişkek'te en tartışmalı üç bölgede sonuçların yeniden gözden geçirilmesini, yüksek mahkemenin, muhalif adayların itirazlarını görüşürken tarafsız olmasını istediler. Miting sonunda açıklanan bildiride de halkın 22 Mart tarihinde yüksek mahkeme önünde toplanması çağrısı yapıldı. 
     Aynı saatlerde Ar-Namıs Partisi tarafından Gorki Parkı'nda bir başka miting yapıldı. 
     Mitingde, hapiste bulunan parti lideri Feliks Kulov'un serbest bırakılması istendi, hükümet protesto edildi. Mitinge katılan konuşmacılar, iktidarın halkı fakir ve muhtaç duruma düşürdüğüne dikkat çekerek, iktidarın halk karşısında hesap vermesini istediler. 
     Ar-Namıs Partisi'nin düzenlediği miting, yine aynı saatlerde aynı yerde iktidar yanlısı ''Adalet ve Barış Hareketi'' adıyla yeni kurulan bir örgütün bazı taraftarlarınca dağıtılmak istendi. İki taraf arasında kısa süreli bir gerginlik yaşanırken, polisin olaya müdahale etmediği görüldü. 
     Her iki mitinge 300'den fazla kişi katıldı 
     
</TEXT>
</DOC>
