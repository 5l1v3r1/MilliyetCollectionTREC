<DOC>
<DOCNO> 304305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun37.html </URL>
<DATE> 2005/01/07/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Chirac Türkiye'nin üyeliği ile AB Anayasası kesinlikle ayrı konular 
</HEADLINE>
<TEXT>

     Rahmi Gündüz bildiriyor 

      Fransa Cumhurbaşkanı Jacques Chirac, ''AB anayasası için yapılacak referandumun siyasi seçim olmadığını''söyledi. 
     Basının yeni yılını kutlamak için düzenlediği toplantıda konuşan Chirac, ilkbahar aylarında Fransa'da yapılacak referanduma da değindi. 
     Chirac, referandumun Fransızlara Avrupa'nın geleceğine ilişkin yöneltilmiş basit bir soru olduğunu, bunun siyasi bir seçim olmadığını savundu. 
     ''Referandumu bir seçim havasına sokmak isteyenlerin doğal olarak olacağını'' ifade eden Chirac, ''bu tür bir yaklaşıma prim verilmemesi gerektiğini'' ifade etti. 
     Chirac, bazı politikacılar tarafından referandumun siyasi amaçla kullanılabileceği uyarısında bulundu. 
     
     TÜRKİYE'NİN AB ÜYELİĞİ 
     ''Türkiye'nin AB üyeliğiyle AB anayasasının kesinlikle iki farklı konu olduğunu'' belirten Chirac, ''Fransızların korkusunu kullanarak bu konuda siyaset yapılmaması'' uyarısında bulundu. 
     Chirac, ''Eğer Türkiye bir gün AB üyesi olursa, kendisini derin biçimde değiştiren çok önemli reformları gerçekleştirmiş olacak. Fransızlar, zamanı geldiğinde bu ülkenin nasıl değiştiğine bakarak kararlarını verebilecekler. Bu da şimdi değil, 10 veya 15 yıl sonra olacak'' dedi. 
     
</TEXT>
</DOC>
