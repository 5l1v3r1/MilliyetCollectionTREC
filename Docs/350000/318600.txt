<DOC>
<DOCNO> 318600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonspo18.html </URL>
<DATE> 2005/02/25/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Galatasaray'da ağrıları artan Hakan Ünsal kadrodan çıkarıldı 
</HEADLINE>
<TEXT>

     Birinci Süper Futbol Ligi'nde yarın deplasmanda Samsunspor'la karşılaşacak Galatasaray, hazırlıklarını tamamladı. 
     Florya Metin Oktay Tesisleri'nde son çalışmasını yapan sarı-kırmızılılar, şampiyonluk yarışında yoluna devam etmek için deplasmanda 3 puan almanın hesaplarını yaparken, Sakaryaspor maçında ayak bileğinden sakatlanan Hakan Ünsal'ın ağrılarının artması moralleri bozdu. 
     Kulüp doktoru Murat Çevik, Hakan Ünsal'ın ağrılarının arttığını ve hemen tedaviye almak zorunda kaldıklarını belirtirken, Teknik Direktör Gheorghe Hagi de bu oyuncuyu Samsun kafilesinden çıkarttı. 
     
     AYHAN İLE ERGÜN CEZALI 
     Sarı-kırmızılılarda, sarı kart cezalıları Ergün Pembe ile Ayhan Akman, Samsunspor karşısında forma giyemeyecek. 
     Ayrıca, sarı kart cezası sınırında olan Mondragon, Tomas ve Conceiçao ise Samsunspor maçında kart görmeleri halinde Beşiktaş'la gelecek hafta yapılacak derbi mücadelesinde takımdaki yerlerini alamayacaklar. 
     
     OLASI 11 
     Galatasaray'ın Samsunspor karşısına, Mondragon, Cihan, Tomas, Song, Orhan, Sabri, Volkan, Conceiçao, Hasan Şaş, Necati ve Hakan Şükür 11'i ile çıkması bekleniyor. 
     Samsun 19 Mayıs Stadı'nda saat 19.00'da başlayacak karşılaşmayı hakem Oktay Demiray yönetecek. Maç, Digitürk Lig TV'den de naklen yayınlanacak. 
     
</TEXT>
</DOC>
