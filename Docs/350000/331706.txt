<DOC>
<DOCNO> 331706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sondun11.html </URL>
<DATE> 2005/04/09/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Der Spiegel Yunanistan artık Eurofighter'ları istemiyor... 
</HEADLINE>
<TEXT>

     Yunanistan'ın, daha önceki hükümet döneminde alınacağı garantisi verilen 60 adet Eurofighter tipi savaş uçağını artık istemediği bildirildi. 
     Eurofighter tipi savaş uçakları Almanya, İspanya, İtalya ve İngiltere tarafından ortaklaşa üretiliyor. 
     Alman Der Spiegel dergisi, bu ülkelerin büyükelçilerinin Mart ayı başında Atina'da, önceki Yunanistan hükümeti tarafından 2001 yılının Şubat ayında imzalanan anlaşmaya bağlı kalınmasını talep ettiklerini, ancak Almanya Başbakanı Gerhard Schröder'in bile bu konuda Yunanistan Başbakanı Konstantin Karamanlis'i Berlin'e yaptığı ziyaret sırasında ikna edemediğini yazdı. 
     Karamanlis hükümetinin, toplam 4,9 milyar avroluk Eurofighter alımını, ''mali darboğaz'' nedeniyle 2004 yılı Olimpiyatları sonrasına ertelediği, şimdi de kendisini bu sözleşmeye bağlı hissetmeyerek, yeniden ihale vermeye hazırlandığı belirtildi. 
     Haberde, Karamanlis'in ABD ile daha sıkı ilişkiler kurmak istediği, bu nedenle Amerikan F-16 tipi savaş uçakları satın almak istediği, Avrupalı müttefikleri de çok fazla öfkelendirmemek için tank ve firkateyn gibi diğer Avrupa silah sistemlerini incelediği kaydedildi. 
     
</TEXT>
</DOC>
