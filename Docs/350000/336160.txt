<DOC>
<DOCNO> 336160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sondun05.html </URL>
<DATE> 2005/04/23/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Irak'ta kanlı sabah... 
</HEADLINE>
<TEXT>

     Irak'ın başkenti Bağdat'taki Ebu Garib cezaevine 7 kilometre mesafede direnişçilerin yola yerleştirdiği bombanın patlaması sonucu 9 Iraklı asker öldü. 
     Amerikan AP ajansının haberine göre, Teğmen Ahmed Abud, saldırıya uğrayan askeri konvoyda isabet almayan askerlerin sivil bir araca ateş açtıklarını, aracın sürücünün öldüğünü belirtti. 
     Irak'ta bu sabah direnişçiler 6 ayrı saldırıda daha bulundular. 
     ABD tarafından eğitilen Irak polis teşkilatından Teğmen Kasım Muhammed'in bildirdiğine göre, Bağdat'ın 95 kilometre kuzeyindeki Samarra'da bir sivil, yola yerleştirilen bombanın patlatılmasıyla hayatını kaybetti. 
     Albay Kerim El Zeydi de Basra'ya yakın Ebu Hasib'de bomba yüklü araçla düzenlenen saldırıda 2 kişinin yaralandığını bildirdi. 
     Bağdat'ın 360 kilometre kuzeybatısında, Musul bölgesinde yola yerleştirilen bombanın patlaması sonucu Irak askeri konvoyunda bulunan 3 asker yaralandı. 
     Yüzbaşı Mahir Abdüssettar'ın verdiği bilgiye göre de Bağdat'ın batısında bir polis aracı yola koyulan bombayla vuruldu, iki polis yaralandı. 
     Irak polisi, Bağdat'ın kuzeyinde Bakuba'nın merkezinde 100 metre arayla yerleştirilen bombaların patlaması sonucu 10 yaşındaki bir kız çocuğu ile bir öğretmenin öldüğünü, 4 sivilin yaralandığını bildirdi. 
     Polis ayrıca, Bakuba'nın güneybatı kesiminde Muradiye'de kontrol noktasına düzenlenen saldırıda 3 askerle bir saldırganın yaralandığını belirtti. 
     
</TEXT>
</DOC>
