<DOC>
<DOCNO> 331429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/soneko25.html </URL>
<DATE> 2005/04/08/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Esnaf kredi faizine af ve borçlarına taksitlendirme imkanı sağlandı 
</HEADLINE>
<TEXT>

     ESNAF KREDİ FAİZİNE AF VE TAKSİTLENDİRME 1 
     Takibe düşen esnaf kredilerinin temerrüt gecikme faizlerine af getirilirken, borçlarına taksitlendirme imkanı sağlandı. 
     Buna göre 31 Aralık 2004 tarihinden önce kooperatif takibine alınmış ortakların borçlarına dönük, başvuru yapmaları durumunda, borcun takibe intikal ettiği tarihten başvuru tarihine kadar geçen süre için, basit usulde yüzde 30 faiz uygulanacak. 
     15 Mayıs tarihine kadar alınacak başvurularda ilk taksit peşin alınacak, kalanına bir yıl içinde faizsiz ve aylık eşit taksitler halinde ödeme kolaylığı getirilecek. 
     Yine borcunu defaten bir defada ödemek isteyen esnafa da, yüzde 22.5 faiz oranı uygulanarak ödeme imkanı getirildi. 
     Konuya ilişkin Sanayi ve Ticaret Bakanı Ali Coşkun ile Türkiye Esnaf ve Sanatkarlar Kredi ve Kefalet Kooperatifleri Birlikleri Merkez Birliği TESKOMB Başkanı Kadir Akgül, Ankara Hilton Oteli'nde ortak basın toplantısı düzenledi. 
     Akgül, burada yaptığı konuşmada, 2000 krizinden dolayı borçlarını ödeyemeyen 160 binin üzerinde esnaf ve sanatkarın, kefalet kooperatiflerine olan borçlarının temerrüt faizlerinin affı ile cüzi bir faizle borçları taksitlendirme yoluna gidileceğini açıkladı. 
     Uygulamayla 42 bin 500 esnaf ve sanatkar ile kefilleriyle birlikte yaklaşık 170 bin kişinin kapısındaki icranın da biteceğini söyleyen Akgül, takibe düşen esnafın sicil affından da yararlanamadığını, bugün itibariyle bunun da ortadan kalkacağını söyledi. 
     15 Mayıs 2005 tarihine kadar başvuru imkanı olduğunu hatırlatan Akgül, bir hafta içinde bu borçların bir kısmının ödeneceğine inandığını sözlerine ekledi. 
     
</TEXT>
</DOC>
