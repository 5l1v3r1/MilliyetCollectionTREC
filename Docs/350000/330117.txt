<DOC>
<DOCNO> 330117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/soneko31.html </URL>
<DATE> 2005/04/04/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
DiaSa mağaza sayısını artıracak... 
</HEADLINE>
<TEXT>

     İndirim marketleri zinciri Dia Sabacı Süpermarketleri A.Ş. DiaSA , franchising kullanım hakkı sistemiyle mağaza sayısını artırmayı hedefliyor. 
     DiaSA'nın franchising sistemine geçişiyle ilgili düzenlenen basın toplantısında konuşan Dia Uluslararası Avrupa Ülkeleri Direktörü Xavier De la Pena, Carrefour grup şirketi Dia ve Sabancı Holding ortaklığından doğan DiaSA'nın mükemmel bir birleşim olduğunu vurguladı. 
     Pena, Türkiye'de geçirdikleri 5 yıl boyunca uluslararası standartlardaki teknoloji ve bilgiyi yerel pazarın ihtiyaçlarına adapte ettiklerini belirterek, DiaSA'da kısa zamanda büyük bir büyüme yaşandığını, Marmara Bölgesi'nde mağaza sayısının 5 ilde toplam 250'yi aştığını ve ikinci depolarını yakında Avrupa yakasında hizmete sunacaklarını bildirdi. 
     Her yıl 50-60 mağaza açılışıyla süren büyümelerinin İzmir ve Ankara'daki açılışlarla devam edeceğini anlatan Pena, şunları kaydetti 
     ''Dia'nın uzun bir franchising geçmişi ve dünya çapında binden fazla bayi mağazası vardır. Biz bayilik vermenin, hızlı büyümemizi destekleyen yerel girişimcilerle beraber çalışmayı sağlayan ve pazarın organize perakendeye dönüşmesiyle artacak verimliliğe önemli bir katkı olduğunu düşünüyoruz. Yeni ortaklarımıza teknolojimiz, lojistik sistemimiz, satış desteğimiz ve ticari formülümüzden, yani tüm bilgi birikimimizden yararlanma şansı veriyoruz. Türkiye, önümüzdeki yıllarda hızlı büyümesini sürdürecek olan Dia Grubu'ndaki öncü ülkelerden biri. Türk pazarına güveniyoruz ve daha önce yaptığımız gibi yatırımlarımıza devam edeceğiz.'' Xavier De la Pena, Çin'de franchising mağazalarının bulunmama nedeninin sorulması üzerine, sisteme hazır olmayan bir ülkede bunu yapmanın başarısızlıkla sonuçlanacağını, Çin'de kendi açtıkları mağazada belli bir sayıya ulaşmaları halinde franchising mağazalarının orada da mutlaka bulunacağını söyledi. 
     
     ''CARREFOUR İLE 1 MİLYAR DOLARIN ÜZERİNDE YATIRIM'' 
     Sabancı Holding Gıda ve Perakendecilik Grubu Başkanı Haluk Dinçer de, gıda ve perakendeciliği stratejik büyüme alanları olarak seçtiklerini vurguladı. 
     Dinçer, gıda perakendeciliğinde CarrefourSA, ChampionSA ve DiaSA zincirleriyle Türkiye'nin en geniş format yelpazesinde faaliyet gösteren grup olduklarını, mağazalarının DiaSA'da 250 metrekare civarındayken, CarrefourSA'larda 15 bin metrekareye kadar ulaştığını ve gıda zincirlerinin toplam net satış alanının 180 bin metrekareyi geçtiğini kaydetti. 
     Ortak olduklarında Carrefour'un bir adet süpermarketi bulunduğunu, 9 yılda tüm krizlere rağmen 12 hipermarkete ve 7 ChampionSA marketine ulaştıklarını belirten Dinçer, 2000 yılında dünyada Carrefour ve Promodes'in birleşmesi sonucunda Carrefour Grubu'na dahil olan İspanya'nın indirim marketleri zincirleri Dia ile aynı yıl ortaklık kurduklarını hatırlattı. 
     Haluk Dinçer, ortakları Carrefour Grubu ile bugüne kadar 1 milyar doların üzerinde yatırım yaptıklarını, CarrefourSA ve ChampionSA'larda 3 bin 800 kişi, DiaSA'da bin 500 kişi olmak üzere toplam 5 bin 300 kişiyi istihdam ettiklerini belirterek, DiaSA'nın kurulduğu günden bu yana Türkiye'nin en hızlı ve sürekli büyüyen organize gıda perakendecisi olduğunu vurguladı. 
     Dinçer, DiaSA'nın uluslararası birikimi sayesinde özel markalı ürünler konseptine Türkiye'de öncülük ettiğini ve bugün satışlarının yüzde 45'inin Dia markalı ürünler olduğunu kaydederek, DiaSA'nın bu yıldan itibaren Türkiye'nin diğer bölgelerinde de mağazalar açmaya başlayacağını söyledi. 
     Franchising modeline ilk defa geçen yıl birkaç denemeyle başladıklarını ve denelerin başarıyla sonuçlandığını ifade eden Dinçer, ''Sistem ile hem girişimcilere, hem de esnafa bir fırsat yaratıyoruz. Küçük esnafı DiaSA şemsiyesi altına alarak, hem rekabet koşullarını iyileştiriyoruz, hem de kayıtlı ekonomi içine çekiyoruz. Franchising modeli DiaSA'nın büyümesine daha da ivme kazandıracaktır'' diye konuştu. 
     
     BAŞLANGIÇ YATIRIMI 100-120 BİN DOLAR 
     DiaSA Genel Müdürü Ömer Egesel ise 2004 sonu itibariyle Dia'nın dünyada 4 bin 934 mağaza, 1.7 milyon metrekare satış alanı, yaklaşık 37 bin çalışanı ve 6.6 milyar avro net cirosu olduğunu belirtti. 
     Egesel, Mart 2005 itibariyle Türkiye'de 264 mağazaları bulunduğunu belirterek, ''2005'i 300'ün üzerinde mağazayla bitirmeyi planlıyoruz. Şu anda 9 olan franchising mağaza sayısının yıl sonuna kadar 25'e ulaşmasını hedefliyoruz'' dedi. 
     Franchise adayında sermaye kapasitesi ve tercihen daha önce perakende tecrübesi aradıklarını kaydeden Egesel, sisteme isim hakkı açısından girişin 300 dolar, başlangıç yatırımının ise 100-120 bin dolar arasında olduğunu bildirdi. 
     Ömer Egesel, soruları yanıtlarken de, franchise ile ilgili çok agresif büyüme planları olmadığını belirterek, bu formatta yılda 20 mağaza açmayı planladıklarını ve bir Dia mağazasının aylık 50-70 bin avro arasında ciro yaptığını söyledi. 
     Franchising sisteminin Anadolu için olmadığına işaret eden Egesel, ''Genel hedefimiz tüm Türkiye'de olmaktır. Önümüzdeki yılın planlarında 2., 3. bir bölge var'' dedi. 
     Egesel, bir başka soru üzerine, ''Bizim franchise ortamının başarısı konusunda herhangi bir şüphemiz yok'' yanıtını verdi. 
     
</TEXT>
</DOC>
