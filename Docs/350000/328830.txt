<DOC>
<DOCNO> 328830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun01.html </URL>
<DATE> 2005/03/31/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Eric Edelman ABD Savunma Bakanlığı Müsteşarı olabilir 
</HEADLINE>
<TEXT>

     WASHINGTON DHA 

      SÜRPRİZ bir kararla görevinden istifa eden ABD'nin Ankara Büyükelçisi Eric Edelman'ın ABD Savunma Bakanlığı'nın 3'üncü ismi olabileceği bildirildi. 
     ABD Savunma Bakanı Donald H. Rumsfeld düzenlediği bir basın toplantısında, önümüzdeki birkaç hafta içinde görevini bırakacak olan ABD Savunma Bakanlığı Müsteşarı Douglas J. Feith'in yerine gelecek isim için Bush'a öneride bulunduğunu söyledi. İsminin açıklanmasını istemeyen iki yetkili ise Rumsfeld'in önerdiği ismin Eric Edelman olduğunu belirtti. 
     
     'WOLFOWITZ'İN KOLTUĞU DONANMA BAKANI ENGLAND'A GİDİYOR' 
     ABD Başkanı George W. Bush tarafından Dünya Bankası Başkanlığı'na aday gösterilen ABD Savunma Bakan Yardımcısı Paul D. Wolfowitz'in yerine ise ABD Donanma Bakanı Gordon R. England'ın önerildiği öne sürüldü. New York Times gazetesinin haberine göre Rumsfeld, Wolfowitz'den boşalan koltuğa oturacak yeni isimle ilgili Bush'a bir tavsiyede bulunduğunu söylerken bu kişinin kim olduğunu açıklamadı, ancak Pentagon yetkilileri bütün göstergelerin England'ı işaret ettiğini bildirdi. 
     Dünya Bankası yarın Wolfowitz'in adaylığına ilişkin bir oylama yapacak. Eğer çoğu çevreler tarafından beklendiği gibi Wolfowitz gerekli onayı alırsa birkaç hafta içinde Pentagon'dan ayrılacak. 
     
</TEXT>
</DOC>
