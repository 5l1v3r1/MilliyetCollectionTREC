<DOC>
<DOCNO> 331424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/soneko20.html </URL>
<DATE> 2005/04/08/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yılda 2.6 milyar ekmek israf ediliyor... 
</HEADLINE>
<TEXT>

     Konya'da Selçuk Üniversitesi SÜ Ziraat Fakültesi Gıda Mühendisliği Bölümü tarafından yapılan bir araştırma, Türkiye genelinde kısa sürede bayatlaması, uygunsuz şartlarda saklanması gibi nedenlerden dolayı yılda 2.6 milyar ekmeğin tüketilmeyerek, israf edildiğini ortaya koydu. 
     Gıda Mühendisliği Bölümü Öğretim Üyesi Prof. Dr. Selman Türker, AA muhabirine yaptığı açıklamada, ekmek israfının boyutları hakkında bilgi sahibi olmak için Konya'da bir araştırma yaptıklarını kaydetti. 
     Türkiye'de kişi başına tüketilen enerjinin yüzde 66'sının tahıldan, bunun da yüzde 56'lık kısmının yalnızca ekmekten karşılandığını ifade eden Türker, ''Ekmek, karbonhidrat ve protein kaynağı olarak insan beslenmesinde önemli bir yere sahiptir. Tahıla dayalı beslenmenin hakim olduğu ülkemizde, ekmek tüketimi de oldukça fazladır'' dedi. 
     Ekmeğin tüketimi kadar israfının da ciddi boyutlarda olduğunu vurgulayan Türker, şunları kaydetti 
     ''Yaptığımız araştırmada, satın alınan ekmeklerin yüzde 5.82'sinin tüketilmediğini, israf edildiğini belirledik. Bu israfın nedeni ise tüketilebileceğinden fazla ekmek satın alınması, ekmeğin kısa sürede bayatlaması, uygun olmayan koşullarda saklanması ve kalitesinin düşüklüğünden kaynaklanıyor. Türkiye'de yılda ortalama 11 milyon ton buğday, un üretimi için kullanılıyor. Bu miktarın 10 milyon tonu ekmek yapımında, 1 milyon tonu da diğer unlu mamullerin yapımında değerlendiriliyor.'' Türker, 10 milyon ton buğdaydan yılda 200 gram ağırlığında yaklaşık 45 milyar adet ekmek üretildiğini belirterek, ''Bu üretilen ekmeğin yüzde 5.82'sinin israf edildiği dikkate alındığında, Türkiye'de yılda yaklaşık 2.6 milyar ekmeğin çöpe ya da hayvanlara yem olarak gittiği ortaya çıkıyor. İsraf edilen ekmeğin yarattığı ekonomik zarar hesaplandığında da çok büyük rakamlar karşımıza çıkıyor'' dedi. 
     Bu ekonomik kaybın önüne geçebilmek için ekmek çeşitliliğinin kalite ile birlikte artırılması gerektiğini anlatan Türker, ''Bu sayede tüketilmeyen ve çöpe atılan ekmeklerin sayısı azalacaktır. Ayrıca, israfı en aza indirmek için tüketicinin de ekmeğin muhafazası ve bayatlayan ekmeğin değerlendirilmesi konusunda bilinçlendirilmesi gerekir'' diye konuştu. 
     
</TEXT>
</DOC>
