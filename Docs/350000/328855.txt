<DOC>
<DOCNO> 328855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun27.html </URL>
<DATE> 2005/03/31/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Yunanistan Türkiye'nin ek protokolü kabul etmesi ilk adım 
</HEADLINE>
<TEXT>

     Yunanistan Dışişleri Bakanı Petros Molivyatis, Türkiye'nin gümrük birliği ek protokolüne ilişkin mutabakatını bildirmesinin, bu alandaki sürecin ilk adımı olduğunu söyledi. 
     Molivyatis, Atina'yı ziyaret eden ABD Dışişleri Bakan Yardımcısı Robert Zoellick ile Türkiye, Balkanlar ve Kıbrıs'a ilişkin gelişmelerin ele alındığı belirtilen görüşmesinin ardından gazetecilerin sorularını yanıtladı. 
     Molivyatis, Türkiye'nin ek protokolü imzalamayı kabul etmesinin Atina için tatmin edici olup olmadığına ilişkin bir soruya karşılık, '' Bu aşamada AB Komisyonu ile Türk hükümeti arasında yapılan mektup mübadelesi çerçevesinde, Türkiye, gümrük birliği ek protokolüne ilişkin mutabakatını bildirdi. Bu, sürecin ilk adımıdır. Bundan sonra diğer adımların atılması yani protokolün imzalanması ve uygulanması gerekiyor. Bir uluslararası anlaşma imzalandığı zaman uygulamak için imzalanıyordur'' dedi. 
     Molivyatis, Kıbrıs konusunda da tüm ilgili tarafların, çözüm sürecinin, Annan planı temelinde tekrar başlaması ve adanın birleşmesi arzusunda olduklarını kaydetti. 
     
     KUMUÇAKOS'UN AÇIKLAMASI 
     Bu arada Yunanistan Dışişleri Bakanlığı sözcüsü Yorgo Kumuçakos, Türkiye'nin gümrük birliği ek protokolünü ''imzalaması ve uygulaması'' gerektiğini söyledi. 
     Kumuçakos yaptığı basın toplantısında, Türkiye'nin, AB'nin 17 Aralık zirvesinde 3 Ekim'e kadar protokolü imzalama yükümlülüğü altına girdiğini belirtti. 
     Protokolün uygulanması konusuna da değinen Kumuçakos, ''Birisi bir şey imzaladığı zaman bu imzanın getirdiği sorumlulukları da biliyordur'' dedi. 
     Sorular üzerine dün Kardak kayalıkları çevresinde bir Türk sahil koruma gemisinin Yunan karasularını ''ihlal etmesi'' olayına değinen Kumuçakos, bu tür hareketlerin ikili ilişkilerin gelişmesine destek olmadığını belirtti. 
     Kumuçakos, Atina'nın ''gerekli girişimlerde'' bulunduğunu da kaydetti. 
     
</TEXT>
</DOC>
