<DOC>
<DOCNO> 328480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun53.html </URL>
<DATE> 2005/03/30/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Papa'nın konuşam girişimi yine başarısız... 
</HEADLINE>
<TEXT>

     Katolik Kilisesi'nin ruhani lideri Papa İkinci Jean Paul, nazogastrik sondayla besleniyor. 
     Vatikan'daki ikametgahının penceresinden bugün de birkaç dakikalığına Aziz Petrus San Pietro Meydanı'ndaki ziyaretçilere kendini gösteren Papa'nın konuşma girişiminin başarısızlıkla sonuçlanması, Katolik dünyadaki kaygıların artmasını da beraberinde getirdi. Vatikan Sözcüsü Joaquin Navarro-Valls, Papa'nın burnuna takılan bir sondayla beslendiğini açıkladı. 
     İkinci Jean Paul'ün tüm randevularının iptal edildiğini belirten Navarro-Valls, ''Kalori desteği verme ve kendisini toparlamasına yardımcı olma amacıyla Papa'nın, burnuna takılan bir sondayla beslenmesine başlanmış bulunmaktadır'' dedi. 
     Papa'nın sağlık durumunun giderek düzeldiği iddiasını da yineleyen Navarro-Valls, şunları söyledi 
     ''Papa, günün büyük bölümünü koltukta oturarak geçiriyor. Özel şapelinde ayinlere de iştirak ediyor. Yardımcılarıyla sürekti irtibat halindeki Papa, Vatikan ve Kilise'ye ilişkin tüm meseleleri bizzat kendisi takip etmektedir.'' Navarro-Valls'ın bu açıklamalarına karşın, Papa'nın bugünkü konuşma girişiminin de başarısızlıkla sonuçlanması dikkati çekti. 
     Papa, TSİ 12.00 sıralarında, bugün de Vatikan'daki penceresinden, beş dakikalığına da olsa Aziz Petrus Meydanı'ndaki ziyaretçilere görünmeyi yeğledi. Pencerede göründüğü sırada, Papa'nın ziyaretçilere bir şeyler söylemeye çalışma girişimi yine başarısızlıkla sonuçlandı. Papa'dan minik sesler dışında bir şey çıkmaması üzerine, Papa'nın önündeki mikrofonun Vatikan yetkilileri tarafından derhal uzaklaştırıldığı gözlendi. 
     
</TEXT>
</DOC>
