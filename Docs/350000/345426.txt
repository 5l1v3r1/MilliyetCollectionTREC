<DOC>
<DOCNO> 345426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo46.html </URL>
<DATE> 2005/05/24/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Galatasaray Denizlispor mesaisine başladı... 
</HEADLINE>
<TEXT>

     Galatasaray, Denizlispor ile yapacağı Birinci Süper Lig’deki son maçının hazırlıklarına başladı. 
     Florya Metin Oktay Tesisleri’nde, teknik direktör Gheorghe Hagi yönetimindeki antrenmanda, sarı-kırmızılılar kısa süren koşudan sonra pas çalıştı. Oyuncular daha sonra yarı sahada çift kale maçla antrenmanı tamamladı. Hakan Yakın, maçta attığı gollerle takım arkadaşlarından övgü aldı. 
     Hakan Şükür, Hasan Şaş, Ayhan ve kaleci Aykut’un katılmadığı antrenmanda, Song ve Tomas takımdan ayrı koşu yaptı. 
     Antrenmanı Galatasaray Kulübü ikinci başkanı Ergun Gürsoy ve futbol şube sorumlusu Fatih Gökşen de izledi. Gürsoy, antrenman öncesi teknik direktör Hagi ile kısa süreli bir görüşme yaptı. 
     Öte yandan, antrenmanı izleyen yaklaşık 50 taraftar, teknik direktör Hagi’ye sevgi gösterilerinde bulundu ve forma imzalattı. 
     Taraftarlar, antrenman sırasında üzerinde "Allah’a şükür, Hakan Şükür" yazılı bir de pankart açtı. 
     Galatasaray, yarın sabah yapacağı antrenmanla Denizlispor maçı hazırlıklarını sürdürecek. 
     
</TEXT>
</DOC>
