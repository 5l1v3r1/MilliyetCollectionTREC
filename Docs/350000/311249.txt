<DOC>
<DOCNO> 311249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/yazar/civaoglu.html </URL>
<DATE> 2005/02/01/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Yeni harita 
</HEADLINE>
<TEXT>


Şifre kırıcı bir söylem "ABD'nin Irak'ta yaptığını Bush ve ekibinin işi olarak görmek doğum mucizesi ile ebenin rolünü karıştırmaya benzer..." Yani... 
Bush ve ekibi sadece ebe rolündedir. Beyaz Saray'da başkası olsaydı da Irak rahminde -müdahaleyle başını gösteren- bebeğin doğum zamanı gelmişti. 
Bu söylem, ABD Deniz Harp Okulu stratejik araştırmacısı ve 11 Eylül Sonrası Milli Savunma Bakanlığı'nın "ABD Güç Dönüşüm Birimi" timinden Profesör Thomas P.M. Barnet'in... 
Adını 1799'da Mısır'ın Reşat ili dolaylarında bulunan ve üzerinde, eski Yunanca ve hiyeroglif yazılar bulunan bazalt tabletten alan "Rozetta Taşı" adlı yeni Ulusal Güvenlik Dosyası'nı, kitap haline getirdi PENTAGON'UN YENİ HARİTASI... 
Bu harita ve kitabın sayfaları, Irak topraklarında başlayan doğumun ve görünen bebek başının sonrası... Türkiye'nin rolünü de tanımlayan bir süreci yansıtmakta. 
O zaman, Kerkük duyarlığı bir "ötekiler" coğrafyasında sadece "nokta" gibi kalmakta. 

11 Eylül gebelik testi 
"Rosetta Taşı" dosyasında, "11 Eylül'e kadar ABD'nin küresel bir polis değil, zaman zaman kendi dibine kadar gelen yangınlara hortumunu uzatan küresel itfaiye olduğuna" işaret ediliyor. 
ABD'nin bilinçli ve amaçlı olarak dünyayı daha güvenli bir hale getirmeyi amaçlamadığı vurgulanıyor. 
1990'lı yıllarda ABD'nin bazı askeri müdahalelerde bulunduğu ama bunun nedenini açıklayacak bir ulusal fikir oluşturamadığı belirtiliyor. 
O nedenle silahlı gücünün de savaş döneminin artık var olmayan düzenli ordulara sahip bir hayali düşmana karşı - yanlış - geliştirildiği anlatılıyor. 
11 Eylül, ABD'yi, bu gerçeklerin soğuk yüzüyle karşı karşıya getiriyor... Oysa, 11 Eylül, yukarıda belirttiğim zorunlu doğumun yaklaştığını gösteren "gebelik testidir." 

Ozon deliği 
Böylece başlayan Pentagon'un yeni güvenlik stratejisi, Berlin duvarının yıkılmasıyla yeni bir küresel harita çizildiği görüşüyle yazılıyor. 
Başta ABD olmak üzere birbiriyle bağlantılı ve Batı uygarlığını özümsemiş ülkeler, "İşleyen Merkez" Functioning core coğrafyasını oluşturuyor Kuzey Amerika, Güney Amerika'nın büyük kısmı, Avrupa, Rusya, Çin, Japonya, Avustralya, Grönland, Yeni Zelanda vs... 
Buna karşılık Türkiye'nin de dahil olduğu Ortadoğu ile Orta ve Güney Asya, Güney Afrika Cumhuriyeti dışında tüm Afrika ve Güney Afrika'nın bir bölümü ise "Küresel sisteme entegre olmamış boşluk" Non - Integrating Gap coğrafya olarak tanımlanıyor. 
Yazar buna "Küreselleşmenin Ozon Deliği" deyimini kullanıyor. 
Yeni stratejinin üstesinden gelmesi gereken "tehlike" işte bu coğrafya. 
Strateji, Afganistan'da doğum sancılarını hissettirmiştir. Ortadoğu'nun kalbi sayılan Irak'ta doğumun başı görülmüştür. Ardından İran ve Kuzey Kore ile üçüz, Afrika'dan bir katılımla dördüz doğum beklenebilir. 
Görünen o ki... Her birinin domino taşları gibi, coğrafyadaki diğer taşları art arda düşüren sarsıntılar yaratması amaçlanıyor. 
Onların siyasi sistem, ekonomik, askeri olarak bu coğrafyanın küresel sisteme dahil edilmeleri hedeflenmekte. 

Sınır devlet 
Türkiye ise bu "ozon boşluğu" gibi algılanan haritada "hem merkeze hem Boşluk'a ait" görülüyor. "İkisi arasındaki sınır çizgisinde yer aldığı" düşünülüyor. 
Nedenleri... Öncelikle coğrafi yeri. 
Sonra... NATO askeri birliğinin bir parçası olmakla beraber AB üyesi yapılmamış olması. 
Böylece ne tam "bizden" ne de tam "öteki" konumunda... 
Harita bu... Yeni güvenlik konsepti ve stratejisi bu... Türkiye böyle görülüyor. 
........ 
Ve Türkiye'ye son haftalarda bakınız, dördüncü kez bir ABD üst düzey yetkilisi geldi. Sanıyoruz ki bu ziyaretlerle "Türkiye'ye Kerkük güvencesi veriliyor..." Aslında, Irak'ın Cumhurbaşkanlığına - The Guardian'ın da yazdığı ve Kürt liderlerin saklamadıkları gibi - Talabani'nin getirilmesi için zemin hazırlanıyor olmasın 



</TEXT>
</DOC>
