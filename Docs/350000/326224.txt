<DOC>
<DOCNO> 326224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun53.html </URL>
<DATE> 2005/03/23/ </DATE>
<TIME> 18.13 </TIME>
<AUTHOR>  </AUTHOR>
<HEADLINE>
Almanlar, hükümetin dağılacağından emin... 
</HEADLINE>
<TEXT>

     Almanya'da yapılan bir araştırma, yaklaşık her 2 kişiden birinin, Sosyal Demokrat Parti SPD ve Birlik 90 Yeşiller Partisi'nden oluşan koalisyon hükümetin bu yıl içinde dağılacağına inandığını ortaya koydu. 
     ARD televizyonunda yayımlanan ''Morgenmagazin'' Sabah Magazini adlı program tarafından yapılan araştırmaya göre, halkın yüzde 47'si federal hükümetin başarısız olacağını ve bu nedenle bu yıl içinde dağılacağını düşünüyor. Halkın yüzde 45'i ise hükümetin bu yıl içinde görevde kalacağına inanıyor. 
     Almanların yüzde 41'i Avro İstikrar Paktı'nın gevşetilmesinin Almanya'nın zararına olacağına inandığını belirtirken, yüzde 27'si bunun ülkenin yararına olacağını, yüzde 22'si de bunun ülkeye fazla bir değişiklik getirmeyeceğini düşündüğünü söyledi. 
     Aynı program tarafından ay başında yapılan diğer bir araştırmaya göre, SPD ve Yeşiller'in 1 puan kaybederek yüzde 39'a gerilediği, muhalefetteki Birlik partileri CDU CSU ile Hür Demokrat Parti'nin FDP ise 1 puan kazanarak yüzde 51'e yükseldiği kaydedildi. 
     
     SINAVDAN KORKTU, BOMBA İHBARINDA BULUNDU 
     BUDAPEŞTE A.A - Macaristan'ın Kiskunhalas kentinde sınavdan korkan bir öğrenci, polise bomba ihbarında bulunarak, okulunun bir gün boyunca kapanmasına neden oldu. 
     Macar polisi, ihbarda bulunulan mobil telefonun kime ait olduğunu tespit ederek, öğrenciyi gözaltına aldı. Kaç yaşında olduğu açıklanmayan öğrenci, polise verdiği ifadede sınavdan korktuğu için bomba ihbarı yaptığını söyledi. 
     
     2,5 MİLYON DOLARLIK SAHTE TEKSTİL ÜRÜNLERİ 
     BUDAPEŞTE A.A - Macaristan'ın başkenti Budapeşte'deki Jozsef kenti pazarında, 2,5 milyon dolar değerinde sahte tekstil ürünleri ele geçirildi. 
     Macar gümrük görevlileri tarafından düzenlenen operasyonda, Çinli bir işadamının deposuna baskın yapıldı. Baskında sahte olduğu anlaşılan ve piyasa değerinin 2,5 milyon dolar olduğu tespit edilen 3 tır dolusu tekstil ürünü ele geçirildi. Yetkililer, sahte ürünlerin yakılacağını açıkladı. 
     
</TEXT>
</DOC>
