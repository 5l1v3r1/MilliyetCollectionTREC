<DOC>
<DOCNO> 321248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/soneko12.html </URL>
<DATE> 2005/03/06/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Para Politikası Kurulu, faiz indirimi beklentisiyle toplanıyor... 
</HEADLINE>
<TEXT>

     Merkez Bankası Para Politikası Kurulu PPK , bu yılki üçüncü düzenli toplantısını, piyasaların, beklentilerin oldukça altında kalan şubat enflasyonu ve hükümetin IMF'nin istediği yapısal reformlarla ilgili çalışmaları hızlandırması nedeniyle faiz indirimi beklentisiyle 8 Mart Salı günü yapacak. Toplantıdaki değerlendirmeler çerçevesinde Banka yönetiminin alacağı faiz kararı 9 Mart'ta açıklayacak. 
     Banka'nın, 0.5-1 puan arasında faiz indirime gidebileceği tahmin ediliyor. 
     Merkez Bankası'nın 2005 yılı para ve kur politikası çerçevesinde her ayın 8'inde düzenli olarak toplanmasını kararlaştırdığı Para Politikası Kurulu, bu yılki üçüncü toplantısını 8 Mart Salı günü saat 15.00'te yapacak. 
     Toplantıda, enflasyondaki ve ekonomideki gelişmeler değerlendirilecek. Olağan toplantı gündeminde, enflasyon eğilimi ile iç ve dış piyasa gelişmelerinin değerlendirilmesi bulunuyor. Toplantıda, ilgili birimler gelişmeler hakkında hazırladıkları raporları Para Politikası Kurulu'na sunarak analiz ve görüşlerini tartışmaya açacak. Hazine Müsteşarlığı ise maliye politikası ve borçlanma stratejisi konularında son gelişmeleri özetleyecek. 
     
     FAİZ KARARI İZLEYEN GÜN AÇIKLANACAK 
     Merkez Bankası, toplantıda yapılacak değerlendirmeleri de dikkate alarak belirleyeceği kısa vadeli faizlere ilişkin kararını 9 Mart Çarşamba günü saat 9.00'da ilan edecek. 
     İki karar alma döneminin arasında kalan yaklaşık 1 aylık süreçte olağanüstü bir gelişme ortaya çıkmadığı takdirde kısa vadeli faizler sabit tutulacak. Karar ne olursa olsun iki gün içinde faizleri değiştirme ya da değiştirmeme kararının gerekçesi niteliğinde olan ve Merkez Bankası'nın ekonominin genel görünümüne ilişkin değerlendirmelerini içeren bir açıklama yapılacak. 
     
     İLK İKİ TOPLANTIDAN SONRA FAİZ İNDİRMİŞTİ 
     Merkez Bankası, Para Politikası Kurulu'nun bu yılki iki toplantısının ardından faiz indirimine gitmişti. Para Politikası Kurulu'nun 10 Ocak'ta gerçekleştirdiği ilk toplantının ardından 11 Ocak'ta faiz oranları birer puan indirilmişti. Banka, 8 Şubat'ta yapılan ikinci toplantı sonrasında da 9 Şubat'ta kısa vadeli faizleri 0.5 puan düşürmüştü. Merkez Bankası'nın 9 Şubat'ta uygulamaya konulan kararıyla gecelik borçlanma faiz oranı yüzde 16.5, borç verme faiz oranı yüzde 20.5 düzeyine indirilmişti. 
     
     İNDİRİM BEKLENİYOR 
     Şubat ayında enflasyonun beklentilerin oldukça altında kalarak TÜFE'de sıfıra yakın ÜFE'de ise yüzde 0.11 gibi çok düşük bir düzeyde gerçekleşmesi Merkez Bankası'ndan faiz indirimi beklentilerini güçlendirdi. Ancak Merkez Bankası faiz kararlarını geçmiş enflasyona göre değil, gelecek döneme ilişkin enflasyon beklentilerine ve enflasyon hedefine yönelik riskleri değerlendirerek verdiğini açıklamıştı. Şubat enflasyon oranlarından sonra piyasalarda yıl sonu enflasyonunun yüzde 8'in altında kalacağına ilişkin beklentiler güçlenmeye başladı. 
     Kış ayı olmasına rağmen TÜFE'nin düşük gerçekleşmesi, tüketici fiyatlarını yukarı doğru çekecek talep yönlü bir baskı oluşmadığını da gösteriyor. Enflasyon hedefi önündeki en önemli risk olarak ise ham petrol fiyatlarının, dolayısıyla enerji fiyatlarının yükseliş trendi görülüyor. 
     Hükümetin IMF'nin yeni stand-by anlaşmasını imzalamak için ön koşul olarak getirdiği Gelir İdaresi reformuna ilişkin yasa tasarısını TBMM'ye sunması, Bankacılık Yasa Tasarısıyla ilgili çalışmaların tamamlanarak TBMM'ye sunulacak noktaya getirilmesi ve sosyal güvenlik reformuyla ilgili iki yasa taslağının Çalışma Bakanlığı tarafından Başbakanlığa gönderilmesinin de Merkez Bankası faiz kararını alırken etkili olacağı belirtiliyor. Yapısal reformlarla ilgili çalışmalarda bir hızlanmayı Merkez Bankası'nın gelecek dönem enflasyonu açısından olumlu değerlendirdiği biliniyor. 
     Bu arada Merkez Bankası'nın faiz indirimine gidebileceğini savunanlar buna bir gerekçe olarak da İMKB Tahvil ve Bono Pazarında iç borçlanma kağıtlarının yıllık bileşik faiz oranının geçen hafta yüzde 17'nin altına inmesini de gösteriyorlar. 
     Piyasalar, Merkez Bankası'nın enflasyondaki düşüş eğiliminin gelecek aylarda da süreceği beklentilerini dikkate alarak kısa vadeli faiz oranlarında 9 Mart'tan itibaren 0.5-1 puanlık indirime gidebileceğini tahmin ediyor. 

ANKA 
     
</TEXT>
</DOC>
