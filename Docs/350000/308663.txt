<DOC>
<DOCNO> 308663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sonsiy06.html </URL>
<DATE> 2005/01/23/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Arhavi Belediye Başkanı Kanun neyi emrediyorsa, onu uyguladım 
</HEADLINE>
<TEXT>

     Artvin'in Arhavi İlçesi Belediye Başkanı Musa Ulutaş, deniz dolgusuyla sahil yolu geçişi hakkında Anayasa'da ilgili kanun neyi emrediyorsa onu uygulamaya çalıştığını söyledi. 
     Başkan Ulutaş, İçişleri Bakanlığı tarafından görevlendirilen 2 müfettişin Belediye'yi teftiş ettiğini belirterek, ''Belediye olarak teftiş edilmem gayet doğaldır. Ancak Karadeniz Sahil Yolu şehiriçi geçişi için giriştiğimiz demokratik uğraşılarımızın ardından teftişe tabi tutulmam ve araştırılmam, birileri tarafından sanki özellikle müfettiş gönderildiğinin göstergesidir'' dedi. 
     Bu durumun kendisi için önemli olmadığını ifade eden Ulutaş, ''2 değil, isterse 120 müfettiş gelsin, hiçbir şey değişmez. Çünkü ben bu zamana kadar görevim sırasında kanun dışı, hukuka aykırı hiçbir iş yapmadım. Ben, anayasal haklarımı kullandım. Deniz dolgusuyla sahil yolu geçişi hakkında Anayasa'da ilgili kanun neyi emrediyorsa, belediye başkanı olarak onu uygulamaya çalıştım'' diye konuştu. 
     
     ''İLÇEMİZ, DENİZ DOLGUSUNUN ALTINDA KALACAK'' 

     Musa Ulutaş, asıl Anayasa'nın ilgili maddesini hiçe sayarak, denizi ve sahili taş yığınına çevirenlerin araştırılıp, yargılanmaları gerektiğini savunarak, şöyle devam etti 
     ''Bu güzelim sahilimiz yok edilip taş yığınına çevrildikçe, benim vicdanım sızlıyor. Herkesi kendi vicdanıyla baş başa bırakıyorum. Tarih beni değil, sahil yolunun deniz dolgusuyla yapılmasını isteyenleri yargılayacaktır. Deniz dolgusunun kotası en az 8 metre yükselecek, yani ilçemiz deniz dolgusunun altında kalacaktır. İşte o zaman benim ne kadar haklı olduğumu, giriştiğim demokratik mücadelenin haklılığını insanlar anlayacak, ancak o zaman geç kalınmış olacak.'' 
     
</TEXT>
</DOC>
