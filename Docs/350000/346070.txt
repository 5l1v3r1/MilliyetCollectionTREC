<DOC>
<DOCNO> 346070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonsiy23.html </URL>
<DATE> 2005/05/26/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Erdoğan Büyüme oranı ekonomideki dinamizmi ortaya koydu 
</HEADLINE>
<TEXT>

     Başbakan Recep Tayyip Erdoğan, büyüme rakamlarının, Türk ekonomisindeki dinamizmi ortaya koyduğunu söyledi. 
     Başbakan Erdoğan, Dışişleri Bakanlığı’nda Kazak-Türk İş Konseyi toplantısına katıldı. 
     Erdoğan, burada yaptığı konuşmada, iki ülke arasındaki ekonomik ilişkilerin potansiyelleri yansıtmadığını dile getirerek, bunun artırılması gerektiğini ifade etti. İki ülkenin bunu geliştirmek için ortak bir iradeye sahip olduğunu vurgulayan Erdoğan, Türkiye’nin önem verdiği ülkelerin başında Kazakistan’ın geldiğini söyledi. Erdoğan, iki ülke arasında tarihi ve kültürel bağlar bulunduğunu anlattı. 
     Başbakan Erdoğan, iki ülke ticaretinde özel sektörün belirleyici rol oynadığını ifade ederek, 1992 yılından bu yana ticaret hacminin sürekli arttığını vurguladı. 
     Erdoğan, 2004 yılı sonu itibariyle iki ülke arasındaki ticaret hacminin 793 milyon dolara ulaştığını belirterek, bu rakamın bu yıl sonu itibariyle 1 milyar doları bulacağını kaydetti. Ancak, bu rakamı da yeterli bulmadıklarını anlatan Erdoğan, Türkiye’nin Orta Asya’daki en önemli yatırım potansiyelinin Kazakistan’da olduğuna işaret etti. 
     Türk iş adamlarının Kazakistan’a yaptığı doğrudan yatırımın 2.5 milyar dolar, müteahhitlik yatırımlarının 3.5 milyar dolara ulaştığını belirten Erdoğan, Türkiye’nin Kazakistan’daki yatırımcı ülkeler arasında 4. sırada yer aldığını kaydetti. Bu yatırımlarla ilgili 10 bin kişiye istihdam sağlandığını ifade eden Erdoğan, Türkiye’deki ekonomik gelişmelere değindi. 
     İki ülke arasındaki ticaret hacminin artması için kara ve demiryolu taşımacılığının da gözden geçirilmesi gerektiğini kaydeden Erdoğan, sürdürülen istikrar programı sayesinde Türkiye’de enflasyonun tek haneli rakamlara indiğini ve yüzde 9 dolayında büyüme sağlandığını anlattı. 
     Erdoğan, "Büyüme oranı ekonomideki dinamizmimizi ortaya koymuştur. 30 milyar dolar Gayri Safi Milli Hasılası ile Türkiye ilk 20 ülke arasına girmiştir" dedi. 
     Her iki ülkenin de yatırımcılarını teşvik etmesi gerektiğini belirten Erdoğan, enerji, turizm, gıda, tekstil gibi alanlarda ortak yatırımlar yapılabileceğini kaydetti. 
     Başbakan Erdoğan, Kazak iş adamlarını Türkiye’ye yatırım yapmaya davet ederken, bu konuda her türlü kolaylığı sağlamaya hazır olduklarını söyledi. 
     
</TEXT>
</DOC>
