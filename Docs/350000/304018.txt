<DOC>
<DOCNO> 304018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/soneko20.html </URL>
<DATE> 2005/01/06/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
EYSAD KDV satışlarda 8'e inerse yemek fiyatları ucuzlayacak 
</HEADLINE>
<TEXT>

     Ege Yemek Sanayicileri Derneği EYSAD , gıda ve bazı ürünlerde yüzde 18'den 8'e indirilen KDV oranlarının, yemek satışında da uygulanmasını istedi. 
     EYSAD Yönetim Kurulu Başkanı Ahmet Hakan Ay, gıda ürünlerindeki alımlarda uygulamaya geçilen KDV indiriminin, satışta da yüzde 8'e düşürülmesi gerektiğini bildirdi. 
     Konuyla ilgili İstanbul, Ankara, Bursa, Adana Yemek Sanayicileri Derneği Başkanları ve Türkiye Yemek Sanayicileri Federasyonu olarak Maliye Bakanı Kemal Unakıtan ile görüşeceklerini dile getiren Ay, yemek sanayicilerinin, satışlardaki yüzde 18'lik KDV oranının yüzde 8'e çekilmesi kararını ''dört gözle'' beklediğini söyledi. 
     Tabldot ve toplu yemek üreten sektörün üzerinde, KDV yükünün bulunduğunu kaydeden Ay, bu yükü en asgari seviyeye çekerek, vatandaşların daha ucuza yemek yemesini istediklerini vurguladı. 
     
     1 MİLYAR DOLAR CİROLUK SEKTÖR 
     Bu sektörün yıllık 1 milyar dolara yakın ciro yaptığını dile getiren Ay şöyle konuştu 
     ''Sektördeki ürünler bundan sonra yüzde 8'e alınacak. Ancak satışlarda yüzde 18 KDV ile satılacak. Yemek üreten firmalar, sattıkları yemeklerin parasını çok geç tahsil edebiliyor. KDV oranları alamıyor. Aldığı malların KDV'siniyse hemen veriyor. 
     Bugüne kadar enflasyonla yaşadığımız için sektör çok yoruldu. Sektördeki firmaların devlete olan yükümlülüklerini daha iyi yerine getirebilmesi için KDV indirimi istiyoruz. Bir çok firma kamuya yemek üretiyor. KDV'nin yüksek olmasından dolayı bu yük altında eziliyor ve ihalelere giremiyor. Yüzde 10'luk bir KDV indirimiyle birlikte hem sektör rahatlayacak, hem firmalar daha çok vergi verecek, hem de rekabet artacağı için yemek fiyatı ucuzlayacak ve vatandaşlar daha ucuza yemek yiyecek. Simit temel gıda maddesi olmadığı halde satışta KDV oranı yüzde 8'e düşerken, esas temel gıda maddesi olan yemekte indirimin olmaması çelişki meydana getiriyor.'' KDV indiriminin kayıt dışı çalışan firmaları kayıt altına alacağını savunan Ahmet Hakan Ay, indirimle birlikte küçük ve orta ölçekli işletmelerinin kendilerini revize edeceğini sözlerine ekledi. 
     
</TEXT>
</DOC>
