<DOC>
<DOCNO> 310977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/soneko11.html </URL>
<DATE> 2005/01/31/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
THY'den doluluk rekoru... 
</HEADLINE>
<TEXT>

     Türk Hava Yolları THY , 2004 yılında doluluk rekoru kırdı. 
     THY'den Borsa'ya gönderilen açıklamada, ortaklığın 2004 yılı trafik faaliyetlerinin geçmiş yıllara kıyasla rekor seviyede sonuçlandığı duyuruldu. 
     Açıklamada, 2003 yılında yüzde 67 olan yolcu doluluk oranının, 2004 yılında THY'nin tarihinde en yüksek seviye olan yüzde 70 seviyesine ulaştığı, yolcu adedinin ise 2003 yılına göre yüzde 15 artarak 10.4 milyon yolcudan 12 milyon yolcuya yükseldiği bildirildi. 
     THY açıklamasında, konma sayısının 100.8 binden yüzde 5.2'lik bir artışla 106 bine çıktığı, arzedilen Koltuk Km'nin 24 milyardan tarihindeki en yüksek seviye 26.5 milyara, 2003 yılında 16.1 milyar olan Ücretli Yolcu KM'nin ise geçen yıl 18.6 milyara ulaştığı kaydedildi. 
     THY'nin 2003 yılında 123.4 bin ton olan taşınan kargo posta miktarı da 134.7 bin tona yükseldi. 
     
     GÜNEŞ EKSPRESS HALKA AÇILACAK 

     Öte yandan Türk Hava Yolları THY , sermayesine yüzde 50 oranında iştirak ettiği Güneş Ekspress'i halka açacak. 
     THY'den Borsa'ya gönderilen açıklamaya göre, ortaklığın 28 Ocak 2005 tarihinde yapılan Yönetim Kurulu Toplantısı'nda, Güneş Ekspress'in değer tespit çalışmasının sonucuna bağlı olarak hisse oranı bilahare Yönetim Kurulu'nca karara bağlanmak üzere, Özelleştirme İdaresi Başkanlığı'ndan onay alınmak kaydı ile ''halka arz edilmesi'' hususunda çalışmalara başlanması kararı alındı. 
     THY Yönetim Kurulu ayrıca, 2005 yaz tarifesi itibariyle filoya katılması öngörülen yeni uçaklara bağlı olarak haftada iki gün İstanbul Lizbon İstanbul seferlerine başlanmasını kararlaştırdı. 
     
</TEXT>
</DOC>
