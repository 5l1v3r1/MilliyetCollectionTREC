<DOC>
<DOCNO> 331529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur12.html </URL>
<DATE> 2005/04/08/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Haritadan silindi' denilen köy yerinde duruyor 
</HEADLINE>
<TEXT>

     Ali ŞEN- Mustafa ERCAN DHA 

      MERSİN'in, merkeze 30 kilometre uzaklıktaki 150 haneli, 500 nüfuslu Takanlı Köyü'nde, 1968'de yaşanan heyelandan sonra her türlü hizmet verilmesine rağmen, yapı yasağı uygulanması köylüleri isyan ettirdi. Yapı izni alamadıkları için bazıları çadırda ve baraka türü evlerde yaşamlarını sürdüren köylüler, "Heyelan raporlu köyümüze yapı izni vermeyen devlet, her hizmeti ayağımıza kadar getirdi. Ev yapamadığımız için çocuklarımızı da evlendiremiyoruz'' diye yakındı. 
     Washington türü portakal ve üzümü ile ünlü Takanlı Köyü, 1968'de 68 hane iken heyelanla sarsıldı. Can kaybının olmadığı olayda, toprak çatılı evlerin çoğunda hasar meydana geldi. Yapılan inceleme sonrası köy heyelan bölgesi kapsamına alınıp, bu bölgede ev yapılması yasaklandı. Köydeki vatandaşların da hane sayısı kadar Kuyluk beldesi mevkiinde ev yaparak, yerleşmeleri sağlandı. Ancak, geçici olarak düşünülen, baraka türündeki bu evler köylülerin yaşamı için yetersiz kaldı. Köy halkı, yıllar sonra bu evlerden ayrılıp, narenciye bahçeleriyle de ilgilenmek amacıyla köylerine dönerek, hasarlı evlerinde oturmayı sürdürdü. 
     
     RAPOR HİZMETLERİ AKSATMADI 
     Bayındırlık ve İskan Müdürlüğü'nün heyelan bölgesi olduğunu belirterek, yapılaşma izni vermediği köyde, kaçak yapılar yükselip, hane sayısı 150'ye yükseldi. Bu arada, yapılaşma yasağına rağmen bu köye devlet yol, su, elektrik ve telefon hizmeti götürdü, okul yaptırdı. Yıllardır heyelan tehlikesi altındaki köyde günlük yaşam devam ederken, Bayındırlık İl Müdürlüğü geçen yıl köy muhtarlığına bir yazı göndererek, yasak nedeniyle köyde yapılaşmaya izin verilmeyip, engel olunması istendi. Kaçak yapılaşmanın engellenemediği köyde, birçok kişi de çadırlarda, baraka türü gecekondu evlerinde yaşamını sürdürdü. 
     
     HARİTADA YOKUZ 
     Yılda 2 bin ton narenciye rekoltesinin alındığı köydeki yapılaşma yasağına köylüler tepki gösterdi. Nüfusun artmasına karşılık, ev yapamadıkları için çocuklarını da evlendiremediklerini ifade eden köylüler, köy sınırları içinde sağlam zeminli yerler, üst kesimlerde orman vasfını yitirmiş yerler bulunduğunu, kendilerine bu bölgelerde yapı izni verilmesini istedi. Bu isteklerinin de kabul görmediğinden yakınan köy muhtarı Ali Turgut, "Bize Takanlı diye bir köy yok. Heyelan nedeniyle bu köy haritadan silindi' dediler. Peki, haritada olmayan köyümüze, okul, cami, yol, su, elektrik ve su nasıl geldi Yetkililer ya bize Siz haritada yoksunuz' diyerek hizmet getirmesin, ya da derdimize çare olsun. 1968'den sonra hiç tehlike yaşanmayan köyümüzdeki bu yasağı uygulayanlar bize çözüm yolu da göstermeli'' dedi. 
     Köy sakinlerinden 69 yaşındaki Mehmet Dinçer, 71 yaşındaki Mustafa Turgut da soruna çözüm istedi. Evlenme çağındaki oğlu için ev yapmak için attığı temel yasak nedeniyle durdurulan 51 yaşındaki İsmet Hökez de, "Kendi arazimde, 2 milyar lira masraf edip kayaları kırıp, zemini düzelttirdim. Demiri ve malzemeyi de aldım, ama ev yaptıramadım. Ne yapacağım'' diye konuştu. 
     
     YAPILARIN TÜMÜ KAÇAK 
     Öte yandan, Mersin Bayındırlık İl Müdür Yardımcısı Mustafa Şahin, 1968'deki heyelan nedeniyle köydeki yapı yasağının sürdüğünü belirterek, "Köyün ismi bağ ve bahçe olarak haritada var. Ama yerleşim bölgesi olarak gözükmüyor. Burada, kesinlikle her hangi bir yapılaşmanın olmaması gerekirdi. Ancak, aradan geçen yıllarda köylüler kaçak yapılaşmaya giderek, ev yaptırmışlar. Bu evlerin tümü de kaçak. Orada herhangi bir yapılaşmaya izin verilmesi söz konusu değil. Çünkü, heyelan bölgesidir'' açıklamasını yaptı. 
     
</TEXT>
</DOC>
