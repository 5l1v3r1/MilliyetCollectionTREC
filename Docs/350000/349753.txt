<DOC>
<DOCNO> 349753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonspo35.html </URL>
<DATE> 2005/06/07/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Santos "Nihat'ın transferini anlayışla karşılıyorum" 
</HEADLINE>
<TEXT>

     İspanya’nın Real Sociedad Kulübü başkan adayı Miguel Santos, Nihat Kahveci’nin CSKA Moskova’ya transferini anlayışla karşıladığını söyledi. 
     Bir İspanyol radyosuna açıklama yapan Santos, 30 Haziran tarihinde görevi sona erecek yönetim kurulunun, yeni yönetimi beklemeden Nihat’ın satış kararını almasının anlayışla karşılanacağını belirtti. 
     Nihat için 10-15 milyon Avro civarında ödenecek bonservis ücretinin iyi olacağını kaydeden Santos, "Futbol dünyası çok karışıktır. Eğer Nihat 24 gol atsaydı ve La Liga’da 3. sırada yer alsaydı, tek bir ücreti olacaktı. Ama sezonun yarısını oynamadı. O yüzden konuşulan bonservis ücreti iyi" dedi. 
     Başkan adayı Santos, herşeye rağmen kendilerinin Nihat’ın Real Sociedad’ta kalmasından yana olduklarını ve bu yönde çalışmalar yaptıklarını da ekledi. 
     İspanyol basını, CSKA Moskova’ya transfer olmak için sağlık kontrolünden geçmek üzere Real Sociedad doktoru ve başkan yardımcısı ile birlikte dün Almanya’nın Münih kentine giden Nihat’ın tüm kontrollerinin olumlu olduğu ve 20 Haziran tarihinde resmi imzayı atacağını savundu. 
     
</TEXT>
</DOC>
