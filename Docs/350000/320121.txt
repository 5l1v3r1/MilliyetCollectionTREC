<DOC>
<DOCNO> 320121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur43.html </URL>
<DATE> 2005/03/02/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Rize'nin düşman işgalinden kurtuluşu temsilinde kaza .. 
</HEADLINE>
<TEXT>

     Rize'nin düşman işgalinden kurtuluşunun 87. yıldönümü törenlerinde, temsili milis kuvvetlerinin kentin kurtarılmasını canlandırdığı gösteride, kurusıkı tabancadan çıkan mermi isabet eden bir kişi yaralandı. 
     Valilik önündeki Atatürk Anıtı'na çelenk konulmasının ardından Cumhuriyet Meydanı'nda başlayan törenlere, Rize Valisi Enver Salihoğlu, Belediye Başkanı Halil Bakırcı, İl Jandarma Alay Komutanı Kıdemli Albay Mehmet Ruhi Candan, kamu kurum ve kuruluşlarının temsilcileri ile vatandaşlar katıldı. 
     Belediye Başkanı Bakırcı, törende yaptığı konuşmada, Rize'deki her ailede bir veya birden fazla şehit olduğunu belirterek, ''Şehitlerimizi rahmetle anıyorum. Tarih boyunca Rize halkı, milli bağımsızlık mücadelesinin sembolü olmuştur. Birlik ve bütünlüğünden, bayrağına, devletine ve dinine bağlılığından ödün vermemiştir'' dedi. 
     Birlik ve beraberliğin, Türk topraklarından esareti attığını ifade eden Bakırcı, birlik ve beraberliğin sonsuza dek bağımsızlığın vazgeçilmez unsuru olarak kalacağını kaydetti. 
     
     TEMSİLİ KURTULUŞ GÖSTERİSİNDE KAZA... 
     Konuşmaların ardından kentin temsili olarak kurtuluşu canlandırıldı. 
     Temsili milis kuvvetleri, şehre batı yönünden girerek esareti simgeleyen genç kızı kurtardı. Gösteri sırasında, Türk askerini canlandıran Remzi Koçoğlu'nun 71 açtığı ateş sonucu Rus askerini temsil eden Mustafa Hacaloğlu'nun 25 bacağına kurusıkı mermi isabet etti. Yaralanan Hacaloğlu, tören alanındaki ambulansa götürülerek tedavi edildi. 
     Tören, halkoyunları gösterileri, Rize Milli Eğitim Müdürlüğü tarafından düzenlenen şiir, resim ve kompozisyon yarışmalarında dereceye giren öğrencilere ödüllerinin verilmesi ve resmi geçidin ardından sona erdi. 
     
</TEXT>
</DOC>
