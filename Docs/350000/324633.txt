<DOC>
<DOCNO> 324633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/spor/axspo03.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Song ayaklanması 
</HEADLINE>
<TEXT>


Tahkim Kurulu'nun Galatasaray'ın Song'un iki maçlık cezasına yaptığı itirazı reddetmesi Sarı - Kırmızılıları çileden çıkardı. Fatih Gökşen, "Bizi tehlike olarak görüyorlar. İş Hagi'nin dediğine geldi. Birinci sıra meşgul" yorumunu yaptı 

HALİL ÖZER 


Ankara ve Kayseri'de yok 
TAHKİM Kurulu Galatasaray'ın Song'a verilen iki maçlık cezanın kaldırılması yolundaki talebini reddetti. Kurul, dün yaptığı toplantıda PFDK tarafından haftabaşında verilen cezanın gerekçelerini yerinde buldu. Daha önce Beşiktaşlı Emre Aşık ve Carew'in cezalarında yaptığı indirimlerle dikkat çeken kurul Sarı - Kırmızılı kulübün benzeri bir karar beklentisini de boşa çıkarmış oldu. Kamerunlu futbolcu Galatasaray'ın Ankaraspor ve Kayserispor maçlarında forma giyemeyecek. 

'Büyük komedi' 
GALATASARAY Tahkim Kurulu'nun Song'un cezasını onamasına büyük tepki gösterdi. Futbol Şubesi Sorumluları'ndan Fatih Gökşen, "Bizi içerde çok büyük tehlike olarak görüyorlar. Bu kadar parasızlığımıza rağmen bizden korkuyorlar. Senaryo yazılmış, biz de oynuyoruz" dedi. Gökşen, Fenerbahçe - Gençlerbirliği maçında adam sahanın içine giriyor, gözlemci raporuna dahi yazmıyor. Oysa maçın tekrarı gerekir. Büyük bir komedi. İş Hagi'nin dediğine geldi. Birinci sıra meşgul" diye konuştu. 

Ribery müjdesi 

RAŞİT ALTUN 

İdmana çıktılar 
ŞAMPİYONLUK yolunda Fenerbahçe'yi yakın markaja alan Galatasaray'da Ankaraspor maçı öncesinde sakatların düzelmesi moralleri yerine getirdi. Sahaya çıkma ihtimalinin düşük olduğu bildirilen Fransız yıldız Ribery ile Cihan dün takımla birlikte antrenmana çıktı. Kulüp doktoru Murat Çevik, iki futbolcunun da forma giyebilecek duruma geldiğini açıkladı. 

Orhan çok zor 
GALATASARAY'IN bir diğer sakatlarından Orhan Ak'ın durumu ise belirsizliğini koruyor. Kulüp doktoru Çevik, "Orhan'ı maç saatinde bir kez daha kontrolden geçireceğiz. Ancak yetişme ihtimalinin oldukça az olduğunu düşünüyorum. Hakan Ünsal'ın sakatlığı devam ediyor. Yaklaşık bir ay daha sahalardan uzak kalacak" ifadelerini kullandı 

'Şampiyon olacağız' 

Yoğun ilgi vardı 
SARI - Kırmızılı kulübün ürünlerini satan megastorelar zincirlerinin 14.'sü İstanbul'daki Profilo Alışveriş Merkezi'nde açıldı. Açılışa İkinci Başkan Ergun Gürsoy, Başkan Yardımcısı Turgay Kıran ile birlikte futbolcular Hakan Şükür, Hakan Yakın, Ayhan, Hasan Kabze, Necati, Zafer ve Fevzi katıldı. Taraftarlar, futbolcularla bir araya gelebilmek için mağazaya akın etti. 

'Hedefimiz belli' 
İKİNCİ Başkan Ergun Gürsoy, kalan 10 maçı da kazanıp mutlu sona ulaşmak istediklerini söyledi. Gürsoy, "Hiçbir şeye kulak asmadan, yapılan dedikodulara aldırmadan tüm maçlarımızı kazanmak istiyoruz. 100. yılımızda şampiyon olacağız" dedi. Necati ise bundan sonra her maçın final havasında geçeceğini belirterek, "Önemli olan sezon sonunda zirveye çıkmak" yorumunu yaptı. 

Ayhan kadroda 

Muradına erdi 
DÜNYA Kupası Grup Elemeleri'nde Arnavutluk ve Gürcistan ile çok kritik iki maç oynayacak olan A Milli Takım'ın aday kadrosu bugün açıklanacak. Son haftaların yıldız ismi Galatasaraylı Ayhan'ın kadroda yer alacağı belirtildi. Teknik Direktör Ersun Yanal'ın, Hakan Şükür'ü aday kadroya yine çağırmayacağı öğrenildi. 

Bülent'e görev 
GALATASARAY, Ankaraspor maçının hazırlıklarını basına kapalı yaptığı idmanla sürdürdü. Hagi'nin taktiksel çift kale maçta Bülent'i cezalı Song'un yerinde görevlendirdiği öğrenildi. Çalışma öncesi futbolcularıyla toplantı yapan Rumen hocanın, Ergün'ü savunmanın soluna çekip, orta sahada Conceiçao ile Ayhan'ı yanyana görevlendirdiği bildirildi. 

Yıldızlar için özel 

GALATASARAYLI taraftarlar, İstanbulspor maçında ıslıklanan Arif ve Hasan Şaş'a tam destek kararı aldı. Sarı - Kırmızılılar'ın, protestoları gerçekleştiren taraftarların azınlık olduğunu ispatlayabilmek için Ankaraspor karşılaşmasında iki yıldız futbolcuya özel ilgi göstereceği bildirildi. 
TARAFTAR gruplarının, Arif ve Hasan için sevgi mesajları içeren pankartlar hazırlattığı öğrenildi. Bu arada Sarı - Kırmızılılar'ın, maç öncesinde ve sonrasında iki futbolcuyu tribünlerin önüne kadar çağırıp, alkış yağmuruna tutma planlarını da yaptığı dile getirildi. 


</TEXT>
</DOC>
