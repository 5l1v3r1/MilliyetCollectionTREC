<DOC>
<DOCNO> 302681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/ekonomi/aeko.html </URL>
<DATE> 2005/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Lira merakı 
</HEADLINE>
<TEXT>


Yeni yılın ilk günü YTL ile tanışmak isteyen vatandaşlar ATM'lerin önünde alışılmışın dışında kuyruklar oluşturdu. YTL'yi 'şık' bulan vatandaşlar, kuruş hesabında zorlanabileceklerini anlattılar 

SERKAN ARMAN 

Türk Lirası'ndan 6 sıfır atılması ve Yeni Türk Lirası'nın YTL tedavüle girmesinin ardından 'hem meraktan ve hem de ihtiyaçtan' otomatik para çekme makinelerinin ATM önünde kuyruklar oluştu. ATM'lerden çektikleri 'çil' paraları büyük bir dikkatle inceleyen vatandaşlar paradan sıfır atılmasından memnun olduklarını ancak kuruş hesabında biraz zorlanabileceklerini dile getirdiler. 
Küsurat hesaplamanın zor olacağını anlatanlar, alışma devresinde alışverişlerini kredi kartıyla yapacaklarını söylerken, bazı vatandaşlar da 'bir yanlışlık olur' kaygısıyla kredi kartlarını bir süre kullanmayacaklarını belirtti. 

'Milyarla avunuyorduk' 
Vatandaşlar uygulamanın Türk parasının uluslararası itibarını artıracağını savunurken kimisi de artık 'milyarder' olmamanın üzüntüsünü yaşıyordu. 
Gümrük Müşaviri Mehmet Engin, YTL'ye bakışını esprili bir şekilde özetlerken, "Gerçeği söylemek gerekirse kendimi iyi hissetmiyorum. Trilyoner olma şansımız yoktu ama milyarderlik avunma oluyordu" dedi. YTL'nin görünümünü şık bulan Engin, YTL'yi çocuğunun görmesi için ilk gün çektiğini söyledi. 
Tekstilci Levent Saydam ise YTL ile yılbaşı gecesi tanışmak istediğini ancak ATM, TL verince hayal kırıklığı yaşadığını anlattı. YTL'ye birkaç ay içinde alışabileceğini belirten Sağlık memuru Yarmis Hatuk, "Kuruş hesabında kafalar karışabilir. 50 ve 100 YTL'yi çok merak etmiyorum. O kadar büyük para taşımayı da düşünmüyorum" dedi. 

Psikolojik etkiye dikkat 
Carousel Mango Mağazası Müdürü Murat Çeker, dün tüketicilerin daha çok kredi kartı kullandığını söyledi. Çeker, "YTL ve TL'yi ayrı alıp üzerini ayrı veriyoruz. TL aldıysak TL, YTL aldıysak YTL ödüyoruz. Şu ana kadar 50 ya da 100 YTL gelmedi" diye konuştu. 
Muhasebeci Heval Üstüner, YTL hesabında zorlandığını anlattırken, "Bu sabah eşimle '5 milyon versek, 3 milyon 900 bin tutsa geriye YTL olarak ne alacağız' diye bayağı hesap yaptık. Bir yanlışlık olabilir diye 15 gün içinde kredi kartı kullanmayı düşünmüyorum" dedi. 
Haliç Üniversitesi Psikoloji Bölümü Öğrencisi Miray Ilıca ise "İnsanlara harcadıkları çok az bir para gibi gözükebilir ve çok alışveriş yapabilirler" yorumunu yaptı. 


</TEXT>
</DOC>
