<DOC>
<DOCNO> 323675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/soneko32.html </URL>
<DATE> 2005/03/14/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Fenerbahçe, yeni şirket kuracak... 
</HEADLINE>
<TEXT>

     Fenerbahçe Spor Kulübü, yeni bir anonim şirket kuracak. 
     Fenerbahçe Sportif Hizmetler Sanayi ve Ticaret A.Ş.'den Borsa'ya gönderilen açıklamada, şirket hisselerinin yüzde 85'ine sahip olan Fenerbahçe Spor Kulübü Derneği'nin yıllık Olağan Mali Genel Kurul toplantısının, 12 Mart Cumartesi günü gerçekleştirildiği kaydedildi. 
     Açıklamada, toplantıda, gündem maddeleri arasında yer alan Fenerbahçe Spor Kulübü tarafından yeni bir anonim şirket kurulması konusunun görüşüldüğü belirtilerek, şunlar kaydedildi 
     ''Fenerbahçe Spor Kulübü tarafından yeni bir A.Ş. kurulması, halen kulüp bünyesinden yapılan bazı giderlerin bu şirket tarafından karşılanması, bu şirkete Fenerbahçe Spor Kulübü'nün sahip olduğu, Fenerbahçe Sportif Hizmetler Sanayi ve Ticaret A.Ş. ile diğer şirketlere ait hisselerinin devredilmesi ve şirket kurma ile hisse senetlerinin devri hususundaki yetkinin gerektiği zaman Yönetim Kurulu tarafından kullanılması ile bu konuda gerekli bütün işlemlerin Yönetim Kurulu tarafından yapılması için yetki verilmesi hususu toplantıya katılanların oy birliği ile kabul edilmiştir.'' Söz konusu yetkinin Fenerbahçe Spor Kulübü Derneği Yönetim Kurulu tarafından kullanılmasına yönelik gerçekleşecek her türlü faaliyetin, mevcut yasalar ve mevzuata uygun olacağı ifade edilen açıklamada, halka açık şirketin gelir ve gider yapısı ile halka arz modelini kesinlikle etkilemeyeceği vurgulandı. 
     Açıklamada, Olağan Mali Genel Kurul tarafından ilgili madde çerçevesinde Yönetim Kurulu'na verilen yetkinin, ne zaman ve ne şekilde kullanılacağının kesinleşmediği de kaydedildi. 
     
</TEXT>
</DOC>
