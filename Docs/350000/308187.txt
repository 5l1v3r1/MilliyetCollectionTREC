<DOC>
<DOCNO> 308187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/yazar/oztrak.html </URL>
<DATE> 2005/01/21/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Çapalar zayıflıyor 
</HEADLINE>
<TEXT>


AB Komisyonu'nun genişlemeden sorumlu üyesi Rehn, bu hafta başında komisyonun Türkiye ile ilgili tarama sürecini 4 Ekim'de başlatmayı öngördüğünü açıklamış. Yani 17 Aralık 2004'te müzakere sürecinin başlamasına ilişkin bize "açık ve net olarak" verilen tarihten bir gün sonra tarama süreci başlayacak. Aynı açıklamada genişlemeden sorumlu üye, tarama sürecinin bir yıl sürebileceğini açıklamış. Böylece müzakerelerin başlaması fiilen bir yıl ötelenmiş oluyor. Türkiye'nin AB üyeliği sürecinin belli bir mesafe alınmadan yeterli bir çapa olamayacağı kanaatindeyim. AB tarafının siyasi baskılarla aldığı kararlar, bu mesafenin oldukça uzun bir zamanda geçilebileceğini gösteriyor. 
Bu süreç, yaratacağı beklenti ve hayal kırıklıkları ile ekonomide ciddi dalgalanmalara da neden olma potansiyeline sahip. Bunun önlenmesi için ekonominin dışsal etkilere karşı dayanıklı hale getirilmesi gerekiyor. Yani ekonomiyi uluslararası yatırımcıların risk alma iştahına endeksli hale getirmemek lazım. Bunun için ekonominin kendi gücünden kaynaklanan çekiciliğini artırmak lazım. 
Mali disiplin ve enflasyona odaklı para politikası ile enflasyonun ve borç yükünün düşmesi ve bunun sürmesi için sorun olan alanlarda yapısal reformların vakit geçirilmeden gerçekleştirilmesi gerekiyor. Bunların yanı sıra ekonominin kendi dinamiklerinden değil, dışsal faktörlerden kaynaklanan etkileri iyi görmek ve kısa vadeli iyileşmelere takılıp kalmak yerine bunların uzun vadede yaratabileceği kırılganlıkların önüne geçmek amacıyla hızlı tedbir alabilme yeteneğini geliştirmek gerekiyor. Bütün bunlar Türk ekonomisini hem kısa vadeli sermayenin, hem de AB'nin kaprislerinin esiri olmaktan çıkarıp uzun vadeli yatırım yapılabilir bir ekonomi haline getirebilmenin ön şartı. 
Ancak şu anda baktığımızda iktidarın, ekonomide ortaya çıkan kırılganlıkları anlamaya çalışmak yerine aşırı bir güven içine girdiğini görüyoruz. 
2004 yılında cari açığın GSMH'ye oranının kritik eşik olan yüzde 5'i aşacağı görülüyor. Bunun çok önemli bölümünü kısa vadeli borçla karşıladık. Bu açığa rağmen geçtiğimiz yıl TL karşısında nominal olarak yüzde 2.5 oranında değer yitiren doların son bir ayda yüzde 5.1 oranında ilave bir değer kaybına seyirci kaldık. Geçtiğimiz yıl TL karşısında yüzde 6.4 oranında değer kazanan euro ise son bir ayda yüzde 6.8 değer kaybetmiş. 
Ekonomide kullandığımız çapalar zayıflıyor. AB ile durum ortada. IMF ile ise anlaşma konusunda her iki tarafın yapmış olduğu açıklamalardan başka elde somut bir şey yok. Hükümet sanki IMF'den nasıl olsa para almayacağım, ona para ödeyeceğim, dolayısıyla kozlar benim elimde diyor ve yeni program kapsamında gerçekleştirilecek reformları erteliyor. IMF'nin de bu kaygıyla her şeyi kabul edeceğine dair bir anlayış, güvenilirliği ve bu çapayı tamamen yok eder. 

Kırılganlıklar görülmüyor 
Mali disiplinin sadece yüzde 6.5 faiz dışı fazladan ibaret olduğunu düşünen iktidar, yeniden birikmiş kamu alacaklarını silme harek tına başlıyor. Bunlardan sonuncusu görkemli, bol balonlu bir toplantıda açıklanan sulamada kullandığı elektrik bedelini ödemeyen çiftçilerin cezai faizlerinin silinmesi. Peki buna elektrik bedelini zamanında ödeyen çiftçi, sanayici, esnaf ve aileler razı mı Sonuçta borcunu ödemeyenlerin yol açtığı zarar elektrik fiyatına yansıtılıp onların cebinden çıkmadı mı Kamu alacağının affına dönük uygulamalar mükelleflerde ödeme alışkanlığını yok eder. Bu, mali disiplinin en büyük düşmanıdır. 
Aslında siyasetçinin elde edilen başarılarla başının dönmesi, kendine gereğinden fazla güven duymaya başlaması normal. Şaşırtıcı olan, kamuoyunun da aynı psikoloji içinde kırılganlıkları görmemesi. Bu belki de çok yakında yaşanan krizin etkisi. Biz bunları söylemezsek başkaları da görmez, işler böyle gider deniyor. Oysa geçtiğimiz krizin de iç kamuoyunun siyaseti yeterince uyarmaması, buna karşılık hükümetteki gevşemeyi gören yabancıların ekonomiden hızlı çıkışıyla başladığı unutuluyor. Çapaların zayıfladığı bu günlerde kamuoyunun denetim ve uyarı mekanizmalarını işletmeye başlaması, sorun yaşamamanın en önemli güvencesi olacaktır. 
Tüm okurlarımın bayramını kutluyorum. 



</TEXT>
</DOC>
