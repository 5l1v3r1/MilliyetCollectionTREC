<DOC>
<DOCNO> 325004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/yazar/bila.html </URL>
<DATE> 2005/03/19/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Tarihe saygı 
</HEADLINE>
<TEXT>


Çanakkale Zaferi'nin 90. yıldönümünü dün coşkuyla kutladık. Şehitler anıldı, törenler yapıldı... 
Kutlamalarda vurgulanan ortak nokta, ulusal kurtuluş ruhunun ve Mustafa Kemal Atatürk'ün Çanakkale Savaşı'nda doğduğuydu. 
Cumhurbaşkanı Ahmet Necdet Sezer, Başbakan Recep Tayyip Erdoğan, Genelkurmay Başkanı Org. Hilmi Özkök, Kara Kuvvetleri Komutanı Org. Yaşar Büyükanıt Çanakkale Savaşı'ndan çıkan en önemli sonucun bu olduğunu belirttiler. 
Genelkurmay Başkanı Org. Özkök, Çanakkale Savaşı'nın bir önemli özelliğinin de Mustafa Kemal'in "Mehmetçiği" yakından tanıması olduğunu söyledi. Bu buluşmanın Kurtuluş Savaşı'nın ateşini yaktığını kaydetti. 
Çanakkale Zaferi, sadece Kurtuluş Savaşı boyunca değil, 90 yıl boyunca Türk ulusunun özgüven, güç ve moral kaynağı olmuş, tarihin dönüm noktalarından biridir. 
Ancak, dünkü kutlamalar nedeniyle yapılan tören ve programlarda da gördük ki, bu ruhun anılarına hak ettiği gibi sahip çıkabilmiş değiliz. 
Şehitlerimizi ele alalım... 
90 yıl sonra halen şehitlik yaptığımıza göre uzun bir ihmalimiz söz konusu. Avustralya, Fransa, şehitlerine sahip çıkma konusunda bu süre boyunca daha özenli davranmış görünüyorlar. 
Sadece şehitler konusunda değil, bu zaferin simgelerine sahip çıkma konusunda da sicilimiz bozuk. 
Örneğin Nusret mayın gemisi... 
İngiliz ve Fransız donanmasına, "Çanakkale geçilmez" dedirten, savaşın ve tarihin yönünü değiştiren Nusret mayın gemisinin öyküsü da ağır ihmalimizi gösteriyor. Yıllarca Mersin Limanı'nda yarı batık halde çürümeye terk edilen Nusret, son yıllara kadar gereken ilgi ve saygıyı görmemiş. Herhangi bir hurda muamelesiyle limanın dibini boylamaktan kurtulamamış. Yıllarca yan yatmış haldeyken içindeki su boşaltılarak su yüzünde tutulmaya çalışılmaktan başka bir şey yapılmamış. Yıllar sonra Mersin-Tarsus yerel yönetimlerinin çabasıyla çıkarılıp, restore edilmiş. 
Nusret, şimdi Mersin-Tarsus yolunda müze gemi olarak sergileniyor... 
Tarihimizle övünmeyi seviyoruz ama ona sahip çıkmıyoruz. Yavuz zırhlısı ve Nusret mayın gemisi gibi tarihi değeri ölçülemeyecek önemdeki simgelerimize reva gördüğümüz muamele bunu gösteriyor... 
Tarihe sadece duygu yüklü nutuklarla sahip çıkılmaz. Tarihe saygı şehitlerden, şehitliklerden başlayarak, anılara, simgelere sahip çıkmayı gerektirir. Hele Çanakkale gibi sadece Türk tarihinin değil dünya tarihinin en önemli dönemeçlerinden biri söz konusu ise... 
90 yıllık süreç, Nusret mayın gemisinin öyküsü, sorumsuz ve vurdumduymaz bir zihniyeti gösteriyor.... 
Son yıllarda yapmaya çalıştığımız gibi, bu zihniyeti değiştirmemiz şart. Hem devlet, hem birey olarak tarihe onun değerli simgelerine sahip çıkma bilinciyle hareket etmemiz gerekiyor. Gerekli ilgi, saygı ve kaynağı esirgemeden.... 



</TEXT>
</DOC>
