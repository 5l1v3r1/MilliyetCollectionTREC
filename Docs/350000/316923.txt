<DOC>
<DOCNO> 316923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sondun21.html </URL>
<DATE> 2005/02/20/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Ürdün, 4 yıl sonra İsrail'e büyükelçi gönderdi 
</HEADLINE>
<TEXT>

     Ürdün, Şarm El Şeyh zirvesinin ardından, dört yıldan fazla aradan sonra İsrail'e büyükelçi gönderdi. Ürdün'ün yeni Tel Aviv Büyükelçisi Maruf El Bahit bugün Tel Aviv'e geldi. 
     Mısır'da yapılan Ortadoğu barış görüşmeleri çerçevesinde Mısır ve Ürdün'ün Tel Aviv'e yeniden büyükelçi göndermeleri kararlaştırılmıştı. Ürdün Bakanlar Kurulu da ay başında yeni büyükelçi atamasıyla ilgili kararı duyurmuştu. 
     Ürdün'ün yeni Tel Aviv Büyükelçisi, emekli tümgeneral Maruf El Bahit, 2002 yılından bu yana Türkiye'de görev yapıyordu. 
     El Bahit, İsrail ile ilişkilerde deneyim sahibi bir isim olarak biliniyor. 
     Londra'daki ''Kings College''de siyaset bilimleri doktorası yapan El Bahit, Ürdün silahlı kuvvetlerinin araştırma ve geliştirme bölümünün ve Ürdün barış süreci görüşmelerini yapan ekibin başkanlığını yapmıştı. 
     Ürdün'ün İsrail'e yeniden büyükelçi atamasının iki ülke ilişkilerini geliştirmesi bekleniyor. 
     İsrail radyosuna konuşan Ürdün hükümet sözcüsü Esma Kader, Amman'ın İsrail'den, Ürdünlü tutukluları serbest bırakmasının yanı sıra Filistin güvenlik kuvvetlerinin eğitimi için Ürdünlülere izin vereceği beklentisinde olduğunu söyledi. 
     Mısır'ın da yakın gelecekte Tel Aviv'e büyükelçi ataması bekleniyor. 
     
</TEXT>
</DOC>
