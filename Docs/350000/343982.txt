<DOC>
<DOCNO> 343982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonsiy01.html </URL>
<DATE> 2005/05/19/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Irak Başbakanı Caferi yarın Türkiye’ye geliyor 
</HEADLINE>
<TEXT>

     DOĞAN HABER AJANSI 

      IRAK Başbakanı İbrahim Caferi, Başbakan Recep Tayyip Erdoğan’ın davetlisi olarak 20-21 Mayıs tarihlerinde Türkiye’ye resmi bir ziyaret gerçekleştirecek. 
     Dışişleri Bakanlığı’ndan yapılan açıklamaya göre, Irak Geçiş Hükümeti Başbakanı sıfatıyla ilk yurtdışı ziyaretini Türkiye’ye gerçekleştirecek olan İbrahim Caferi’ye Irak Maliye Bakanı Ali Allavi, Petrol Bakanı İbrahim Bahr El Ulum, Elektrik Bakanı Muhsin Seleş, Sanayi Bakanı Usame El Nuceyfi ve Su Kaynakları Bakanı Latif Reşit ve bazı üst düzey yetkililerden oluşacak bir heyetin eşlik etmesi bekleniyor. Ziyaret sırasında iki ülke ilişkileri gözden geçirilecek ve Irak’ın yeniden imar ve yapılanması konusundaki işbirliği fırsatları ele alınacak. 
     İbrahim Caferi geçen aralıkta Geçici Cumhurbaşkanı Yardımcısı sıfatıyla Ankara’yı ziyaret etmişti. 
     
</TEXT>
</DOC>
