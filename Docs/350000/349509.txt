<DOC>
<DOCNO> 349509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/dunya/adun.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin yarıya yakını laiklik karşıtı çıktı 
</HEADLINE>
<TEXT>


Ipsos'un 10 ülkede yaptığı din araştırmasından çıkan sonuç En dindar ülke olan ABD'de 10 kişiden 4'ü din adamlarının hükümet kararlarını etkilemesi gerektiğini düşünüyor 

DIŞ HABERLER SERVİSİ 


ABD'de halkın yüzde 40'ının laikliğin tarifi kapsamına giren "din ve siyasetin birbirinden ayrılması" ilkesine karşı olduğu ortaya çıktı. Almanya, Fransa ve İngiltere gibi Avrupa ülkelerinde halk tam tersi görüş belirtti. 
Amerikan haber ajansı Associated Press AP , uluslararası kamuoyu yoklaması şirketi Ipsos ile 10 ülkede kamuoyunun siyaset ve din ayrımı ile dini inanış konusundaki tavrını sergileyen bir kamuoyu araştırması yaptı. Araştırmada, ABD, Avustralya, İngiltere, Kanada, Fransa, Almanya, İtalya, Güney Kore, İspanya ve Meksika'da 1000 yetişkine, "din adamlarının hükümet kararlarını etkileyip etkilememesi, dinin insan yaşamındaki önemi, Tanrı'nın varlığına inanıp inanmama" gibi sorular yöneltildi. ABD'nin en dindar toplum olduğunu ortaya koyan kamuoyu yoklamasına göre, ülkelerin dini inançlarla ilgili tavrı şöyle 
ABD Dini inanış öteki bütün ülkelere göre daha güçlü, 10 kişiden 8'i Tanrı'ya inanıyor. 10 kişiden 9'u dinin kişisel yaşamlarında önemli olduğunu söylerken, 10 kişiden 4'ü din adamlarının hükümet kararlarını etkilemeye çalışması gerektiğine inanıyor. Başkan George W. Bush ve diğer politikacılar mesajlarında sık sık dinsel temalara yer veriyor. 
İNGİLTERE Din olgusu siyasi kampanyalarda fiilen kullanılmıyor. İngilizlerin 4'te 3'ü din adamlarının hükümet kararlarını etkilemeye çalışmaması gerektiğini düşünüyor. 
FRANSA Halkın hemen hemen yarısı Tanrı'ya inanmıyor. Yüzde 85'i, din adamlarının hükümet kararlarını etkilemeye çalışmasına karşı çıkıyor. Yüzde 63'ü dinin hayatlarında önemli olmadığını belirtiyor. Aşırı sağcı Ulusal Cephe hariç, siyasi partiler dini eğilim taşımıyor. 
ALMANYA Dinin özel bir konu olduğu düşünülüyor. Yüzde 75'i din adamlarının hükümet kararlarını etkilemeye çalışmaması gerektiğini söylüyor. Halkın yarısı Tanrı'ya inanıyor. Başbakan Gerhard Schröder, başbakanlık görevine başlarken yemin metnindeki "Tanrım yardımcım ol" kısmını okumadan geçmişti. 
İTALYA Halkın yüzde 63'ü dini liderlerin hükümet kararlarının alınmasına karışmasını istemiyor. İtalyanlar, 1981'deki referandumda kilisenin kürtaj yasasının iptali önerisini yenilgiye uğratmış, 1974'te Vatikan'ın itirazlarına rağmen boşanmaya onay vermişti. 
İSPANYA Halkın yüzde 75'inden fazlası, din adamlarının hükümetin karar alma sürecinin dışında kalmasını istiyor. Sosyalist Başbakan Jose Luiz Rodriguez Zapatero, kendinden önceki muhafazak r hükümetin devlet okullarında dini eğitimin zorunlu olması planını iptal etti. 
AVUSTRALYA Halkın yüzde 75'i din adamlarının hükümet işlerine karışmasına karşı çıkıyor. Avustralya'da din siyasette çok az rol oynuyor. 
KANADA Halkın yüzde 72'si din adamlarının hükümet kararlarını etkilemeye çalışmaması gerektiğini belirtti. 
MEKSİKA Halkın yüzde 75'i din adamlarının devlet işlerine karışmasına karşı çıkıyor. 
GÜNEY KORE Din adamları demokrasi yolunda önemli rol oynamasına rağmen, halkın yüzde 68'i din adamlarının hükümetin karar almasında etkili olmamasını istiyor. 


</TEXT>
</DOC>
