<DOC>
<DOCNO> 341325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sontur25.html </URL>
<DATE> 2005/05/10/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Üniversiteye hazırlanan genç kız başından vurulmuş olarak bulundu 
</HEADLINE>
<TEXT>

     Mersin’in Tarsus İlçesi’nde, üniversiteye hazırlık kursuna devam eden genç kızın cesedi, sazlıkta tabancayla başından vurulmuş olarak bulundu. 
     Emniyet Müdürlüğü yetkililerinden alınan bilgiye göre, üniversiteye hazırlanan Fatma Kıral 20 , dün akşam Şehit İshak Mahallesi’ndeki evinden, "Arkadaşıma ders çalışmaya gidiyorum" diyerek ayrıldı. 
     Yetkililer, gece, Yeşilyurt Mahallesi Sağlık ocağı yakınlarında sazlıktan silah sesi duyulduğu yönündeki ihbar üzerine ekiplerin olay yerinde yaptıkları araştırmada, Fatma Kıral’ın cesedini ve yanında da babasına ait olduğu belirlenen tabancayı bulduklarını bildirdiler. 
     Olayla ilgili olarak Fatma Kıral’ın ailesinin ifadesine başvurulduğunu ifade eden yetkililer, genç kızın, sınav stresi nedeniyle girdiği bunalım sonucu intihar etmiş olabileceği ihtimali üzerinde durulduğunu belirttiler. 
     Polis yetkilileri, cesedin, otopsi için Adana Adli Tıp Kurumu’na gönderildiğini ve olayla ilgili soruşturmanın devam ettiğini kaydettiler. 
     
</TEXT>
</DOC>
