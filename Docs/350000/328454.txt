<DOC>
<DOCNO> 328454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun27.html </URL>
<DATE> 2005/03/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
ABD'nin Irak'ta hapse koyduklarının sayısı son 5 ayda 2 katını aştı 
</HEADLINE>
<TEXT>

     ABD'nin Irak'ta cezaevine koydukları kişilerin sayısının Ekim ayından bu yana iki kattan fazla arttığı bildirildi. 
     Irak'ta bundan 5 ay önce 4300 kişinin cezaevlerinde olduğunu açıklayan ABD ordusu, bu sayıyı şimdi 10500 olarak veriyor. 
     Amerikalı Yarbay Guy Rudisill, cezaevindekilerin 100 kadarının 18 yaşın altında olduğunu söyledi. 
     Rudisill, 1200 kadar kişinin ileri üslerdeki geçici tesislerde alıkonulduklarını, 9300 kişinin ise Bağdat yakınındaki Ebu Garib, Bağdat havalimanındaki cezaevi ve Irak'ın güneyindeki Buca kampında tutulduklarını söyledi. 
     Afganistan'daki Amerikan güçlerinin sözcüsü ise bu ülkede cezaevine konulanların sayısına ilişkin soruları yanıtlamadı. 
     Bu arada, New York'taki Önce İnsan Hakları adlı örgütün raporunda, tutukluların sayısının artmasının, kötü muamele riskini de artırdığı belirtildi. 
     Örgüt, askeri yetkililerin Ocak ayından beri Afganistan'daki tutsakların sayısını açıklamayı reddettiğine, bu konuda gizliliğin giderek arttığına dikkati çekti. 
     
</TEXT>
</DOC>
