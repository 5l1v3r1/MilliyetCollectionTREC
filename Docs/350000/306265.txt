<DOC>
<DOCNO> 306265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonyas11.html </URL>
<DATE> 2005/01/13/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Moda dünyasının kalbi Rio'da atıyor 
</HEADLINE>
<TEXT>

     Her yıl tüm dünyada büyük ilgiyle takip edilen Rio Moda Haftası başladı. 10 gün sürecek olan moda haftası boyunca dünyanın önde gelen tasarımcılarının kış kreasyonları tanıtılacak. 
     Modanın Güney Amerika'daki başkenti olmaya aday Brezilya'nın Rio de Janeiro kenti uluslararası moda haftasına evsahipliği yapıyor. 
     Organizasyon süresince düzenlenecek 25 defilede 100'den fazla model görev alacak. Mankenler arasında tanınmış Brezilyalı top model Gisele Bundchen de var. 
     
     2 milyon dolara mal oldu 

     Bine yakın basın mensubunun izleyeceği moda haftası Brezilya'ya 2 milyon dolara mal oldu. 
     Moda dünyasının tanınmış isimlerini biraraya getiren etkinlik, tasarımcı Maria Bonita'nın defilesiyle başladı. Koyu renkleri tercih eden modacının şovu büyük ilgi gördü. 
     
     80 bin kişi katılacak 

     'Doğu Avrupa Romanları' konulu bir başka defilede ise canlı renkler ağırlıktaydı. Defilede uzun etekler ve ipek şallar tanıtıldı. 
     Gelecek hafta sona erecek moda haftasına 80 bin kişinin katılması bekleniyor. 
     
</TEXT>
</DOC>
