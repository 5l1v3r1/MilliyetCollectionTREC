<DOC>
<DOCNO> 335106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun40.html </URL>
<DATE> 2005/04/20/ </DATE>
<TIME> 18.47 </TIME>
<AUTHOR>  </AUTHOR>
<HEADLINE>
İtalyan başbakanı Berlusconi istifa etti 
</HEADLINE>
<TEXT>

     İtalya'daki merkez sağ koalisyonun lideri Başbakan Silvio Berlusconi, ortaklarının istekleri doğrultusunda Cumhurbaşkanı Carlo Azeglio Ciampi'ye istifasını sundu. 
     Senato'daki konuşmasının ardından Cumhurbaşkanı ile görüşmek için Quirinale Sarayı'na giden Berlusconi'nin, istifasının ardından koalisyon ortaklarıyla yeni bir hükümet kurmak için kolları sıvaması bekleniyor. 
     Ciampi'nin yeni hükümetin kurulmasıyla ilgili olarak yarından itibaren siyasi parti yetkilileriyle istişarelerde bulunacağı bildirildi. 
     Berlusconi, Senato çıkışında gazetecilere yaptığı açıklamada, ''Rahatım. Yeni hükümeti kurabileceğimden eminim. Bir hafta içinde yeni hükümeti kurabileceğimi düşünüyorum'' dedi. 
     Berlusconi, kuracağı yeni hükümette kabinede köklü değişiklik olmayacağını da kaydetti. Berlusconi, gazetecilerin konuya ilişkin sorusunu, şöyle yanıtladı 
     ''Kuracağım yeni hükümette kabinede pek az değişiklik olacak. Liste kafamda hazır vaziyette. Ancak kağıda döküp cebime yerleştirmiş değilim.'' Berlusconi, Hıristiyan Demokratlar ve Merkez Demokratlar Birliği HDMDB , Yeni İtalyan Sosyalist Partisi YİSP ve Ulusal İttifak Partisi'nden UİP gelen talepler doğrultusunda, yeni bir hükümet teşkil etmek için istifa kararı almasının, koalisyon ortağı Kuzey Birliği Partisi KBP nezdinde rahatsızlığa yol açmayacağını da savundu. 
     ''KBP de dahil olmak üzere merkez sağ koalisyon bünyesindeki partilerle herhangi bir sorun yok'' diyen Berlusconi, yeni kabinede Reform Bakanlığı'nın yine KBP'ye bırakılıp bırakılmayacağına dair soruyu ise ''Bakanlıkların sorumluluk ve sorunları üzerinde fikir yürütmek için henüz çok erken'' diye yanıtladı. 
     Berlusconi, geçen hafta kabinedeki bakanlarını geri çekmiş olan HDMDB'nin yeni koalisyonda yine aktif biçimde yer almasını arzu ettiğini de sözlerine ekledi. 
     
</TEXT>
</DOC>
