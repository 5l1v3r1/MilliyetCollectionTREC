<DOC>
<DOCNO> 321968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur45.html </URL>
<DATE> 2005/03/08/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
"Müvekkilim isteseydi Belediye Başkanı'nı öldürebilirdi" 
</HEADLINE>
<TEXT>

     Çanakkale'nin Eceabat İlçesi Belediye Başkanı Adem Ejder'in silahla yaralanmasıyla ilgili davanın görülmesine devam edildi. 
     Çanakkale Ağır Ceza Mahkemesi'ndeki duruşmada tutuklu sanık Sinan Türker 25 hazır bulundu. Müşteki Adem Ejder ise duruşmaya katılmadı. 
     Sanık avukatı Özkan Bayhan, müvekkilinin Adem Ejder'i öldürme kastı bulunmadığını iddia ederek, ''Müvekkilim, alacaklarıyla ilgili olarak görüşmek için başkanın makamına gitti. Buradaki görüşme sırasında olay meydana geldi. Eğer müvekkilim isteseydi karşısında sabit hedef olarak bulunan Belediye Başkanı'nı öldürebilirdi. Ama o sadece yaralama amaçlı bir fiilde bulunarak, koluna ateş etti'' dedi. 
     Bayhan, mahkeme heyetinden, yaptığı savunma doğrultusunda suçun kasten adam öldürme fiilinden çıkarılarak, kasten yaralama suçu kapsamına alınmasını ve müvekkilinin kefaletle tahliye edilmesini talep etti. 
     Ejder'in avukatı Cengiz Tuğral ise olay günü Adem Ejder'in giydiği ve üzerinde kurşun izleri bulunan gömlek ile kravatın mahkemeye getirilerek, incelenmesini istedi. 
     Bazı tanıkların dinlenmesi ve eksik evrakın tamamlanması için duruşmayı erteleyen mahkeme heyeti, sanık Türker'in tutukluluk halinin devamına karar verdi. 
     Eceabat Belediye Başkanı Adem Ejder, yaklaşık 3 ay önce makamında uğradığı silahlı saldırı sonucu yaralanmış, Sinan Türker saldırıyı gerçekleştirdiği iddiasıyla tutuklanmıştı. 
     
</TEXT>
</DOC>
