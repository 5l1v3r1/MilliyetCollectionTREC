<DOC>
<DOCNO> 321862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonsiy11.html </URL>
<DATE> 2005/03/08/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Erdoğan'dan karikatüristlere uyarı 
</HEADLINE>
<TEXT>

     Kendisini "kedi" gibi gösteren karikatürü nedeniyle Musa Kart'ı mahkemeye veren Başbakan Recep Tayyip Erdoğan, "Özgürlüğün de, düşüncedeki özgürlüğün de bir başkasının özgürlük alanına kadar olduğuna inanıyorum. 
     Sınırsız olduğuna inanmıyorum, bunu kabul etmiyorum" şeklinde konuştu. 
     TBMM'de AKP Aksaray Milletvekili Ramazan Toprak'ın "Çizgi ve siyaset" konulu 41 soyut resimden oluşan sergisi açıldı. Serginin açılışına TBMM Başkanı Bülent Arınç, Başbakan Recep Tayyip Erdoğan, bazı bakanlar ve milletvekilleri de katıldı. Ramazan Toprak, kelimelerin yetmediği zaman çizgi ile siyaset yaptığını belirterek, "Ülkemizde özellikle son iki yılda siyasete çizgi geldi. 
     Buna vurgu yapmak için sergime çizgi ve siyaset dedim" şeklinde konuştu. 
     Başbakan Erdoğan ise konuşmasında bir süre önce çizdiği karikatürle kendisini "kedi" gibi gösteren ve bu nedenle mahkemeye verdiği Musa Kart'a ve karikatüristlere mesaj gönderdi. Toprak'ın, "iki yıldır siyasete çizgi geldi" sözünü aynen paylaştığını belirten Erdoğan, "Son iki yılde özellikle itibar kaybına uğrayan Türk siyasetinin yeniden itibar kazanmasından çok mutluyuz. Bunu çizgisiz siyaset yapmaya çalışanlara karşı ortaya koyanları da tebrik ediyorum" dedi. Erdoğan, şunları söyledi 
     "Siyasette, çizgi de kendi içinde yapıldığı zaman daha anlamlıdır. Özgürlüğün, düşüncedeki özgürlüğün de bir başkasının özgürlük alanına kadar olduğuna inanıyorum. 
     Sınırsız olduğuna inanmıyorum, kabul etmiyorum. Sınırı aşan olmak nasıl dünyada olumsuz değerlendiriliyorsa, bende onlara katılıyorum. Çizgiye bu özgürlüğün sınırları içinde yaklaşanları kutluyorum." TBMM Başkanı Bülent Arınç ise AKP'li Ramazan Toprak'ın genellikle soyut çalıştığına dikkat çekerek, "Kendisi anlatırsa anlam çıkarabileceğiz" dedi. Arınç, Başbakan Erdoğan'ın sözlerine de katıldığını ifade etti. 
     Bu konuşmaların ardından Toprak, Arınç ve Erdoğan'a resimleriyle ilgili bilgi verdi. 
     
</TEXT>
</DOC>
