<DOC>
<DOCNO> 314633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/yazar/bila.html </URL>
<DATE> 2005/02/12/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Erdoğan-Şaron zirvesi 
</HEADLINE>
<TEXT>


İsrail'in Ankara Büyükelçisi Pirhas Avivi'yi dinleyince ortaya şu soru çıkıyor "Başbakan Erdoğan niye Kudüs'te değil " 
İsrail tarafı, Şarm El Şeyh'te başlayan yeni sürecin güvenli ve sağlıklı bir biçimde ilerlemesi ve kalıcı bir barışa ulaşması yolunda Türkiye'nin çok önemli bir rol oynayabileceğine inanıyor. Ankara'nın aktif biçimde devrede olması gerektiğini düşünüyor. 
Türkiye'nin bu rolü uzaktan ve sadece niyet beyanlarıyla değil, işin içine girerek, yüz yüze görüşmeler yaparak, soruna fiilen dokunarak oynamasını bekliyor İsrail... 
İsrail'in, Türkiye'ye bu süreçte verdiği önemi, dün öğle yemeğinde konuğu olduğumuz Avivi'den aldığımız şu bilgiyle ölçüyoruz 
İsrail ile Filistin arasında Şarm El Şeyh'te anlaşma sağlanınca, İsrail Dışişleri Bakanı Şalom doğrudan iki ülkenin Dışişleri bakanlarını arayarak detaylı bilgi veriyor. Bu iki bakandan birinin Dışişleri Bakanı Abdullah Gül olduğunun altını çiziyor Büyükelçi Avivi. "Bu" diyor, "İsrail'in Türkiye'ye verdiği önemin bir göstergesi..." 
Sürecin başlangıcında Şaron'un Erdoğan'a dönük davetlerine, olumlu yanıt alamamış olmalarına İsrail tarafının üzüldüğü de büyükelçinin yaklaşımından anlaşılıyor. Bu ortamda gerçekleşecek bir "Erdoğan-Şaron zirvesi"nin, Şarm El Şeyh'te başlayan sürecin başarısına çok büyük katkıda bulunacağına vurgu yapıyor Avivi. İsrail'in davetinin geçerli olduğuna işaret ediyor. Başbakan Erdoğan'dan gelecek bir girişimin beklendiği mesajı ortaya çıkıyor. 

Trene binenler 
İsrail-Filistin uzlaşmasının Ortadoğu için tarihin bir dönüm noktası olduğuna kuşku yok. Bu süreç bir yol kazasına uğramazsa Ortadoğu'nun geleceği değişebilir. Bu gerçeği gören bölge ülkeleri hızla bir sürecin içine girdiler. Örneğin Mısır, Ürdün. Mısır, hemen ön almaya çalıştı. Şarm El Şeyh masasını kuran ülke oldu. Ürdün sürece katıldı. Suriye yeni mesajlar gönderiyor. 
Bölgenin büyük ve etkili ülkesi konumundaki Türkiye de bu süreçte lokomotif bir rol üstlenebilirdi. Ortadoğu'da yeni hareketlenen trende yer alabilirdi, h l da alabilir. İsrail, özellikle Filistin tarafına yapılacak yardım konusunda Türkiye'den önemli beklentiler olduğuna işaret ediyor. 
Dışişleri Bakanı Abdullah Gül'ün İsrail ve Filistin'e yaptığı ziyaret de olumlu etkiler yarattı. Şarm El Şeyh'ten ilk telefon alanlardan birinin Gül olmasında bu ziyaretin payı büyük. Keza Gül'ün, Suriye-İsrail arasında bir çeşit arabulucu gibi işlev görmesi de olumlu yankılanmış durumda. Şaron'un, Gül'e, "Eğer Esat ilişki geliştirmek istiyorsa Mahmud Abbas gibi davranmalı. Terör örgütlerine yardım etmemeli, silah ve para trafiğine yardımcı olmamalı. Bu adamları atmaya başlaması halinde neden olmasın " mesajı vermesi, Türkiye'nin göreceği işleve işaret ediyor. 

Ne bekleniyor 
İsrail'in kaygısı Gazze'den çekildiğinde ortaya çıkacak boşluk... 
Bu boşluğun Hamas veya İslami Cihad tarafından doldurulmaya çalışılması halinde başta güvenlik olmak üzere birçok alanda sağlıklı ilerleme sağlanmasının zorlaşacağını düşünüyor. 
Bunun yerine çekildiğinde Filistin resmi güvenlik güçlerinin bu boşluğu doldurması gerektiğini düşünüyor İsrail. Güvenliğin resmi Filistin güçleri tarafından sağlanması halinde barışın daha kolay sağlanacağını savunuyor. Filistin'in devlet deneyimi ve kurumları olmadığına dikkat çekerek, bu alanlarda Türkiye'nin çok önemli yardımlarda bulunabileceğini anımsatıyor. 
Doğacak boşluğun çokuluslu barış gücü tarafından doldurulmasından ziyade Filistin resmi güçleri ve kurumları tarafından doldurulmasının tercih edilmesi gerektiğine vurgu yapıyor İsrail tarafı. Bunun gerçekleşmesi için de Türkiye'nin rol üstlenebileceğini, böylece Filistin'in kendi ayakları üzerinde durabilmesine büyük katkı yapacağını belirtiyor. 
Türkiye-İsrail ilişkilerinin son dönemde soğur gibi olmasında, İsrail'in Kuzey Irak'ta bağımsız bir Kürt devleti kurulmasını desteklediği veya destekleyeceği bu coğrafyada faaliyet gösterdiğine ilişkin kuşkuların payı olabilir mi Avivi, İsrail'in Kuzey Irak'a ima edildiği gibi bir faaliyette bulunmadığını belirtiyor. Avivi, ikinci kuşkunun yersizliğini de, Irak'ın parçalanmasının İsrail'in çıkarlarına ters olduğunu vurgulayarak ifade ediyor. Parçalanmış bir Irak'ın İsrail için daha büyük endişe kaynağı olacağını, bölgedeki ülkeleri olumsuz etkileyeceğini söylüyor. Güneyde sadece Şii bir Irak oluşmasının, diğer komşuları da düşünüldüğünde İsrail'in bir ay biçiminde kuşatılması anlamına geleceğini, böyle bir gelişmenin radikal örgütleri güçlendireceğini belirtiyor. Bu nedenlerle demokratik ve birleşik bir Irak'ın İsrail'in ulusal çıkarlarına daha uygun olduğunu vurguluyor. İsrail, Başbakan Erdoğan'ı bekliyor... 
Bir "Erdoğan-Şaron zirvesi"nde sayısız yarar görüyor... 



</TEXT>
</DOC>
