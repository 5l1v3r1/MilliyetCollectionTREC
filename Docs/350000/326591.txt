<DOC>
<DOCNO> 326591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sondun25.html </URL>
<DATE> 2005/03/24/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Kırgızistan'da muhalefet liderlerini tanıyalım 
</HEADLINE>
<TEXT>

     Devlet Başkanı Asker Akayev'in istifasını isteyen muhaliflerin gösterilerinin devam ettiği Kırgızistan, eski Sovyetlerden bağımsızlığını kazanan 4 Orta Asya Cumhuriyeti'nden birini oluşturuyor. 
     Çin, Kazakistan, Özbekistan ve Tacikistan'la çevrili Kırgızistan'ın 5 milyonluk nüfusunun büyük çoğunluğu Müslüman. 
     Ülke 1990'da bağımsızlığına kavuştuğundan bu yana Kırgızistan Devlet Başkanı olan Asker Akayev, Ekim'de görevden ayrılacağını söylüyor. Akayev, Ukrayna benzeri bir barışçı devrim yapma girişiminin ülkede iç savaşa yol açacağını savunuyor. 
     Orta Asya'daki eski Sovyet cumhuriyetleri arasında demokrasi adacığı olarak görülen Kırgızistan'ın bu imajı, 2001'de muhalefet liderlerinden Felix Kulov'un hapsedilmesiyle gölgelenmişti. 
     MUHALİF LİDERLER 
     Kırgızistan'da son gösterilerle gündeme gelen, az tanınan muhalefetin önde gelen 4 lideri ise şunlar 
     
     KURMANBEK BAKİEV 56 - Eski Başbakan. Daha önce Chu bölgesinin valisiydi. Ekonomist ve deneyimli bir bürokrat olan Bakiev, doğduğu bölge güneyde, Rus işçiler ve kuzey bölgesindeki aydınlar arasında popüler. 
     2001'de Başbakan oldu ama Akayev, 2002'de Oş kentinde Özbekler ve Kırgızlar arasındaki kanlı çatışmalardan sonra Mayıs 2002'de Bakiev'i istifaya zorladı. 
     Bakiev, bugün muhaliflerle Devlet Başkanı Akayev yanlıları arasında çatışmalar çıkmadan önce başkent Bişkek'in merkezinde 10 bin kişiye bir konuşma yapmıştı. 
     
     ROZA OTUNBAYEVA 54 - Eski Dışişleri Bakanı, İngiltere ve BM'de Büyükelçi. Bayan Otunbayeva geçen sonbaharda, yurtdışı hizmetinden döndükten kısa süre sonra muhalefete katıldı ve daha çok tanındı. 
     Ülkenin kuzeyindeki aydınlar ve sanatçılar arasında desteğe sahip. Yoksul güneydeki desteği de, açıkça devlet başkanını hedef alan kadın bir politikacı olmasından dolayı artıyor. 
     
     AZİMBEK BEKNAZAROV 49 - Güney bölgesinde bir köyde doğmuş, avukat. Savcılık ofisinde müfettiş ve başkent Bişkek'te hakim olarak görev yaptı. 
     Eski bir milletvekili olan Beknazarov, Akayev'in görevden alınmasını isteyince meşhur oldu. Bu çağrısından sonra gözaltına alındı ve bir süre tutuklu kaldı. 
     Sert bir muhalif lider olarak tanınıyor. 
     
     FELIX KULOV 55 - Eski Emniyet Genel Müdürü ve eski KGB'nin yerine kurulan Ulusal Güvenlik Kurumu'nun başkanı. 
     Chu bölgesi valiliği ve Devlet Başkanı yardımcılığı da yaptı. 
     Bir zamanlar hem kuzey, hem de güney bölgesinde popüler olan Kulov'a, ''halkın generali'' lakabı takılmıştı. 
     Ancak Kulov, yetkilerini kötüye kullanmak ve hırsızlık suçlamasıyla hapiste olduğu için, gözlerden ırak kaldı. 
     
</TEXT>
</DOC>
