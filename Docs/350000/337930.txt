<DOC>
<DOCNO> 337930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/ekonomi/aeko.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Amcam öğrenen liderdi' 
</HEADLINE>
<TEXT>


Ömer Sabancı, "Herşeyi bilen adam devri bitti, yeni lider için 'öğrenen lider' yakıştırması yapılabilir. Sakıp Sabancı da bu tanımla örtüşüyor" diye konuştu 

EKONOMİ SERVİSİ 

Türk Sanayicileri ve İşadamları Derneği TÜSİAD Başkanı Ömer Sabancı, "Her şeyi bilen adam" devrinin kapandığını belirterek, yeni lider tipine, "Öğrenen lider" yakıştırması yapmanın çok yanlış olmayacağını bildirdi. 
Eduplus Eğitim Danışmanlık tarafından düzenlenen 2. Liderlik Zirvesi'nin açılışında iş dünyasının liderleri olarak nitelendirilen Vehbi Koç ve Sakıp Sabancı adına birer onur ödülü verildi. Vehbi Koç'un ödülünü Koç Holding Kurumsal İletişim ve Dış İlişkiler Başkanı Hasan Bengü, Sakıp Sabancı'nın ödülünü ise TÜSİAD Başkanı Ömer Sabancı aldı. 
Sabancı, "Sakıp Sabancı, ailemizin temel direği ve lideriydi, özel sorunlarını bir kenara bırakıp bizimkilerle ilgilenen geniş yürekli bir insandı" dedi. Sakıp Sabancı'nın iş hayatında da bu şekilde davranarak toplumun sevgisini kazandığını, takım çalışmasına inandığını anlatan Sabancı, şöyle devam etti 
"İnsan, Sakıp Sabancı'ya baktığında yalnızca doğal bir lider görmüyor, çağdaş yönetim felsefesinde yeni yeni şekillenmeye başlayan bir anlayışın da öncü çizgilerini sezebiliyor." 

Tanım değişti 
Liderlerin tüm kararları aldığı ve talimatlar vererek bunları takip ettiği dönemlerin geride kaldığını ifade eden Sabancı, artık kararların takım içinde ortaklaşa alındığını ve herşeyi bilen adam devrinin kapandığını vurguladı. Yeni lideri "öğrenen, sonuca odaklanan, kararlı, ikna gücü yüksek ve sıcak ilişki kurabilen" diye tanımlayan Sabancı, "Liderliğin yeniden tarif edildiği dünyada, Sakıp Sabancı'nın, bu tanımla önemli ölçüde örtüşebildiğini görmek bana keyif veriyor" dedi. Liderliğin tecrübe ve uygulamanın bir araya gelmesinden ortaya çıktığını kaydeden Erdem Holding Yönetim Kurulu Başkanı Zeynel Abidin Erdem de öğrenmenin konuşmakla değil dinlemekle gerçekleşeceğini söyledi. 

'Lider yetenek avlamalı' 
Migros Genel Müdürü Aziz Bulgu da zirvede yaptığı konuşmada, liderin iyi bir yetenek avcısı olması gerektiğini belirterek, "Çalışanların motivasyonunu yükseltmelidir" dedi. Dönüşümcü liderin bir anlamda vizyon sattığını, insanlara vizyon sahibi olmayı öğrettiğini kaydeden Bulgu, "Son yıllarda liderler daha çok karizmaları ile konuşuluyor. Karizma liderin sürükleyici ve iz bırakıcı olmasıdır" dedi. Bulgu, liderin en önemli özelliklerinden birinin dengeli düşünmek olduğunu, tutkuları ve heyecanları olması gerektiğini kaydetti. 
"İş Hayatında Kadın Liderlerin Rolü" konulu oturumda konuşan Alarko Holding Yönetim Kurulu Üyesi Leyla Alaton Günyeli ise, liderin önde giderek yol gösteren kişi olduğunu ifade ederek, "Yönetici ben , lider biz der " dedi. 
Boyner Holding Yönetim Kurulu Üyesi Ümit Boyner de, liderliğin kadınlar için taşıması zor bir ceket olduğunu söyledi. Türkiye'nin en az yararlanılan, ama en zengin olan kaynağının kadın gücü olduğunu ifade eden Boyner, kadının son 10 yıldır bu özelliklerini ortaya koyabildiğini anlattı. Linens Genel Müdürü Şule Zorlu da, "Bence lider doğulur. Bunu kendi içinizde parlatabilirseniz sivrilirsiniz" diye konuştu. 


</TEXT>
</DOC>
