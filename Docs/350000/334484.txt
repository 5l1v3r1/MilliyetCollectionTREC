<DOC>
<DOCNO> 334484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonsiy10.html </URL>
<DATE> 2005/04/18/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Sezer'den Denktaş'a mesaj... 
</HEADLINE>
<TEXT>

     Cumhurbaşkanı Ahmet Necdet Sezer, KKTC'nin ilk Cumhurbaşkanı Rauf Denktaş'a gönderdiği mesajda, ''Kıbrıs davamızın savunulmasındaki büyük katkılarınız ve unutulmaz gayretiniz, Kıbrıs Türklüğü tarihinde ve Türk ulusunun gönlünde hak ettiği ayrıcalıklı yeri almış bulunmaktadır'' dedi. 
     Cumhurbaşkanlığı Basın Merkezi'nden yapılan açıklamaya göre Sezer, Denktaş'a, bir mesaj göndererek, Kıbrıs Türklüğü'ne yaptığı hizmetlerden dolayı teşekkür etti. 
     Cumhurbaşkanı Sezer'in mesajı şöyle 
     ''Başlangıcından beri onur, özveri ve başarıyla yürütmüş olduğunuz Kuzey Kıbrıs Türk Cumhuriyeti Cumhurbaşkanlığı görevini sona erdirmiş bulunmaktasınız. 
     Cumhurbaşkanlığı göreviniz, Kıbrıs Türklüğü'ne hizmet yolunda uzun yıllara yayılmış bulunan değerli çalışmanızın son ve tarihsel bir halkasını oluşturmaktadır. Kıbrıs davamızın savunulmasındaki büyük katkılarınız ve unutulmaz gayretiniz, Kıbrıs Türklüğü tarihinde ve Türk Ulusunun gönlünde hak ettiği ayrıcalıklı yeri almış bulunmaktadır. 
     Önderliğiniz altında güçlenen Kıbrıs Türk halkı, hiç kuşkusuz bundan sonra da Anavatan'ın tam ve kesintisiz desteğiyle uluslararası toplum içinde hak ettiği saygın konuma ulaşma yönündeki onurlu savaşımını aynı kararlılıkla sürdürecektir. 
     Kıbrıs'taki Türk varlığının korunması ve ulusal davamızın dünya kamuoyunda savunulması yolunda, tüm ömrünüz boyunca her türlü sıkıntı ve güçlüğü göğüsleyerek, inançla ve yorulmadan verdiğiniz hizmetler için size, kendim ve Türk ulusu adına teşekkür eder, bundan sonraki çalışmalarınız ve yaşantınızda sağlık ve mutluluklar dilerim.'' 
     
</TEXT>
</DOC>
