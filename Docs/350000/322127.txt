<DOC>
<DOCNO> 322127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun23.html </URL>
<DATE> 2005/03/09/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Mashadov'un öldürülmesi Rus basınında Aptallık .. 
</HEADLINE>
<TEXT>

     Rus basını, Çeçen lider Aslan Mashadov'un öldürülmesine birinci sayfalarından yer verirken, Kommersant ve İzvestiya gazeteleri, Mashadov'un neden öldürüldüğü sorusuna cevap bulmaya çalıştı. 
     Kommersant'a açıklama yapan Birleşik Rusya Partisi milletvekili Arkadi Baskaev, Mashadov'un öldürülmesinin bir talihsizlik olduğunu belirterek, ''Onun ölümü şimdi çok erken oldu. Kendisiyle 1995 yılında birkaç kez görüştüm. Onunla sorunları çözebilirdiniz. Ayrılıkçı liderlerden şimdi sadece Şamil Basayev kaldı. Mashadov'un aksine Basayev ile hiçbir şey hakkında görüşemezsiniz ve Basayev Mashadov'un yerini alamaz'' dedi. 
     Sürgündeki Rus işadamı Boris Berezovski de yaptığı açıklamada, Mashadov'un öldürülmesinin ''aptalca'' olduğunu ifade ederek, ''Kremlin savaşı sürdürmek ve Rusya'yı imha etmek istiyor. Rusya'da terörü artıracak bu olay, Kremlin'in aptallığı yüzünden yapıldı'' diye konuştu. 
     Mashadov'un temsilcisi Ahmed Zakayev de Kommersant'a yaptığı açıklamada, Mashadov'un Rusya Devlet Başkanı Vladimir Putin'in özel emriyle öldürüldüğünü ileri sürerek, ''Bu, Putin'in kişisel savaşıydı. Mashadov onun kişisel düşmanıydı. Mashadov, teröre terörle karşılık verenlere tepki gösteren meşru bir başkandı'' dedi. 
     Rus gizli servisi FSB'nin 1996-1998 yılları arasında başkanlığını yapan Nikolay Kovalyev de açıklamasında, ''Mashadov'un ölümünün Çeçenistan üzerinde etkisi olacağı kesin. Teröristler yakında aktif hale gelecek ve biz de buna hazırlıklı olmalıyız'' diye konuştu. 
     
     MASHADOV'UN YERİNE KİM GEÇECEK 

     Kommersant, Mashadov'un yerine kimin geleceğinin henüz belli olmadığını belirterek, Çeçenistan'da faaliyet gösteren ayrılıkçı Çeçen liderlerden sadece Basayev ve Doku Umarov'un kaldığını kaydetti. 
     Haberde, İçkeriya hükümetinde Basayev'in resmi bir pozisyonunun olmadığını, bu yüzden de İçkeriya hükümetinde Devlet Güvenlik Bakanı olan Umarov'un Savunma Komitesi Başkanı olabileceği belirtildi. 
     Basayev ve Umarov'un, Mashadov'un aksine Rusya'ya karşı ''saldırgan ve militan'' tavır içinde olduğu ifade edilen haberde, şunlar kaydedildi 
     ''Bu yüzden bunlardan herhangi biri başa gelirse terör eskisinden daha güçlü olacak. Ancak Mashadov'un Londra'da yaşayan temsilcisi Zakayev'in de Batı ile siyasi işbirliğini sürdürebilmek için Mashadov'un yerine geçebileceği unutulmamalı.'' 
     
     MASHADOV'UN ÖLÜMÜNÜN ÇEÇENİSTAN'A ETKİSİ 

     İzvestiya gazetesinin ''Mashadov'un öldürülmesi Çeçenistan'daki mevcut durumu nasıl etkileyecek '' sorusunu yanıtlayan Rusya'daki bazı sivil toplum örgütleri temsilcileri ve siyasiler şunları söyledi 
     -Asker Anaları Komiteleri Birliği Başkanı Valentina Melnikova ''Sanırım şu andan itibaren kimse barış hakkında konuşmak istemeyecek. Yeni terörist saldırı olasılığının yüksek olacağını sanıyorum. Şimdi herkesin eli bağlandı. Bizim barış süreci başlatma girişimimizin güvenlik güçlerinin operasyonlarını artırmasına neden olduğunu düşünüyorum. Bazıları bizim görüşmemizden çok korktu. Şimdi barış için kiminle konuşacağımı bilmiyorum.'' -Rus Anavatan Partisi Başkanı Dimitri Rogozin ''Elimizdeki bilgiye göre Mashadov, Basayev üzerinde fazla etkili değildi. Kendisi kukla bir ordunun başkanıydı. Rus kuvvetleri Mashadov'dan ziyade daha çok Basayev'in peşindeydi. Mashadov'un ölümünden sonra terörist saldırıların azalmasına inanmak isterim. Ancak son yıllarda yaşanan olaylar şunu gösterdi Mashadov, terörist eylemlerden ziyade propaganda faaliyetleri düzenlemenin yollarını arıyordu.'' -Moskova Helsinki Grubu Başkanı Ludmila Aleksiva ''Bu Mashadov'un öldürülmesi alçaklar tarafından savaş sonsuza dek sürsün diye yapıldı. Şok oldum. Mashadov kendisini fazla saklamıyordu. Ölümünün doğal olduğuna inanmıyorum. Bunu daha önce yapabilirlerdi ama asker analarının Londra'da temsilcisiyle görüşmesinden hemen sonra yaptılar. Bu görüşmeler ciddiydi, çünkü Avrupa Güvenlik ve İşbirliği Teşkilatı AGİT ve Avrupa Parlamentosu'nun şemsiyesi altında yapılıyordu. Sanırım bu alçaklar, gelişen süreci engellemeye çalıştı. Basayev'i neden öldürmediler Savaşın devam etmesini istiyorlar. Mashadov herkesi kontrol etmiyor olabilir, ama şimdi barışı kiminle konuşacaksınız '' -Çeçenistan Devlet Konseyi Başkanı Taus Cebrailov ''Mashadov'un ölümüyle militanların ideolojik temeli de kayboldu. Sadece Çeçen halkına karşı yapılan katliamların sorumlusu Basayev ve benzerleri kaldı. Mashadov'un meşruiyetine atıfta bulunarak görüşmeyi talep eden insanların bu zemini yok oldu. Hiçbir uluslararası örgüt ve insan hakları grubu onlarla masaya oturma konusunda müdahalede bulunamayacak. Mashadov'un imha edilmesinin, Çeçenistan'daki mevcut durum üzerinde olumlu etkisi olacak.'' -Birleşik Rusya Partisi'nin Çeçenistan bölge Başkanı Frants Klintseviç ''Mashadov'un imha edilmesi, Çeçen teröristler arasında mevki savaşının yaşanmasına sahne olacak. Bu Rus özel servislerinin bir başarısıdır. Basayev ve diğer eşkıyalar, Mashadov'u, terörist saldırılarını örtmekle kullandılar. Mashadov'u siyasi mücadeleyi düzenlemenin bir aracı olarak gördüler. Basayev'e yakın bir zamanda yandaşları tarafından ihanet edileceğini görebiliyorum. Mashadov'un imha edilmesiyle eşkıyalar içindeki liderlik kavgası kızışacak.'' 
     
</TEXT>
</DOC>
