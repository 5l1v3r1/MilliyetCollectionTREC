<DOC>
<DOCNO> 313217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sontur09.html </URL>
<DATE> 2005/02/07/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
İstanbul kara teslim oldu 
</HEADLINE>
<TEXT>

     İstanbul'da kar yağışı nedeniyle gerekli önlemler alındığı için kara trafiğinde büyük sorunlar yaşanmazken Atatürk Havalimanı olumsuz hava koşulları nedeniyle saat 13 00'e kadar hava trafiğine kapandı. 
     
     VALİ ZORUNLU OLMADIKÇA ARACINIZI ÇIKARMAYIN 

     İstanbul Valisi Muammer Güler, ulaşım arterlerinde bir sıkıntı olmadığını belirterek, ''İstanbullular'dan ricamız, zorunlu olmadıkları takdirde özel araçlarıyla çıkmamaları, toplu taşıma araçlarını tercih etmeleridir'' dedi. 
     Güler, kar yağışının devam etmesi nedeniyle okulların bir gün daha tatil edildiğini bildirerek, şunları söyledi 
     ''Kar yağışının yarın da sürecek olması, ulaşımdaki ve trafikteki don ve buzlanmanın yaratacağı tehlikeler, ana arterlerdeki ulaşım sıkıntıları nazara alınarak 8 Şubat Salı günü de İstanbul'daki ilk ve orta dereceli okulların bir gün süreyle tatil edilmesi kararlaştırılmıştır. Aynı tarihte kamu kurum ve kuruluşlarının engelli personeli de idari izinli sayılacaktır.'' Ulaşım arterlerinde bir sıkıntı bulunmadığını vurgulayan Güler, demiryolu, hafif raylı sistem ve metroda, şehir hatları ve deniz otobüslerinde, Boğaz köprülerinde, TEM'de, E-5'te ve diğer arterlerde ulaşımın kesintisiz olarak sürdürüldüğünü kaydetti. 
     . 
     

     
     TRAFİKTE BÜYÜK SORUN YAŞANMADI 

     Kar yağışı nedeniyle kent trafiğinde iş günü olmasına karşın büyük bir sorun yaşanmadı. Bunda özel araç sahiplerinin trafiğe çıkmamasının etkisinin yanı sıra, okulların tatil edilmesi ve ana arterlerin de trafiğe açık tutulmasının payı büyük oldu. 
     Taksim-4. Levent arasında çalışan metro, Aksaray-Havalimanı arasında çalışan hafif metro seferlerinde bir sorun yaşanmazken, sabah saatlerinde İl Sağlık Müdürlüğü'ne ait bir ambulansın Topkapı'da tramvay yolunda kalması nedeniyle tramvaylar yaklaşık 15 dakika karşılıklı olarak çalışamadı. 
     

     
</TEXT>
</DOC>
