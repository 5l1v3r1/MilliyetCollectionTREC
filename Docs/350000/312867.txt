<DOC>
<DOCNO> 312867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sondun24.html </URL>
<DATE> 2005/02/06/ </DATE>
<TIME> 20.37 </TIME>
<AUTHOR>  </AUTHOR>
<HEADLINE>
Petrol karşılığı gıda soruşturması Annan üzerinde yoğunlaştı 
</HEADLINE>
<TEXT>

     BM'nin Bağımsız Soruşturma Komisyonu'nun, Birleşmiş Milletler'in Irak'a uyguladığı ''petrol karşılığı gıda'' programındaki yolsuzluklara ilişkin soruşturmayı BM Genel Sekreteri Kofi Annan'la ilgili belgelere yoğunlaştırdığı kaydedildi. 
     Soruşturma komisyonunun, oğlu Kojo Annan'ı istihdam eden İsviçre firması Cotecna lehine nüfuzunu kullanıp kullanmadığını tespit etmek için BM Genel Sekreteri Annan'ın e-posta ve telefon kayıtlarını incelemeye aldığı bildirildi. 
     Komisyon Başkanı Paul Volcker'in bazı yayın organlarına verdiği demeçte, soruşturmayı doğrulayarak, Kojo Annan ile ilgili bazı yeni bilgilerin, bu konudaki bulguların ara raporla birlikte açıklanmasının geciktirilmesini gerektirdiğini söylediği kaydedildi. 
     Komisyon tarafından görevlendirilen yaklaşık 10 müfettişin sadece Annan ile ilgili belge ve bulguların incelenmesiyle görevlendirildiği belirtildi. Kojo Annan ile bağlantılı olarak yürütülen bu soruşturmadan elde edilen bulguların daha sonra diğer bulgularla birlikte açıklanacağı ifade edildi. 
     Annan'ın soruşturma sırasında komisyonun taleplerini yerine getirerek en gizli belgelerin bulunduğu dosyaları bile müfettişlerin incelemesine açtığını kaydeden Volcker, Annan'ın e-postalarının da incelendiğini söyledi. BM Genel Sekreteri Annan'ın daha önce de en az üç kez ifadesine başvuran soruşturma komisyonu, Annan'ın oğlu Kojo Annan'ın da defalarca ifadesini almıştı. 
     ''Petrol karşılığı gıda'' programı kapsamında 1996-1998 yılları arasında ihaleler alan Cotecna şirketinde çalışan 31 yaşındaki Kojo Annan, şirketin sadece Afrika'daki operasyonlarında görev aldığını söylemiş ve programla ilgili herhangi bir müdahalesinin olmadığını kaydetmişti. Ancak şirketin Kojo Annan'a şirketten ayrıldıktan sonra 5 yıl boyunca ödeme yapmaya devam etmesi şüphe yaratmıştı. 
     Soruşturma Komisyonu Başkanı Volcker, yeni bulgular ışığında Kojo Annan ile ilgili soruşturmanın Cotecna bağlantısının ötesine geçecek şekilde genişletildiğini belirtti. Suudi Arabistan eski Petrol Bakanı'nın oğlu Hani Yamani'nin program kapsamında Irak'tan petrol alabilmesi için de Kojo Annan'ın yardımcı olduğu ileri sürülüyor. 
     Soruşturma komisyonunun, Annan'ın ofisindekiler de dahil olmak üzere 5 milyon sayfalık belgeleri bilgisayara aktardığı ve anahtar kelimeler üzerinden bu belgeleri incelediği kaydedildi. 
     
     BM, TARIK AZİZ'İ SORGULAMAK İSTİYOR 

     BM'nin Bağımsız Soruşturma Komisyonu'nun, BM'nin Irak'a uyguladığı ''petrol karşılığı gıda'' programındaki yolsuzluklara ilişkin Irak'ın eski başbakan yardımcısı Tarık Aziz'i de sorgulamak istedikleri bildirildi. 
     Irak'ta tutuklu bulunan Tarık Aziz'in avukatı Bady Arif İzzet, ''Komisyon Başkanı Paul Volcker'den son 10 günde, Tarık Aziz'in bu konuyla ilgili sorgulanmayı kabul edip etmeyeceğine ilişkin mesajlar aldım'' dedi. 
     Bu konuyla ilgili önümüzdeki günlerde müvekkiliyle görüşmesi gerektiğini belirten Arif İzzet, görüşmede kendisine yabancı bir ülkede muhtemelen de Fransa'da sorgulanma talebinde bulunması önerisinde bulunacağını kaydetti. 
     
</TEXT>
</DOC>
