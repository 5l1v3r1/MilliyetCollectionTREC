<DOC>
<DOCNO> 305661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/spor/spo04.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Derdi hiç bitmiyor 
</HEADLINE>
<TEXT>


Trabzonspor'un sorunlu yıldızı Yattara bu kez de Teknik Direktör Şenol Güneş'ten zam istedi. Aldığı paranın azlığından yakınan Gineli oyuncuya "şartlı" evet çıktı 


'2 trilyon alan var' 
ANTALYA kampına geç katıldığı için büyük tepki toplayan Trabzonspor'un Gineli oyuncusu Yattara bu kez de aldığı ücretin artırılmasını istedi. Teknik Direktör Şenol Güneş ile görüşen yıldız futbolcu, "Takımda 2 trilyon liraya yakın ücret alanlar var. Ben ise 200 bin dolara oynuyorum. En az para bana ödeniyor" ifadelerini kullandı. 

'İyi oyna sen de kazan' 
ÜCRETİNİN makul bir düzeye çıkarılması halinde daha sorumlu davranacağını ileten Yattara'ya, Güneş şartlı yeşil ışık yaktı. Bordo - Mavili takımın teknik patronu, "Bir sözleşme yapmışsın. Buna uymalısın. Bundan sonraki anlaşmanın şartlarını lehine çevirmek istiyorsan kendini göster. İyi oynarsan gelecek yıl fazla kazanabilirsin" dedi. 

Halef selef 

MİLLİ Takımlar Teknik Direktörü Ersun Yanal, Milli Takım Menajeri Can Çobanoğlu ve Ümit Milli Takım Teknik Direktörü Raşit Çetiner dün Trabzonspor kampını ziyaret etti. Yanal'ı kapıda karşılayan Teknik Direktör Şenol Güneş, "Milli Takım en tepedeki yerdir. Tepede rüzgar çok olur. Böyle yerlerde durmak kolay değildir. Herkesin Ersun hocaya destek vermesi gerek" dedi. Ersun Yanal daha sonra Galatasaray Teknik Direktörü Hagi ile de buluştu. 

Gökdeniz'e özel parti 

BORDO - Mavili takımda 25 yaşına giren Gökdeniz için arkadaşları dün özel bir doğum günü partisi düzenledi. Milli oyuncu öğle yemeğinin ardından kendisi için hazırlanan pastayı, Şenol Güneş ve kaptan Fatih Tekke ile birlikte kesti. Gökdeniz, Şenol Güneş'in kendisine verdiği hediyeyi ise tüm ısrarlara rağmen açmadı. 

Szmkowiak'te geri sayım 

TRABZONSPOR'UN transfer listesinde yer alan Polonyalı Miroslaw Szmkowiak'ın menajeriyle, Wisla Krakow kulübü yöneticileri, dün İstanbul'a geldi. Bordo-Mavili yöneticilerin, aradaki 500 bin Euro'luk farkı indirebilmek için çetin pazarlıklar yapacağı öğrenildi. İki kulüp arasında anlaşma sağlanırsa Polonyalı futbolcu cuma günü imzaya çağırılacak. 


</TEXT>
</DOC>
