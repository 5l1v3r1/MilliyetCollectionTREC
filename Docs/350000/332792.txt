<DOC>
<DOCNO> 332792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/siyaset/axsiy01.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hazine yardımı şart' 
</HEADLINE>
<TEXT>


Cumhurbaşkanı Sezer, "Seçimlerde yüzde 7'nin altında oy alan partilere Hazine yardımı verilmemesini öngören yasayı veto etti. Sezer, devlet yardımının, partileri çıkar gruplarına boyun eğmekten kurtaracağı vurgusu yaptı 

ANKARA Milliyet 


Cumhurbaşkanı Ahmet Necdet Sezer, AKP ve CHP'nin, ANAP ve SHP'ye milletvekili katılımlarının ardından, jet hızıyla TBMM'den geçirdiği, "Hazine yardımının sadece seçimlerde en az yüzde 7 oy alan partilere verilmesini" öngören yasayı veto etti. Cumhurbaşkanlığı'ndan yapılan 6 sayfalık açıklamada, Sezer'in veto gerekçeleri şöyle sıralandı 

Anayasa'nın 2. maddesinde, Türkiye Cumhuriyeti'nin demokratik bir devlet olduğu 5. maddesinde, Devlet'in demokrasiyi korumakla görevli bulunduğu 68. maddesinin ikinci fıkrasında, siyasal partilerin, demokratik yaşamın vazgeçilmez öğeleri olduğu bu maddenin son fıkrasında da, siyasal partilere devletin yeterli düzeyde ve hakça mali yardım yapacağı belirtilmiştir. 

'Hakça' yardım yapılmalı 
Siyasi partilere "yeterli düzeyde ve hakça" mali yardım yapılması Anayasa'da öngörülmüştür. Demokratik yaşamın vazgeçilmez öğeleri olan siyasal partilere devlet yardımı yapılması, anayasal önemi yanında, demokratik düzenin gereğidir. 
Siyasi partilere devletçe parasal yardım yapılmasının kamu yararına uygun düştüğünün de kabulü gerekir. 
Devlet yardımı, ulusal istencin TBMM'ye tam yansıyarak demokrasinin kurumsallaşması amacıyla yapılmaktadır. 
Devlet yardımının diğer amacı da, siyasi partilerin, bağımsızlıklarını sağlayarak, çıkar gruplarının baskılarına boyun eğmeden, yalnızca ülke ve toplum çıkarlarını gözeterek yansız görev yapmalarının yolunu açmaktır. 
TBMM'de belli sayıda milletvekiline sahip olan siyasal partilerin devlet yardımından yararlandırılmaması yasama işlevine de uygun düşmemektedir. 
AKP ve CHP'nin iptalini istediği Siyasi Partiler Yasası'nın SPY geçici 16. maddesi, 10 milletvekili olan ANAP ile 5 milletvekiline sahip SHP'ye yardım imk nı sağlıyor. Madde, "10 veya daha fazla milletvekili olan ve seçimlere girme hakkını elde edecek şekilde teşkilatlanmasını tamamlamış siyasi partilere, en az devlet yardımı alan siyasi partiye yapılan yardım kadar, en az 3 veya daha fazla milletvekiline sahip partilere de en az devlet yardımı alan siyasi partiye yapılan yardımın dörtte bir oranında yardım" yapılmasını öngörüyor. 


</TEXT>
</DOC>
