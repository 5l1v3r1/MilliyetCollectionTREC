<DOC>
<DOCNO> 342668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/siyaset/asiy.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'den tarihi çıkış 
</HEADLINE>
<TEXT>


DYP'nin 6. Olağan Kongresi'nde yeniden genel başkanlığa seçilen Ağar, Sünni - Alevi gerginliğinin temelindeki çatışmaya atıfla, 'Şah İsmail de ceddimiz' dedi 

AYDIN HASAN - ÖNDER YILMAZ Ankara 


DYP Genel Başkanı Mehmet Ağar, partisinin büyük kongresinde, merkez sağda bir lider olarak, Alevilik konusunda tarihi önemde mesajlar verdi. Ağar, "Yavuz Sultan Selim kadar Şah İsmail de bizim ceddimizdir. Şaha giden de, padişaha giden de bizim çocuğumuzdur" dedi. 
DYP'nin 6. Olağan Büyük Kongresi, dün Atatürk Spor Salonu'nda yapıldı. Divan Başkanlığı'na eski genel başkanlardan Yıldırım Avcı seçildi. Salona eşi Emel Ağar ile birlikte gelen Ağar, salonda konuşması sırasında fenalaştı. Ağar, yaklaşık bir saat dinlendikten sonra tekrar kürsüye çıktı. 

'Kürt' ve 'Alevi' demedi ama 
"Kürt" ve "Alevi" sözcüklerini kullanmadan bu konulardaki yaklaşımlarını özetleyen Ağar, Anadolu'daki Sünni - Alevi gerginliğinin temelinde önemli bir yer tutan Osmanlı Devleti ile Safevi Devleti arasındaki tarihi çatışmaya atıfta bulundu. Ağar, "6 Ekim ilerleme raporu olumlu diyen Başbakan beni dinlesin. Bu ülkede kimsenin nifak çıkarmasına izin vermeyiz. Adamlar, Türkiye'nin has insanlarını azınlık yapmaya çalışıyorlar. Yavuz Sultan Selim kadar Şah İsmail de bizim ceddimizdir. Şaha giden de, padişaha giden de bizim çocuğumuzdur" diye konuştu. 
PKK terörünün Türkiye'nin Lozan'dan sonra karşı karşıya kaldığı en şiddetli saldırı olduğunu belirtirken de, "Onlar çocukları yataklarında öldürdüler. Biz milletle birlikte onlarla mücadele ettik" diyen Ağar, DYP iktidarında kardeşçe yaşam ve özgürlük vaat etti. 
Ağar, millet tanımı konusunda da farklı tespitlerde bulunarak, İtalya ve Fransa'nın ulus devlet olma serüvenlerinin Türkiye'de örnek oluşturamayacağını belirtti. 

'Tel Aviv aktarmalı AKP' 
Biz ümmet devletten ulus devlete ulaşmadık. Bizim millet oluşumuz tarihi kökendeki örneğini, Fatih Sultan Mehmet'in Anadolu birliğini sağlamasından alıyor" diyen Ağar, 1924 Anayasası'nda "bu topraklar üzerinde yaşayanların Türk olarak tabir edildiğini" vurguladı. 
AKP'yi dış politikada teslimiyetçi olmakla suçlayan Ağar, "Tel - Aviv'den aktarmalı Washington randevusu alan bu Başbakan'ı Türkiye taşıyamaz" dedi. Ağar, Genelkurmay Başkanı Orgeneral Hilmi Özkök ile Anayasa Mahkemesi Başkanı Mustafa Bumin'in açıklamalarına değinerek, "Bizim dönemimizde sivil - asker bürokratlar fikir beyan etme zorunda kalmayacak" şeklinde konuştu. "Türkiye'yi AB'ye DYP taşıyacaktır" diyen Ağar, erken seçimin kaçınılmaz olduğunu savundu. 

'Malazgirt rakamı' 
Ağar, kongre öncesinde DYP'den istifa eden Mehmet Ali Bayar'ı, "Bazıları kambura yatar. Bir köşede bekler, aşağı düşsün ben geleyim diye" sözleriyle eleştirdi. 
Ağar'ın rakipsiz girdiği kongrede kullanılan 1081 oydan 10'u geçersiz sayıldı, DYP lideri 1071 delegenin oyunu aldı. Ağar, teşekkür konuşmasında, Malazgirt Savaşı'nı hatırlatarak, "Hayırlı bir rakam 1071. İktidarı sallayacağız, seçimden öyle kaçmak yok" dedi. 

'Şah' mesajıyla ne demek istedi 

1486'da doğan, 1524'te ölen Şah İsmail, İran'da Türk boylarına dayanarak Safevi devletini kurdu. Osmanlı Devleti ile sürekli savaş halinde oldu. Çaldıran Ovası'ndaki savaşta, Yavuz Sultan Selim'e yenildi. Şah İsmail'in hükümdarlığı döneminde, Anadolu'daki Alevi gruplar, Şah İsmail safında yer aldı. Bu çatışmalar, Anadolu'daki Alevi - Sünni geriliminin tohumlarını attı. Alevilere muhafazak r kesimin yönelttiği "devlete sadık olmamak" iddiasının kaynaklarından birisini de Şah'a duyulan tarihsel sevgi oluşturuyor. Ağar, bu tarihi gerçeğe atıfta bulunarak, hem Türk, hem Osmanlı, hem de Safevi geçmişine sahip çıktıkları mesajını verdi. 


</TEXT>
</DOC>
