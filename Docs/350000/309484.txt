<DOC>
<DOCNO> 309484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun37.html </URL>
<DATE> 2005/01/26/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Org. Büyükanıt'ın sözleri Rum kesiminde yankı buldu... 
</HEADLINE>
<TEXT>

     Güney Kıbrıs Rum Yönetimi Savunma Bakanı Kiryakos Mavronikolas, Kara Kuvvetleri Komutanı Orgeneral Yaşar Büyükanıt'ın, ''Kesin ve kalıcı bir anlaşma olmadan buradan Kıbrıs'tan bir tek asker dahi gitmeyecektir'' sözlerinin, ''Türkiye'nin gerçek niyetini ortaya koyduğunu'' söyledi. 
     Kıbrıs'taki Türk askeri varlığını ''işgalci'' olarak niteleyen Mavronikolas, Rum haber ajansına yaptığı açıklamada, ''Demeç, Türk 'işgal' ordusunun ve Ankara'daki militaristlerin gerçek inançlarını gösteriyor'' diye konuştu. 
     Rum Bakan, ''Ankara'da askeri çevrelerin Türkiye'nin Avrupa Birliği perspektifini anlamadıklarını, komşu ülkeleri ilgilendiren konuları anlamsız, etkisiz ve üçüncü dünya mantalitesiyle ele aldıklarını'' iddia etti. 
     Kara Kuvvetleri Komutanı Ogeneral Yaşar Büyükanıt, dün geldiği KKTC'de yaptığı açıklamada, Kıbrıs'ta kalıcı bir barışın sağlanmasını temenni ettiklerini, ancak barışın kalıcılığının nasıl olacağının da önem taşıdığını ifade ederek, ''Kesin ve kalıcı bir anlaşma olmadan buradan bir tek asker dahi gitmeyecektir'' demişti. 
     Türk askerinin adada uluslararası anlaşmalar nedeniyle bulunduğuna işaret eden Orgeneral Büyükanıt, ''adada kalıcı ve adil bir anlaşma tam olarak sağlanmadıkça Türk askerinin bu varlığını Kıbrıs'ta korumaya devam edeceğini'' vurgulamıştı. Orgeneral Büyükanıt, ''Eğer Annan Planı Rum tarafından da korunsaydı, adadaki asker sayısını azaltan hükümler vardı, bunu reddettiklerine göre demek ki Türk askerinin adadaki varlığını sorgulayanların hukuki dayanağı da ortadan kalkmıştır' diye konuşmuştu. 

     
</TEXT>
</DOC>
