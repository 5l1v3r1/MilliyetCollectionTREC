<DOC>
<DOCNO> 305622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/guncel/agun.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Faşizme karşı omuz omuza 
</HEADLINE>
<TEXT>


Putin'in, Hitler Almanya'sını yenmelerinin yıldönümü törenlerine davet ettiği Erdoğan, "Rusya'nın faşizme karşı başarısını beraber kutlayacağız" dedi... 

ABDULLAH KARAKUŞ - CENK BAŞLAMIŞ - AHMET ERHAN ÇELİK Moskova 

Putin Erdoğan'ı ülkesinin Hitler Almanya'sını yenmesinin 60. yıldönümü için 9 Mayıs'ta düzenlenecek törenlere davet etti. Erdoğan'ın "Rusya'nın faşizme karşı başarısını beraber kutlayacağız" sözleri üzerine Putin, memnuniyet duyduğunu söyledi. 
Rusya ve Türkiye'nin üçüncü ülkelerde ortak yatırımlar yapmasını isteyen Erdoğan, halkların kaynaşması için, belli yılların Rusya - Türkiye yılı ilan edilmesini önerdiğini ve bu yönde çalışmaların başlatılması için talimat verdiklerini anlattı. Putin ve Erdoğan, heyetlerarası görüşmenin ardından Rusya Devlet Oteli'nde yeniden bir araya geldi. İki liderin, samimi tavırları dikkat çekti. 

Duayen konuştu 
Türk işadamları ve sanayicileri adına konuşan KALE Grup Başkanı İbrahim Bodur, Büyük Avrasya Projesi'nin tekrar canlandırılması gerektiğini söyledi. Bodur'un işadamları adına konuşması, sektörün duayeni olduğu gerekçesine bağlandı. Putin, Erdoğan ile önceki gece yaptığı baş başa görüşmede, Rus doğalgazının Türkiye'ye taşınmasında Karadeniz ve İstanbul Boğazı'nın daha fazla kullanılmasında ısrarlı olduğunu belli etti. Putin'in, "Acilen uygulama aşamasına geçmeliyiz" dediği 3 temel konu şöyle "Mavi Akım" olarak adlandırılan ve Karadeniz'in altından geçen boru hattı ile Samsun'a getirilen doğalgazın güneye indirilmesi için yatırımlara acilen başlanması. Gazprom başta olmak üzere, Rus yatırımcılar, Türkiye'deki doğalgaz dağıtım ihalelerinde, daha agresif tavır alacak.Tuz Gölü'nün altındaki gaz depolama tesislerinin tamamlanması için ihtiyaç duyulan finansman, Putin ve Erdoğan'ın takibinde olacak. 

Moskovamıza hayırlı olsun 

Başbakan Erdoğan, eşi Emine Erdoğan ile birlikte Kremlin Sarayı yakınındaki bir alışveriş merkezini gezdi. Moskova'da bugün açılacak olan bir alışveriş merkezi için de "Moskovamıza hayırlı olsun" ifadesini kullanan Erdoğan, duygularını "Düşünebiliyor musunuz, nereden nereye geldik" sözleriyle anlatmaya çalıştı. 


</TEXT>
</DOC>
