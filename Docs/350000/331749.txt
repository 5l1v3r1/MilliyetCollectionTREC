<DOC>
<DOCNO> 331749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonsiy01.html </URL>
<DATE> 2005/04/09/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Gönül "Askerlik kısalmayacak" 
</HEADLINE>
<TEXT>

     Milli Savunma Bakanı Vecdi Gönül, bakanlığında bedelli askerlik ya da askerlik süresinin kısaltılmasına yönelik herhangi bir çalışma yapılmadığını açıkladı. 
     Gönül yaptığı yazılı açıklamada, AK Parti'nin 1-3 nisan 2005 tarihlerinde Kızılcahamam'da yapılan istişare toplantısında milletvekillerinin büyük çoğunluğunun kendisine 'bedelli askerlik' konusunda karşılaştıkları 'tazyiki' yansıtarak ısrarlı taleplerde bulunduklarını belirtti. 
     Gönül, bu talepler üzerine bedelli askerlikle ilgili olarak yürürlükteki 1111 sayılı Kanunun 10'uncu maddesinin işleyebilmesi için Genelkurmay Başkanlığı'nca ihtiyaç fazlası olarak belirlenen yükümlülerden her celp döneminde bedel ödeyerek askere alınacak yükümlü miktarının tespit edilmesi ve bunun Bakanlığa bildirilmesine gerek olduğu, bugün için böyle bir hususun gündemde olmadığını anlattığını ifade etti. 
     Gönül, bu konuda yeni bir yasal düzenleme önerisine karşılık mesele askeri ve sosyal bakımdan yeterince incelenmeden ve Genelkurmay Başkanlığı'nın ihtiyaç değerlendirmesi işlemini gerektiren bir konuda böyle bir teşebbüse girilmesinin yanlış olacağının milletvekillerine ifade edildiğini belirtti. 
     Savunma Bakanlığı'nın yazılı açıklamasında, "bu durum karşısında sayın milletvekillerinden bazıları başka bir seçenek olarak askerlik süresinin kısalmasını gündeme getirmişlerdir. Bu sorularına cevaben,TSK ihtiyaçlarını da dikkate alan hükümetin bu maddenin verdiği yetkiyi sonuna kadar kullanarak ve silahlı kuvvetlerin de ihtiyaçlarını dikkate alarak, askerlik süresini kanunun verdiği imkan çerçevesinde indirdiğini, bugün gelinen durumun ötesinde hükümetin bu kanuna dayalı olarak kullanabileceği bir yetkisinin bulunmadığı anlatılmıştır" denildi. 
     
     Basına 'dikkatli haber yapın' çağrısı 
     Gönül yazılı açıklamasında, söz konusu toplantıdan sonra bazı gazetelerde bazı milletvekillerinin açıklamaları kaynak gösterilerek, 'Milli Savunma Bakanı'nın, bu milletvekillerine askerliğin kısalacağı ile ilgili bilgi verdiği' iddiasının yer aldığına da dikkat çekti. 
     Gönül, ''bazı gazetelerde yer alan iddiaların basın mensuplarına nasıl intikal ettiği konusunda hiçbir fikrimiz bulunmamaktadır. Ancak yüzbinleri ilgilendiren ve bir yönü ile kutsiyeti olan böyle önemli bir konunun aslını, doğrusunu araştırmak ve öğrenmek yalnız gazeteciler için değil, her ilgi duyan için çok kolay ve imkan dahilinde iken konunun doğruluğu araştırılmadan yayın yapılması calib-i dikkattir'' dedi. 
     Konunun, yüzbinlerce kişiyi ilgilendirdiğini belirten Gönül, o nedenle açıklama yapma zorunluluğunun doğduğunu ifade etti. 
     Gönül, ''keyfiyet ve bakanlığımızda bedelli veya bugünkü mevcut askerlik süresinin kısaltılması ile ilgili herhangi bir çalışmanın yapılmadığı, kamuoyuna teyiden ve tekraren saygı ile duyurulur'' dedi. 
     
</TEXT>
</DOC>
