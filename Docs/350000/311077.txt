<DOC>
<DOCNO> 311077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonspo36.html </URL>
<DATE> 2005/01/31/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Ç. Rizespor Fener maçında haksız penaltıyla oyun aleyhimize döndü 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, 2-0 yenilgileriyle sona eren Fenerbahçe karşılaşmasında, haksız penaltıyla oyunun aleyhlerine döndüğünü öne sürdü. 
     Yılmaz Zehiroğlu, ligin ikinci yarısının ilk maçında Fenerbahçe karşısında puan veya puanlar hedeflediklerini belirterek, ''Maça iyi başladık, ancak haksız penaltıyla oyun aleyhimize döndü. Hem hafta içi yaşadıklarımız hem de haksız penaltı oyuncularımızı etkiledi'' dedi. 
     İkinci golden sonra atak oynadıklarını ifade eden Zehiroğlu, ''Biz de rakibimiz de gol pozisyonları buldu. Değerlendiremedik ve sahadan yenik ayrıldık. Gelecek hafta sahamızda yapacağımız Konyaspor maçıyla puan kaybını telafi etmek istiyoruz. Artık ikinci yarı daha zor geçecek. Telafisi olmayan maçlar yapacağız. Eğer hedefimizde UEFA Kupası'na katılmak varsa, önümüzdeki maçları kayıpsız atlatmalıyız'' diye konuştu. 
     Zehiroğlu, teknik direktör konusunda transfer netleşmeden isim vermek istemediklerini de kaydederek, ''Birçok isimle görüştük. Çaykur Rizespor'un geleceğine en iyi yön verecek ismi belirlemeye çalışıyoruz. Taraftarlarımız endişelenmesin. Hoca sorunu en kısa sürede netleşecek'' dedi. 
     Öte yandan yeşil-mavililer, 5 Şubat Cumartesi günü yapacakları Konyaspor maçının hazırlıklarına, yarın Mehmet Cengiz Tesisleri'nde başlayacak. 
     
</TEXT>
</DOC>
