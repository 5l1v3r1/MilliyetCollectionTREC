<DOC>
<DOCNO> 338225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur26.html </URL>
<DATE> 2005/04/29/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Öğrenim ve katkı kredilerini ödemeyen 66 bin kişiye haciz geldi 
</HEADLINE>
<TEXT>

     Milli Eğitim Bakanı Hüseyin Çelik, Yüksek Öğrenim Kredi ve Yurtlar Kurumu'ndan aldıkları ''öğrenim'' ve ''katkı'' kredilerinin borçlarını ödemeyen 66 bin 802 kişi hakkında haciz işlemi yapıldığını bildirdi. 
     Hüseyin Çelik, CHP Ordu Milletvekili İdris Sami Tandoğdu'nun yazılı soru önergesini yanıtlarken, Yüksek Öğrenim Kredi ve Yurtlar Kurumu'ndan verilen ''öğrenim'' ve ''katkı'' kredisinin zamanında ödenmemesi halinde enflasyon oranında faiz uygulandığını anımsattı. 
     Çelik, Yüksek Öğrenim Kredi ve Yurtlar Kurumu'nca, borçlarını zamanında ödemeyen ve borçları muaccel hale gelen 96 bin 579 öğrencinin evraklarının 12 Kasım 2004 tarihi itibariyle tahsilatının yapılması için vergi dairelerine gönderildiğini belirtti. 
     Hüseyin Çelik, bu borçlulardan, herhangi bir işyerinde çalışıp çalışmadıklarının tespiti yönünden Emekli Sandığı, Bağkur ve SSK'da yapılan incelemeler sonucunda toplam 66 bin 802 borçlunun işyeri adresleri ve sicil numaralarının tespit edildiğini ve haciz işlemlerinin bu adresler doğrultusunda yapıldığını bildirdi. 
     
</TEXT>
</DOC>
