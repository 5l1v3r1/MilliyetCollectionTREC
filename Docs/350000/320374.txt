<DOC>
<DOCNO> 320374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonsiy22.html </URL>
<DATE> 2005/03/03/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
AKP, CHP'nin "Öğrenci affı 1 yıl TBMM'ye getirilemez" görüşüne katılmıyor 
</HEADLINE>
<TEXT>

     AK Parti, CHP'nin, Cumhurbaşkanı Ahmet Necdet Sezer tarafından bir kez daha görüşülmek üzere TBMM'ye geri gönderilen Öğrenci Affı Yasası'nın ''yeterli çoğunlukla kabul edilmediği için reddedilmiş sayılacağı ve 1 yıl yeniden Genel Kurul gündemine getirilemeyeceği'' görüşüne katılmıyor. 
     AK Parti Grup Başkanvekili Sadullah Ergin, AA muhabirine yaptığı açıklamada, CHP Grup Başkanvekili Ali Topuz'un görüşüne katılmadığını belirterek, ''Veto edilen bir yasanın nasıl görüşüleceği, Meclis'in mutat uygulamalarından biri...'' dedi. 
     Cumhurbaşkanı Sezer tarafından kısmen ya da bütünüyle geri gönderilen yasaların nasıl görüşüleceğinin Meclis'te istikrar kazandığını ifade eden Ergin, Af Yasası konusunda ne yapılacağına karar verdikten sonra harekete geçeceklerini söyledi. Ergin, ''Yasayı yeniden göndermeye karar verirsek, nitelikli çoğunluk olan 330'u ararız'' dedi. 
     Ergin, yasanın 1 Mart Tezkeresi'ne benzetilemeyeceğini savunarak, bugüne kadar ki uygulamalarda usul hatası yapıldığı iddiasının doğru olmadığını söyledi. Sadullah Ergin, ''Meclis bugüne kadar hata mı yaptı AK Parti olarak TBMM'de yerleşik uygulamaları sürdüreceğiz'' görüşünü kaydetti. 
     Öte yandan, AK Parti'nin hukukçu milletvekillerinden ve TBMM Anayasa Komisyonu Üyesi Hakkı Köylü de CHP'nin görüşüne karşı çıkarak, ''Af Yasası ile 1 Mart Tezkeresi aynı şey değil'' dedi. 
     
</TEXT>
</DOC>
