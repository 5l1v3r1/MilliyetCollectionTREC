<DOC>
<DOCNO> 318735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/siyaset/axsiy01.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'den Kıbrıs için Annan'a 'yeşil ışık' 
</HEADLINE>
<TEXT>


Milli Güvenlik Kurulu'nun 5 saatlik toplantısında, BM'nin adada çözüm çabalarının desteklenmeye devam edilmesi kararlaştırıldı 

BARKIN ŞIK Ankara 


Milli Güvenlik Kurulu MGK , yeni yılın ilk toplantısında Irak'taki seçimlerden sonra anayasa çalışmalarının halkın tüm kesimlerinin katılımıyla sürdürülmesi gerektiğini vurgulayarak, istikrar için seçimleri protesto eden Sünni grupların dışlanmaması gerektiği uyarısında bulundu. Kurul, Kıbrıs'ta çözüm sürecinin yeniden başlatılması için BM Genel Sekreteri Kofi Annan'a da yeşil ışık yaktı. 
MGK'nin dün Cumhurbaşkanı Sezer başkanlığında gerçekleştirilen toplantısı 5 saat sürdü. Kurul, Türk - ABD ilişkileri, Irak seçimleri çerçevesinde Kerkük'teki sonuçlar ve AB ve Kıbrıs konularındaki gelişmeleri değerlendirdi. 
Kurulda, Washington yönetiminin, Başbakan Erdoğan'dan Türk kamuoyundaki ABD imajının düzeltilmesi için 'etkin liderlik' yapması talebi ve bu konuda atılabilecek adımlar da ele alındı. 
MGK'de Irak'ta istikrarın sağlanması için seçimleri protesto eden Sünni grupların da yönetimde yer alması gerektiğine işaret edildi. Kuruldan yapılan açıklamada şöyle denildi 

'Türkiye'nin önemi' 
"Toplantıda Irak'ta seçim sonrası gelinen aşama değerlendirilmiş BM Güvenlik Konseyi kararıyla da onaylanan siyasi süreçle yeni anayasa yazım çalışmalarının Irak halkının tüm kesimlerinin katılımıyla sürdürülmesinin önemine değinilmiştir. Siyasi sürecin başarısı, kalıcı barış ve istikrar sağlanmasıyla ulusal birliğin korunması doğrultusunda yeni Irak yönetimi ve halkının tüm kesimleriyle Türkiye'nin yakın diyalog ve işbirliği içinde olmasının önemi üzerinde durulmuştur." 
MGK'de, KKTC'de yapılan seçim sonuçları sonucunda, adada parlamenter yapıya sahip bir devlet ve demokratik bir halk olduğunun tescil edildiği de vurgulandı. KKTC'ye uygulanan ambargoların kaldırılmasına yönelik sözlerin yerine getirilmesinin beklendiği belirtilerek, "BM Genel Sekreteri'nin iyi niyet misyonu çerçevesinde çözüme yönelik girişimlerin desteklenmeye devam edileceği vurgulanmıştır" denildi. 


</TEXT>
</DOC>
