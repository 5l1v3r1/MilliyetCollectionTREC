<DOC>
<DOCNO> 329953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sonyas06.html </URL>
<DATE> 2005/04/03/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Esneme, kandaki oksijen azlığından 
</HEADLINE>
<TEXT>

     İbrahim ÖZÇEKİÇ DHA 

      ERCİYES Üniversitesi EÜ Tıp Fakültesi Nöroloji Anabilim Dalı Öğretim Üyesi Doç. Dr. Murat Aksu, sadece uykusu gelenin esnemediğini söyledi. Doç. Dr. Aksu, esnemenin kandaki oksijen oranının düşmesi sonucu ortaya çıktığını belirtti. 
     Doç. Dr. Aksu, esnemenin yalnızca insanlara özgü olmadığını, kuşlar ve memelilerle, bazı sürüngenlerin de esneyebildiğini kaydetti. İnsanlarda esnemenin anne karnında 11'inci haftada başladığını belirten Doç. Dr. Aksu, "Vücudun oksijen gereksinimi koşullara bağlı olarak gün içinde değişir. Oksijene özellikle beyin, kalp kası ve çizgili kaslar ihtiyaç duyar. Kandaki oksjien oranının düşmesi sonucu da esneme ortaya çıkar. Başka bir deyişle organizmanın artan oksijen ihtiyacı esneme ile karşılanır. Direkt olarak uyku ile ilişkisi vardır ancak, uykuyu bastırmak ve beyni uyanık tutmak için ortaya çıkan fizyolojik bir olaydır'' dedi. 
     
     DUYGULARLA İLİŞKİLİ 
     Beyinde esnemeyi düzenleyen merkezin hipotalamusta yer aldığını belirten Doç. Dr. Aksu, "Hipotalamus, duyguların dışa vurumunda önemli bir merkezdir. Esneme duygularla da ilişkili. Can sıkıntısında, durağan durumlarda hipotalamusta ulaşan bilgiler, esnemeyi sağlar. Esneme sırasında çizgili kasların, yüz kaslarının, diyaframın ve kaburgalar arasındaki kaslar gerilir, bunda istemli hareket merkezi rol oynar'' diye konuştu. 
     Organizmanın oksijen ihtiyacını karşılamak için esnemenin bastırılmaması gerektiğini dile getiren Doç. Dr. Aksu, esnemenin sosyal nedenlerle kabul edilebilir düzeylerde bastırılmasının sakıncasının olmadığını ifade etti. 
     
</TEXT>
</DOC>
