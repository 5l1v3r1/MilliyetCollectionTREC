<DOC>
<DOCNO> 324784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonsiy08.html </URL>
<DATE> 2005/03/18/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Milletvekillerinden gol ve espri şov Gol değil çamaşır makinesi çıktın 
</HEADLINE>
<TEXT>

     İBRAHİM OKUMAMIŞ Antalya DHA 

Antalya'da düzenlenen Birinci Balkan Ülkeleri Parlamentolararası Futbol Turnuvası'nın ilk maçında, Türk milletvekilleri Makedon rakiplerini 11 - 1 yendi. 
     Vali Alaattin Yüksel, WOW Futbol Center'daki karşılaşma öncesi takım kaptanları AKP Milletvekili Mehmet Ergün Dağcıoğlu ve Adan Kahil'e çiçek verdi. İlk yarısı TBMM'nin 7 - 0 üstünlüğüyle tamamlanan karşılaşmanın ikinci yarısında, Türk milletvekilleri 4 gol daha atarken, konuk takımdan bir gol geldi. Dağcıoğlu'nun "Ya Allah, bismillah" diyerek topa vurması dikkat çekerken, milletvekilleri birbirine "Seni gol makinası diye aldık, çamaşır makinası çıktın" diye espri yaptı. 
     İki takımın oyuncuları maçın ardından birbirlerine sarılarak dostluk gösterisi yaptı. 
     
     Sahada lobi 
     Ermeni ve Kıbrıs sorunları üzerine bir çok çalışma yaptıklarını söyleyen TBMM - AB Uyum Komisyonu üyesi Necdet Budak, "Bu işin lobi kısmı çok önemli. Bulgaristan, Romanya ve Yunanistan bu turnuvaya katılıyor. Amaç Türkiye'nin AB üyeliğini saha içi ve dışında düşerken, kalkarken tartışmak. Spor dışında hiç bir aktivitede 20'şer milletvekilini bir araya getirmek mümkün değil" dedi. 
     CHP Genel Sekreteri Mehmet Sevigen de "Bu tür organizasyonlarda, Türkiye'nin uluslararası anlamda lobisi artırılıyor" diye konuştu. 
     
</TEXT>
</DOC>
