<DOC>
<DOCNO> 321018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/soneko03.html </URL>
<DATE> 2005/03/05/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Düşük döviz kuru endişesi... 
</HEADLINE>
<TEXT>

     Döviz kurlarındaki değer kaybı, işadamlarını endişelendirmeye başladı. İşadamları, değer kaybının önüne geçilmemesi durumunda önümüzdeki aylarda fabrikalara kilit vurulacağı endişesini taşıyorlar. 
     Türkiye Odalar ve Borsalar Birliği TOBB Yönetim Kurulu Üyesi ve Adana Ticaret Borsası ATB Başkanı Fethi Coşkuntuncel, AA muhabirine yaptığı açıklamada, döviz kurunun düşük olması nedeniyle ithalatın artığını ve bu durumun da iç piyasadaki kapasite kullanımını olumsuz yönde etkilediğini söyledi. 
     İhracattaki artışın nasıl olduğunu anlamadıklarını belirten Coşkuntuncel, ''Büyük olasılıkla firmalar ayakta kalabilmek için karsız ticaret yapıyor ve ürünlerini maliyetine ihraç ediyorlar. Bunu da sadece borçlarını döndürmek için gerçekleştiriyorlar'' dedi. 
     Coşkuntuncel, Türkiye'de sıcak para girişinin bir hayli fazla olduğunu ifade ederek, şöyle konuştu 
     ''Sıcak paranın 32 milyar dolar olduğu söyleniyor. Bu paranın 18 milyar dolarının Borsa'da, geri kalanının da iç borçlanma tahvillerinde olduğu sanılıyor. Siyasi iradenin ekonomide yanlış bir karar almasıyla bu paranın bir anda Türkiye'den kaçması durumunda tam bir çıkmaz yaşanır. 
     Bu nedenle sıcak paranın kalması için yatırımlar cazip hale getirilmeli. Yabancı sermayeye bu parayı kalıcı yatırıma dönüştürmeleri için teşvikler sağlanarak, muafiyetler getirilmeli ve bedelsiz arsalar verilmeli.'' 
     
     ''DIŞ TİCARET AÇIĞI ARTAR'' 
     Adana Sanayi Odası ASO Başkanı Ümit Özgümüş de düşük kurun Türkiye'ye krize götüreceğini öne sürdü. 
     İki yıldır izlenen bu kur politikası ile ihracatın sürdürülemeyeceğini, dış ticaret ve cari işlemler açığının artacağını söylediklerini hatırlatan Özgümüş, şunları kaydetti 
     ''Şu anda sistem, dışardan borçlanabilme imkanı ve yüksek reel faizler nedeniyle içeriye giren sıcak para ile yürüyor. Bu kur politikası devam ettiği sürece olası siyasi ya da ekonomik kriz, Türkiye'yi çıkmaza sokar. Sıcak paranın Türkiye'yi bir anda terk etmesi sonucu yeniden borçlanma imkanı ciddi biçimde kısıtlanır.'' Bu durumu sürekli gündeme getirmelerine karşın kimseye anlatamadıklarını ifade eden Özgümüş, ihracatçının rahatlayabilmesi için doların en az 1,7 YTL, Avro'nun ise en az 2 YTL olması gerektiğini de kaydetti. 
     Adana Ticaret Odası ATO Başkanı Şaban Baş ise döviz kurlarındaki düşüşün ithalatı artıracağını, bunun da iç piyasadaki üreticiye büyük darbe vuracağını söyledi. 
     Bu durumun da ekonomiyi zora sokacağını anlatan Baş, şöyle konuştu 
     ''Döviz kurları yükseltilmeli. Dolar kuru en az 1,7 YTL civarında olmalı. Döviz bu seviyelerde olmalı ki üretici malını dışarı satabilsin. Aksi takdirde ithalat yapar ve dışa bağımlı hale geliriz. Döviz kurlarının bu şekilde devam etmesi halinde yatırımlar durur ve önümüzdeki aylarda fabrikalara kilit vurulabilir.'' 
     
</TEXT>
</DOC>
