<DOC>
<DOCNO> 322020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/ekonomi/eko08.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Universal Music DMC ile anlaştı 
</HEADLINE>
<TEXT>


EKONOMİ SERVİSİ 

Universal Music Group Recording Services ile Doğan Müzik Yapım ve Ticaret DMC arasında lisans anlaşması imzalandı. 
Bu anlaşmayla eylül ayından beri Türkiye'de satışa sunulamayan Eminem, Gwen Stefani, U2, Nelly, Shania Twain, Elton John, Andrea Bocelli, 50 Cent, Black Eyed Peas, Bon Jovi ve daha pek çok dünya starının albümü tekrar müzik marketlerde yerini alacak. 
Anlaşmayla ilgili bir açıklama yapan DMC Genel Müdürü Ercan Saatçi, Türkiye'de daha önce faaliyet gösteren Universal Müzik Yapım ile herhangi bir ilgilerinin bulunmadığını belirtti. Saatçi, "Biz Türkiye'de Universal'in şubesi değiliz. Bizim anlaşmamız Universal Music Group Recording Services iledir" dedi. 
Saatçi, bu anlaşmayla dünya müzik devi Universal ile Türk müzik sektörünün lideri DMC'nin bir araya geldiğini, yeni sinerjilere yol açılacağını ifade etti. Saatçi, Türk sanatçılarının yurtdışına açılmasında da bu anlaşmanın çok önem taşıyacağını, birçok uluslararası projenin gündeme geleceğini belirtti. Saatçi, DMC'nin halka açılacağını da sözlerine ekledi. 


</TEXT>
</DOC>
