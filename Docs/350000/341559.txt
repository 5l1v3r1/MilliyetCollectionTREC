<DOC>
<DOCNO> 341559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonsiy25.html </URL>
<DATE> 2005/05/11/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
RTÜK Başkanı yasak gerekçesini açıkladı Sanatsal içerikli erotizm değildi 
</HEADLINE>
<TEXT>

     Radyo ve Televizyon Üst Kurulu RTÜK 
     Başkanı Fatih Karaca, "hesabını veremeyecekleri hiçbir icraatları olmadığını" söyledi. 
     Karaca, RTÜK’ün 2002 ve 2003 yıllarına ait hesap ve işlemlerinin görüşüldüğü TBMM KİT Komisyonu’nda, komisyon üyelerinin, kurulun uygulamaları ve RTÜK üyeleri hakkındaki iddialara ilişkin sorularını yanıtladı. 
     RTÜK’ün, milyarlarca dolarlık rantın olduğu bir sektörle çalıştığını vurgulayan Karaca, "kendisinin, üst kurul üyelerinin ve yetkililerin, en küçük bir açığı olması halinde bile medyada yer alabileceğini" ifade etti. 
     Karaca, "RTÜK çalışanları" imzası ile KİT Komisyonu üyeleri ve bazı milletvekillerine bir metin dağıtıldığını, bu metinde kurumla ilgili çeşitli iddiaların yer aldığını bildirerek, söz konusu iddiaları cevaplandırdı. 
     ’Hesabını veremeyeceğimiz hiçbir icraatımız yoktur" diyen Karaca, tüm icraatların üst kurulda görüşülüp karara bağlandığını, kurumda görevli bir bekçinin görev yerinin değiştirilmesinin dahi üst kurul kararıyla yapıldığını söyledi. 
     RTÜK Başkanı Karaca, şöyle devam etti 
     "Yazı metnindeki ve gazete kupürlerindeki iddialar, Devlet Denetleme Kurulu ile Başbakanlık Teftiş Kurulu tarafından incelendi. 
     Ayrıca, Ankara Cumhuriyet Başsavcılığı’na açılan davalar takipsizlik kararıyla sonuçlandı. 
     Kapalı kapılar ardında bir şey yapmak mümkün değil. Üst kurulun aldığı kararlar, yapılan harcamaların hepsi açık. Bu iddialar koridor dedikodularından ibaret. Kurulumuza yapılan ithamların hepsi incelendi. Aldığımız kararlar, kimilerini rahatsız ediyor. Bu nedenle de kurulumuza atfen çeşitli iddialarla karşılaşıyoruz." 
     
     PORNO YAYINLARIN DURDURULMASI... 
     CHP Yozgat Milletvekili Emin Koç, "Türk aile toplumunu zedeleyen yayınlara müdahale edilmemesine rağmen, kablolu yayın yapan Digitürk’teki bazı erotik yayınların kapatılmasının gerekçelerini" sordu. 
     Karaca, "söz konusu 4 kanaldaki yayınların sanatsal içerikli erotizm olmadığı, her türlü anormal ilişkiler içeren pornografi yayın olduğunun tespit edildiğini" bildirdi. 
     Porno yayın yapan kanallara, yabancı kanal olmaları nedeniyle hemen müdahale edildiğini kaydeden Karaca, "Şikayet konusu yayınlar Türk kanalında olunca kısa sürede müdahale etmemiz söz konusu değil. 
     Türk kanallarına önce uyarı, daha sonra yayını durdurma ve son olarak da para cezası uygulayabiliyoruz. Ancak yürütmeyi durdurma kararı ile bu tür uygulamalarımızı kaldırabiliyorlar" diye konuştu. 
     Karaca, yayını durdurulan yabancı kanalların şifreli olduğunu ancak, bu kanalların standart bir paket içinde satışının yapıldığını ulaşımında bir engelin söz konusu olmadığını söyledi. 
     
     LİSANS TİPİ DEĞİŞİKLİKLERİ... 
     RTÜK Başkanı Karaca, lisans tipi değişikliği müracaatlarının ilanında "müracaat sırası kriteri" getirilmesinin yasal olup olmadığı, bir kanalın bu yönde mağdur edilip edilmediği yönündeki sorulara ve bu konulara ilişkin iddialara da yanıt verdi. 
     Bazı illerdeki frekansların sınırlı olması nedeniyle tahsislerde sorun yaşanabileceğini belirten Karaca, herhangi bir soruna neden olunmaması için müracaat gün ve saatine göre sıranın baz alındığını vurguladı. 
     Kanalların lisans tipi değişikliklerde mevcut durumlarına göre 3 kategoriye ayrıldığını anımsatan Karaca, "Kategorilerin içinde müracaat sıralamasına gidildi. Müracaat eden hiç kimse mağdur edilmedi. Hepsine gerekli frekanslar tahsis edildi" dedi. 
     
     RTÜK MİSAFİRHANESİNİN SATILMASI... 
     Karaca’nın, Kanlıca’da bulunan ve depremde zarar gören, kuruma ait misafirhanenin satışı için karar aldıklarını belirtmesi üzerine bazı üyeler, bu tür yerlerin satılmasına karşı çıktı. 
     Komisyondaki görüşmelerin ardından, misafirhanenin satılmasına ilişkin kararın iptal edilmesi oy çokluğu ile kabul edildi. 
     Bu arada Fatih Karaca, komisyon üyelerince yöneltilen 50’yi aşkın soruyu, 15 gün içinde cevaplandıracaklarını kaydetti. 
     RTÜK’ün 2002 ve 2003 yıllarına ait hesapları üzerindeki genel görüşme tamamlandı. 
     
</TEXT>
</DOC>
