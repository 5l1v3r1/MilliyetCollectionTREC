<DOC>
<DOCNO> 335101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun35.html </URL>
<DATE> 2005/04/20/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Dicle'den 50 ceset çıktı 
</HEADLINE>
<TEXT>

     Irak Devlet Başkanı Celal Talabani, başkent Bağdat'ın güneyinde, Dicle Nehri'nden yaklaşık 50 ceset çıkarıldığını açıkladı. Cesetlerin, geçtiğimiz hafta Bağdat'ın güneyindeki Maden kasabasında rehin alınan Şiilere ait olduğu belirtildi. 
     Talabani, "Dicle'den 50'den fazla ceset çıkarıldı. Öldürülenlerin ve bu suçu işleyenlerin kimliklerini biliyoruz" dedi. Geçen cuma günü, Sünni isyancıların 80 kadar Şii'yi Maden kasabasında rehin tuttuğu ve tüm Şiilerin kasabayı terk etmemesi halinde rehineleri öldürmekle tehdit ettikleri belirtilmiş, ancak kasabaya düzenlenen askeri operasyonda rehinelerin izine rastlanmamıştı. Olayın sorumlusu olarak gösterilen Ebu Musab El Zerkavi'nin Irak El Kaide Cihad örgütü böyle bir eylemde bulunmadıklarını, Sünnilerin dışlanması için böyle bir senaryo yazıldığını iddia etmişti. Talabani ise dün yaptığı açıklamada, "Rehine olmadığı doğru değil. Rehineler vardı ama öldürülüp Dicle'ye atılmışlardı" dedi. 
     
</TEXT>
</DOC>
