<DOC>
<DOCNO> 343144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/ekonomi/eko08.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Lastik pazarı 20 milyona ulaşır' 
</HEADLINE>
<TEXT>


AYFER YILDIZ Roma 

Türkiye'deki motorlu taşıt sayısının yüzde 30 oranında artarak, 2008'de 12 milyona çıkmasını beklediklerini belirten Bridgestone Pazarlama Direktörü Gökhan Cüceloğlu, buna paralel olarak da lastik pazarının 20 milyona ulaşmasını öngördüklerini söyledi. Bridgestone'nun orta, üst ve lüks segment otomobil sahipleri için tasarladığı ve hem ıslak hem kuru zemin özellikli ER300 lastiklerinin tanıtımı için düzenlenen toplantıda konuşan Cüceloğlu, sektörde rekabetin süreceğini, ekonomideki iyileşmeyle birlikte tüketicinin ucuz lastikten markalı lastiğe kayacağını belirtti. Türkiye'de mart ayından bu yana satılan ER300 lastiklerinin bu yıl 75 bin adet satılması bekleniyor. 
Bridgestone Corporation'dan Misao Kawabata da, ER300'ün üretiminde konfor ve güvenliğin ön plana alındığını, birçok araca orijinal olarak takılacağını söyledi. Bu arada Gökhan Cüceloğlu, ağustos ayında İstanbul'da yapılacak Formula 1'le Bridgestone'nun pazardaki yerinin daha da güçleneceğini belirtti. 


</TEXT>
</DOC>
