<DOC>
<DOCNO> 314532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sontur30.html </URL>
<DATE> 2005/02/11/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Cinnet geçirip 2 çocuğunu öldüren babaya eşi ve çocukları saldırdı 
</HEADLINE>
<TEXT>

     Hatay'ın İskenderun İlçesi'nde cinnet getirip iki çocuğunu öldüren, birini de yaralayan sanığa, duruşma çıkışında eşi ve çocukları saldırdı. 
     İskenderun Ağır Ceza Mahkemesi'ndeki duruşmada, oğlu Barış 17 ve kızı Mutlu'yu 15 bıçak ve silahla öldürmek suçlamasıyla tutuklu olarak yargılanan Selçuk Tengioğlu ile müşteki eşi Ayyuş Tengioğlu ve silahla yaralanan kızı G. 15 ile Y. 17 hazır bulundu. 
     Tengioğlu, 9 Mayıs 2004 tarihinde, Çay Mahallesi Bahar Apartmanı'ndaki evlerinde meydana gelen olayda suçlu olduğunu kabul ederek, bir an önce cezasını çekmek istediğini söyledi. 
     Mahkeme heyeti, sanığın akli dengesinin yerinde olup olmadığının belirlenmesi için hastanede muayene edilmesine karar vererek duruşmayı erteledi. 
     Selçuk Tengioğlu, jandarmalar tarafından duruşma salonundan dışarı çıkarıldığı sırada, eşi ve kızlarının saldırısına uğradı. Taraflar birbirlerine hakaretler ederken, kızları Tengioğlu'na çantalarıyla vurmaya çalıştı. 
     Olayların ardından Ayyuş Tengioğlu, sanık eşinin duruşma salonunda kendisine ve kızlarına sataşmak amacıyla çeşitli işaretler yaptığını öne sürdü. Yaklaşık 5 ay önceki duruşmada da Tengioğlu'na saldırmak isteyen eşi ve kızları, görevliler tarafından güçlükle engellenmişti. 
     Selçuk Tengioğlu, kavga ettiği eşi ailesinin yanında olduğu sırada, çocukları Barış ve Mutlu'yu tabanca ve bıçakla öldürmüş, G'yi de ağır yaralamıştı. Kızı Y. ise balkondan atlayarak kurtulmuştu. Sanığın, çeşitli suçlardan sabıkası bulunduğu ve bir süre psikolojik tedavi gördüğü bildirilmişti. 
     
</TEXT>
</DOC>
