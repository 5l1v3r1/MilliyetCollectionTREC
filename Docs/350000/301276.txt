<DOC>
<DOCNO> 301276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/soneko23.html </URL>
<DATE> 2004/12/27/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Ortadoğu'ya ihracatta rekor artış... 
</HEADLINE>
<TEXT>

     Türkiye'nin Ortadoğu ülkelerine ihracatının geçen yıla göre yüzde 40,9 artış gösterdiği, bu ülkelerin Türkiye'nin toplam ihracattaki payının ise yüzde 11,5'e yükseldiği bildirildi. 
     Merkezi Mersin'de bulunan Tük-Arap İşadamları TURAB Derneği Başkanı Mehmet Hadra, Arap işadamlarıyla yaptıkları ikili görüşmelerde, ithalatta öncelikle Türkiye'yi tercih ettiklerini bildirmelerinden büyük mutluluk duyduklarını belirtti. 
     Hadra, Ortadoğu ülkelerine bu yılın 10 ayında yapılan ihracatın 4 milar 143 milyon dolar ile geçen yıla göre yüzde 40,9 artış göstererek rekor denebilecek seviyeye ulaştığını anlattı. 
     İhracatta, 1 milyar 470 milyon dolar ile savaş mağduru Irak'ın ilk sırada yer aldığını vurgulayan Hadra, bunu Birleşik Arap Emirlikleri, Suudi Arabistan ve Cezayir'in izlediğini ifade etti. 
     Hadra, Türkiye'nin bu yılki ihracatında yine 10 aylık dönemde Ortadoğu ülkelerinin payının yüzde 11,5 olduğuna dikkati çekti. 
     
     HÜKÜMETİN ÇABALARI 
     Ortadoğu ülkeleriyle ihracatın bu yılın büyük ivme kazanmasında, Başbakan Recep Tayyip Erdoğan ile Devlet Bakanı Kürşad Tüzmen başta olmak üzere, hükümet yetkililerinin iyi niyetli çabalarının büyük etken olduğuna işaret eden Hadra, şunları söyledi 
     ''Son olarak geçtiğimiz günlerde Suriye ile serbest ticaret anlaşmasının imzalanmasını, Türkiye açısından son derece olumlu görüyoruz. Bu anlaşma ticaretimizin daha da artmasına dolayısıyla Türkiye'nin ekonomik yönden rahatlamasına büyük katkı sağlayacaktır.'' 
     
     ARAP ORTAK PAZARI VE TÜRKİYE 
     Hadra, Irak'taki güvenlik sorununa rağmen ihracatta alınan mesafenin gelecek için büyük umutlar verdiğine dikkati çekerken, şunları kaydetti 
     ''Bütün bu olumlu gelişmelerin yanı sıra yeni yıldan itibaren yürürlüğe girecek Arap Ortak Pazarı'nın da Türkiye'ye olumlu katkıları olacak. Arap ülkeleri arasındaki mal transferinde sıfır gümrük uygulanacak. Bu sayede Türkiye'den herhangi bir Arap ülkesine gidecek ürün sıfır gümrükle bir başka ülkeye geçeceğinden Türkiye'den ithalat da artacak.'' Hadra, Türkiye'nin Arap ülkelerinden ithalatına bakıldığında ise ilk sırada Libya'nın görüldüğünü, bu ülkeden daha çok petrol ürünleri ve türevleri ithal edildiğini belirtirken, ''Türkiye'nin Ortadoğu'ya ihracatındaki yüzde 40,9'luk artışa rağmen ithalatımızdaki artış yüzde 12,7 seviyesinde kaldı'' dedi. 
     Hadra, Türkiye'nin gıda ve makine aksamı ağırlık olarak Ortadoğu ülkelerine yaptığı ihracatının kalbinin ise Doğu Akdeniz'den attığını belirterek, ''Bu yılki ihracatın yüzde 70'i Mersin'den gerçekleşti'' dedi. 
     Türk-Arap İşadamları Derneği'nin, 15 ay gibi kısa bir süre önce kurulmasına rağmen 121 üyeye ulaştığına işaret eden Hadra, önümüzdeki yılda yapacakları aktif çalışmalarla ihracatın artmasında önemli etken olacaklarını anlattı. 
     Türk ve Arap işadamlarının kaynaşması ise projelerinin bulunduğuna işaret eden Hadra, 2005'de Ortadoğu ile ihracatın en az yüzde 30-40 artacağını tahmin ettiklerini sözlerine ekledi. 
     
</TEXT>
</DOC>
