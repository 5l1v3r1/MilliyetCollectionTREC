<DOC>
<DOCNO> 302415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/soneko03.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İZTO'dan firmalara yeni yıl önerisi... 
</HEADLINE>
<TEXT>

     İzmir Ticaret Odası İZTO , üyelerine yaptığı 2004 yılı değerlendirmesinde kar marjlarının düşeceğine dikkat çekerek, firmalara hayatta kalabilmeleri için bazı önerilerde bulundu. 
     Oda tarafından yayınlanan bültende, 2004 yılında enflasyondaki düşüş ve ekonomideki iyimser havanın devam edeceğinin tahmin edildiği bildirildi. Enflasyona bağışıklık kazanmış firmaların bu yeni duruma ayak uydurmada sıkıntı yaşayabileceğinin kaydedildiği değerlendirmede, bankaların da Hazine kağıdından ''rahat para kazanma döneminin'' sona ereceği belirtildi. 
     Yeni dönemde sipariş üzerine üretimin ağırlık kazanacağının kaydedildiği değerlendirmede, şu öngörülere yer verildi 
     ''Yeni yılda kar marjları daha da düşecek, bir defada para kazanmak yerine, sürümden para kazanmak gerekecektir. Marka ve kaliteye önem veren, satış sonrası destek hizmetleri güçlü firmalar ayakta kalacaktır. Maliyetlerini yeterince düşük tutamayan firmaların piyasadan silinmesi gündeme gelebilecektir. Verimlilik, firmaların odaklandığı konuların başında gelecektir.'' Yeni yılda firmaların stratejilerini gözden geçirmesi gerektiğinin vurgulandığı değerlendirmede, karlılığın faaliyet dışı alanlarda değil şirketin kendi ticari faaliyetlerinde aranması gerektiği önerildi. 
     Şirket yöneticilerinin kur risklerinden ve döviz spekülasyonlarından uzak durması gerektiğinin kaydedildiği değerlendirmede, şu önerilere dikkat çekildi 
     ''Müşteri memnuniyeti ön plana çıkarılmalıdır. Ürün kalitesinin müşteri gereksinmeleri ile tam örtüşmesi sağlanmalıdır. Araştırma-geliştirme faaliyetleri yoğunlaştırılarak yenilik yaratılmalıdır. Marka yönetimine öncelik verilmeli, marka bağımlılığı yaratılmalıdır. Canlanma sürecine giren talep karşısında yatırım plan ve projeleri yeniden gündeme alınmalıdır.'' Değerlendirmede, yeni yılda yatırım yapmayı planlayan şirketlere de mutlaka gerçekçi ve enflasyondan arındırılmış fizibilite yapılması, yatırımın mümkün olduğunca öz kaynaklardan finanse edilmesi, alınabilecek kredilerin para biriminin şirketin gelir elde ettiği para birimiyle aynı olmasına dikkat edilmesi gerektiği vurgulandı. 
     Değerlendirmede, söz konusu öngörülerin iyimser olduğu, savaşlar, terör eylemleri, dış politikadaki şok gelişmeler ve siyasette beklenmedik olaylar sonucu bunların kısmen veya tamamen ertelenebileceği de ifade edildi. 
     
</TEXT>
</DOC>
