<DOC>
<DOCNO> 348612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonsiy21.html </URL>
<DATE> 2005/06/03/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Sezer'den Erdoğan'a yazı Memurlar hükümetin değil devletin memurlarıdır 
</HEADLINE>
<TEXT>

     Cumhurbaşkanlığı Dışişleri Danışmanı ve Özel Kalem Müdürü Büyükelçi Sermet Atacanlı, Cumhurbaşkanı Ahmet Necdet Sezer’in, vekaleten atamaların sakıncaları ve uygulamalara son verilmesi konusunda Başbakan Recep Tayyip Erdoğan’a mart ayında bir yazı gönderdiğini bildirdi. 
     Sezer yazısında, "Devlet memuru hükümeti değil, devleti temsil etmektedir. Çünkü, hükümetler geçici devlet kalıcıdır. Devlet politikası olabilecek konu ve alanlar hükümetten hükümete değişirse devletin sürekliliği sağlanamaz" dedi. 
     Atacanlı, yaklaşık 7 ay aradan sonra Cumhurbaşkanlığı’nda basını bilgilendirme toplantısı düzenledi. Toplantıda, kamu kurum ve kuruluşlarında üst düzey kadrolara yapılacak atamaların mevcut sistemde Cumhurbaşkanı’nın onayıyla kesinleştiğini, usulün bu olduğunu vurgulayan Atacanlı, "Son dönemlerde Sayın Cumhurbaşkanımız tarafından atanması uygun görülmeyen kişilerin ya da Sayın Cumhurbaşkanımızın atanmasını uygun görmeyeceği varsayılan kişilerin vekalet müessesesi kullanılmak suretiyle bu görevlerde istihdam edilmesi olgusu mevcuttur. Bu olgunun son zamanlarda bir süreklilik eğiliminde mevcut olduğunu görmekteyiz. Sayıların artmakta olduğunu da keza" dedi. 
     Atacanlı, Sezer’in bu konunun sakıncalarına dikkat çeken bir yazıyı Başbakan’a gönderdiğini bildirdi. 
     Cumhurbaşkanı Sezer, 7 Mart 2005 tarihli ve üç sayfalık yazısında, kamu kurum ve kuruluşlarındaki üst düzey yöneticilik görevlerinden kimilerinin atanmaları uygun görülmeyen kişilerce vekaleten yürütüldüğü, yine atamasının onaylanmayacağı düşünülen kimi kişilerin de, kararname düzenlenemesine gerek görülmeden üst düzeyde yöneticilik görevine vekaleten getirildikleri ve bu durumun süreklilik kazandığının gözlemlendiğini belirtti. 
     Cumhurbaşkanlığı’na 59’uncu Hükümet döneminde 28 Şubat 2005 tarihine kadar toplam 2 bin 340 atama kararnamesi geldiğini bildiren Sezer, bu kararnamelerden 306’sının imzalanmayarak geri gönderdiğini söyledi. 
     Sezer, geri gönderdiği kararnamelerin 17’sinde atanmak istenen kişilerin yasa ya da yönetmelikte yazılı koşulu taşımadığını, 58’inin yöneticilik ya da bakanlığın görev alanıyla ilgili konularda yeterli bilgisi ve deneyimi bulunmadığını, 13’ünün de yargı kararlarına uygun olmadığını ve 163’ünün de diğer nedenlere dayandığını kaydetti. 
     
     "HÜKÜMETLER GEÇİCİ DEVLETLER KALICIDIR" 

     Devletin belli ilkeler doğrultusunda varlığını sürdürdüğünü belirten ve devletin varlığını ilkeli bir biçimde sürdürebilmesinin "ehil devlet memurlarıyla" olanaklı olduğunu vurgulayan Sezer, şöyle devam etti 
     "Devlet memuru hükümeti değil, devleti temsil etmektedir. Çünkü, hükümetler geçici devlet kalıcıdır. Devlet politikası, olabilecek konu ve alanlar hükümetten hükümete değişirse devletin sürekliliği sağlanamaz. Ayrıca bu durum, anayasal ve yasal kurallara, kamu yararına ve kamu hizmetinin gerekçelerine uygun düşmemektedir. Kamu görevlerinin sürekli olarak vekaleten yürütülmesi uygulamasına son verilmesinde, devlete ve hukuka olan güvenin ve saygının yitirilmemesi yönünden zorunluluk görülmektedir." 
     
     "VEKALET STATÜSÜ İSTİHDAM MODELİNE DÖNÜŞTÜRÜLDÜ" 

     Üst düzey yöneticilik görevine atanmak istenilenlerin kimilerinin kamu yararı ve kamu hizmetinin gereği olarak bu görevlerde bulunmaması gereken kişiler olduğuna da dikkat çeken Sezer, yazısında şu ifadelere yer verdi 
     "Oysa, uygulamada bu kişilerin atanmak istenilen görevlerde vekaleten çalıştırıldığı anlaşılmaktadır. Böylece vekaleten görevlendirmede kalıcılık sağlandığı ve hizmetin aksamaması için istisnai bir yöntem olan vekalet statüsünün bir istihdam modeline dönüştürüldüğü saptanmıştır." . 
     Anayasal ve yasal düzenlemeler uyarınca, bir kamu görevinin göreve ilişkin kadroya asaleten memurlar eliyle yürütülmesinin zorunlu olduğunu belirten Sezer, yasaya göre bir görevin vekaleten yürütülmesinin, memurun geçici olarak görevden ayrılması ya da kadronun boş olması durumlarına özgü ve kamu görevinin aksatılmadan sürdürülmesinin gereği olarak "geçici bir önlem" niteliğinde öngörüldüğünü anımsattı. 
     
</TEXT>
</DOC>
