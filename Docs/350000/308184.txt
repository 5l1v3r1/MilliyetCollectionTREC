<DOC>
<DOCNO> 308184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/yazar/guclu.html </URL>
<DATE> 2005/01/21/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Keşke her gün bayram olsa mı 
</HEADLINE>
<TEXT>


Bayrama artık farklı bir anlam daha yüklendi. Tatilin ötesinde şimdi de otoyollar, köprüler, şehir içi otobüsler bedava. Hani bir telefon reklamı var, insanlar doya doya özgürce konuşsun diye ücretleri indirdik diyorlar. Diğer kentlerde durum nasıl bilmiyorum ama İstanbul'da yaşayanlar, doya doya gezsinler, bayramlaşsınlar, İstanbul'un tadını çıkarsınlar diye yolculuklar bedavaya getirildi. 
Otobüs, köprü, otoyol ücretinden ne olacak ki demeyin. Biz ikramı seven bir milletiz. Atalarımız, bedava sirke baldan tatlı diye boşuna dememiş. Elbette bir bildikleri vardı. 
Dün karşıdan karşıya geçenler, yani Avrupa'dan Asya'ya ya da Asya'dan Avrupa'ya geçenler, bu sözün haklılığını bir kez daha idrak etmişlerdir. 
Para ödeme duraksaması olmamasına rağmen, köprü girişlerinde öylesine bir kuyruk vardı ki, görseniz hayret ederdiniz. Hani şu kar yağdığında neyse o. Adım adım ilerliyorsunuz. Allahtan bayramdı ve onun getirdiği hoşgörü h kimdi. Yoksa öflemekten yolculuk hiç bitmezdi. 
Köprü trafiğinin bu kadar yoğun olması, bedavacılıktan mı, ekonominin iyi gidişatından mı yoksa milli ve manevi duygularımızın depreşmesinden mi Bana göre hepsinin payı var. 
İETT otobüsleri de tıklım tıklım olduğuna göre, bayram armağanı hoşumuza gitti sayılır. Özel arabalar trafiği kilitlediğine göre, benzin zamları umurlarında değil, demek ki ekonomik gidişat iyi sayılır. Başka günler değil de bayramlarda günün her saati trafik yoğunluğu yaşanıyorsa, bunun anlamı da bari yılda bir kez olsa da eş dost akraba ziyaretini unutmayalım gibi geldi bana... 
Bedava ulaşım nedeniyle, devlet kasasından hovardalık yapılıyor diye hükümete, belediyelere kızanlar var ama her şeye rağmen bu tür ufak jestler, halkın hoşuna gidiyor. Moralini yükseltiyor. Hani çam sakızı, çoban armağanı hediyelerin yüzde bıraktığı tebessüm gibi. Bütün yıl kazık atan devlet babanın hiç olmazsa bayramda buna ara verdiğini, üstüne üstlük bir de armağan verdiğini görmek güzel şey... 

Bayramda çalışanlar 
Bütün gün sokakta dolaşıp olup biteni gözlediğinizde en çok dikkati çekenler polisler oluyor. İlk gün tüm izinler kaldırılmış. İki ve üçüncü gün nöbetleşe bayramlaşmaya gideceklermiş. Son gün ise dönüş yolculukları dikkate alınarak istisnasız yine hepsi görev başında olacakmış. 
Kendilerini bu kutsal görevleri nedeniyle canı gönülden kutluyoruz. En zor zamanlarda hep görev başındalar. Arada bir kızsak da, eleştirsek de hep bir yerlerde onları görevleri başında görmek memnuniyet verici. Devletin varlığını hissettiriyorlar. İstisnalar elbette hariç 
Doktorlar, hemşireler, askerler, gazeteciler, taksiciler, teknisyenler, karayol çalışanları ve daha niceleri, toplumun güveni, huzuru ve mutluluğu için dün de, bugün de, yarın da görev başında olacaklar. Hepsine teşekkür ediyoruz... 

Mezarlıklar sahipsiz 
Mezarlıklar dolup taşıyordu. Boğa Yakalama Timi kuran belediyeler, bir de Mezarlıkları Güzelleştirme Timi kursalar ne iyi olur. Giriş çıkışlara iki trafik zabıtası koymak, park ve bahçeler biriminde çalışanları, yılın birkaç günü orada görevlendirmek o kadar zor mu Sağlığında hizmet götüremediklerini hiç olmazsa öte taraftayken hatırlasalar. Ama nerdeeee... 
Özetin özeti Özellikle bayramını kutlayacak hiç kimsesi olmayanlar ve bayramda çalışanlar olmak üzere hepinize mutlu bayramlar... 



</TEXT>
</DOC>
