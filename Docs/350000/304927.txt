<DOC>
<DOCNO> 304927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sontur10.html </URL>
<DATE> 2005/01/09/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Doğu hala doktorsuz... Açığın yüzde 40'ı karşılanabildi... 
</HEADLINE>
<TEXT>

     Sağlık Bakanı Recep Akdağ, Doğu ve Güneydoğu Anadolu'da sağlık personeli açığının giderilemediğini, buralarda sözleşmeli personel istihdamını özendirmek için merkezi döner sermayeden de pay verilmesi yoluna gidileceğini bildirdi. 
     Bakan Akdağ, yıllardan beri Doğu ve Güneydoğu Anadolu'da başta doktor olmak üzere sağlık personeli açığının giderilemediğine vurguladı. Bunun için ''sözleşmeli personel'' uygulaması başlatıldığını anımsatan Akdağ, bu personelin ''çakılı kadro'' olarak istihdam edildiğini, başka bir yere naklinin söz konusu olmadığını belirtti. 
     Temininde güçlük çekilen yerlerde sağlık personeli açığını gidermek amacıyla 2003 yılında yasal düzenleme yapıldığını anımsatan Akdağ, yasanın yürürlüğe girdiği Temmuz 2003 tarihinden bugüne kadar 160'ı uzman doktor ve bin 600'u pratisyen doktor olmak üzere 13 bin sağlık personelinin sözleşmeli olarak ihtiyaç duyulan illerde istihdam edildiğini söyledi. 
     Akdağ, sözleşmeli personel olarak istihdam edilen ebe ve hemşirelere 800-bin 200 YTL, pratisyen hekime bin 800-2 bin YTL, uzman hekime 3 bin 500-4 bin YTL ücret ödendiğini bildirerek, ayrıca bu kişilerin döner sermayeden aldıkları payla ücretlerin 2 katına çıkmasının mümkün olduğuna dikkati çekti. 
     Temininde gülük çekilen yerlerde sağlık personeli istihdamının tümüyle giderilemediğini, ihtiyacın ancak yüzde 40'ının karşılandığını belirten Akdağ, sözleşmeli personelin merkezi döner sermayeden de pay alarak alınan ücretin daha da artırılması yoluna gideceklerini, bu amaçla atama ve nakil yönetmeliğinde değişiklik yapacaklarını bildirdi. Akdağ, böylece uzman hekimin aylığının 8-9 bin YTL'ye çıkabileceğini kaydetti. 
     Akdağ, sağlık personelinin, ''belli süre sağlık personeli istihdamında güçlük çekilen yerlerde'' çalışması için yasal düzenleme yapacaklarını, ancak bunun geçmişteki ''mecburi hizmet'' uygulaması gibi olmayacağını bildirdi. 
     
     ''HEKİM FAZLASI YOK'' 
     Akdağ, Türkiye'de hekim fazlası olduğu görüşünün gerçeği yansıtmadığını belirterek, Dünya Sağlık Örgütü'nün verilerine göre, Türkiye'nin Avrupa bölgesindeki 52 ülke içinde hekim sayısı bakımından en son sırada yer aldığını söyledi. 
     ''Ülkemizde hekim sayısını artırmak zorundayız'' diyen Akdağ, bunu gidermek için tıp fakültelerine plansız bir yığma yerine YÖK ile birlikte koşulları da göz önünde bulundurarak planlama yapılması gereğine işaret etti. Akdağ, öğretim üyesi sayısı dikkate alınarak tıp fakültesine alınacak öğrenci sayısının artırılması yoluyla ya da gerekiyorsa yeni fakülteler açılarak hekim açığının giderilebileceğini vurguladı. 
     
</TEXT>
</DOC>
