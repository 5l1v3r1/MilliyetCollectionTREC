<DOC>
<DOCNO> 331151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonsiy24.html </URL>
<DATE> 2005/04/07/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Tan AİHM'in kararını zafer ya da yenilgi şeklinde görmek doğru olmaz 
</HEADLINE>
<TEXT>

     Dışişleri Bakanlığı Sözcüsü Namık Tan, Avrupa İnsan Hakları Mahkemesi'nin AİHM dünkü kararını bu aşamada ''bir zafer veya yenilgi'' şeklinde ortaya koymanın doğru olmayacağını söyledi. 
     Tan, haftalık basın toplantısında AİHM'nin kararının sorulması üzerine, ''Burada söz konusu olan ara aşama olup mahkeme davanın kabul edilebilirliğini açıklamıştır. Bundan sonraki aşamada esasa ilişkin inceleme söz konusu olacaktır. Dolayısıyla bunu bu aşamada bir zafer ya da yenilgi şeklinde ortaya koymak doğru olmaz'' diye konuştu. 
     AİHM'nin kararı çerçevesinde bu aşamada ileriye yönelik bir öngörüde bulunmanın mümkün olmadığını düşündüğünü ifade eden Tan, ''Zaten böyle bir öngörü uygun da olmaz. Ancak daha önceki örneklere bakacak olursak, bu mahkemenin 1 yıldan önce esasa ilişkin kararını almasının pek olası olmadığını söyleyebiliriz'' dedi Sözcü Tan, Celal Talabani'nin Irak devlet başkanlığına seçilmesine ilişkin bir soru üzerine, Talabani'nin Türkiye'yi tanıyan, tecrübeli bir devlet adamı olduğu yönündeki görüşlerini yineleyerek, ''Biz, Sayın Talabani ile işbirliği yapabileceğimize inanıyoruz'' diye konuştu. 
     Tan, bir başka soru üzerine de, Rusya'nın, Türkiye ile çok kapsamlı ilişkiler sürdüren bir ülke olduğunu, ticari ve ekonomik ilişkilerin milyarlarca dolarla ifade edildiğini vurguladı. 
     Dışişleri Sözcüsü Tan, sözlerine şöyle devam etti 
     ''Hepinizin bildiği gibi Rusya'dan büyük miktarda enerji ithal etmekteyiz, bunu da turizm ve müteahhitlik alanında bazı Türk firmalarının üstlendiği projelerle dengelemekteyiz. Tabii Rus turistlerin ülkemize turistik amaçla yaptıkları ziyaretlerin, ekonomik getirisinin çok üzerinde bir işlevi olduğunu düşünmekteyiz. Bu da iki ülkenin halklarının birbirine daha yakınlaşması, birbirlerini daha iyi anlaması ve ilişkilerimizin daha da gelişip güçlenmesi konusunda bir köprü görevi görmek şeklinde tanımlanabilir'' 
     
</TEXT>
</DOC>
