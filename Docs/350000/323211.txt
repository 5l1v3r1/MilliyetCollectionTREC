<DOC>
<DOCNO> 323211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonspo09.html </URL>
<DATE> 2005/03/12/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Hidayet süperdi... Kariyerinin en yüksek sayısına ulaştı... 
</HEADLINE>
<TEXT>

     ABD Profesyonel Basketbol Ligi'ndeki NBA Türk temsilcilerden Hidayet Türkoğlu, TSİ bu sabaha karşı yapılan maçta 32 sayı atarak, kariyerinin en yüksek rakamına ulaştı. 
     Ligde mücadeleye 10 maçla devam edilirken, Hidayet Türkoğlu, takımı Orlando Magic'in Minnesota Timberwolves'a 101-96 yenildiği maçta 40 dakika forma giydi. Rakip potaya gönderdiği 32 sayıyla kariyerinin en yüksek rakamına ulaşan Hidayet, aynı zamanda takımının en skorer ismi oldu. 
     Hidayet Türkoğlu, 2'si hücum 5 ribaunt aldı ve 4 asist yaptı. Türkoğlu, 2 sayılık atışlarda 18'de 9, 3 sayılık atışlarda 3'de 1 ve serbest atışlarda 12'de 11 isabet buldu. 
     Magic'de 19 sayı ve 19 ribauntla double-double yapan Dwight Howard, 18 sayıyla Steve Francis, 16 sayıyla da Jameer Nelson, Türkoğlu'nu izlediler, ancak yenilgiyi engelleyemediler. 
     Minnesota'da ise 25 sayı ve 18 ribauntla double-double yapan Kevin Garnett, 17'şer sayıyla da Troy Hudson ve Latrell Sprewell, galibiyeti getiren isimler oldu. 
     
     
     MEMO'NUN 14 SAYISI YETMEDİ 

     Mehmet Okur'un takımı Utah Jazz, sahasında Memphis Grizzlies'a 94-82 yenildi. 33 dakika sahada kalan Okur, bu süre içinde 14 sayı, ikisi hücum 5 ribaunt, 2 asist, 1 top çalma ve 1 blokluk performans sergiledi. Okur, 2 sayılık atışlarda 13'de 5 ve serbest atışlarda 6'da 4 isabet bulurken, bir kez denediği 3 sayılık atışta başarılı olamadı. 
     Jazz'da double-double yapan Andrei Kirilenko'nun 25 sayı ve 13 ribauntu da yenilgiyi engellemeye yetmedi. 
     Memphis'de ise Mike Miller 24 sayıyla galibiyete en çok katkıda bulunan isim oldu. 
     
     ZAZA 6 SAYI ATTI, BUCKS YENİLDİ 

     Gürcü asıllı Türk vatandaşı Zaza Pachulia'nın takımı Milwaukee Bucks, sahasında Dallas Mavericks'e 112-110 yenildi. Maçta 21 dakika forma giyen Pachulia, 6 sayı, dördü hücum 6 ribaunt, 1 asist ve 1 blokluk oyun çıkardı. Pachulia, 2 sayılık atışlarda 6'da 1 ve serbest atışlarda 4'de 4 isabet buldu. 
     Bucks'da Michael Redd'in 33, Desmond Mason'un 20 ve Joe Smith'in 19 sayısı galibiyet için yeterli olmazken, Dirk Nowitzki'nin 29 sayı ve 9 ribauntu, sezonun en yüksek rakamına ulaşan Jason Terry'nin 28 ve Michael Finley'nin de 19 sayısı, Dallas'ı galibiyete taşıdı. 
     
     Ligde alınan diğer sonuçlar şöyle 

     Toronto Raptors-Atlanta Hawks 112-116 uzatma . 
     Philadelphia Sixers-Charlotte Bobcats 112-80. 
     Indiana Pacers-Golden State Warriors 101-83. 
     Boston Celtics-Detroit Pistons 115-113 2 uzatma . 
     Phoenix Suns-Houston Rockets 107-127. 
     Sacramento Kings-Los Angeles Clippers 113-112. 
     Seattle Supersonics-Chicago Bulls 97-100. 
     Lige, TSİ yarın sabaha karşı yapılacak 6 maçla devam edilecek. 

     
</TEXT>
</DOC>
