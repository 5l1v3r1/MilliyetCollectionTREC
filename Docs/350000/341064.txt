<DOC>
<DOCNO> 341064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/guncel/gun02.html </URL>
<DATE> 2005/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Olmayan Varolan' çalışma Venedik'te 
</HEADLINE>
<TEXT>


Bu yıl 51. kez düzenlenecek olan Venedik Bienali'nde Türkiye'yi Hüseyin Çağlayan temsil edecek. Çağlayan, bienalde "Olmayan Varolan" başlıklı çalışmasını sunacak 

Yasemin Bay 

Yaklaşık 100 yıldır aralıksız olarak devam eden ve dünya sanat ortamının en önemli etkinliklerinden kabul edilen Venedik Bienali'nde bu yıl Türkiye'yi tasarımcı Hüseyin Çağlayan temsil edecek. T.C. Kültür Bakanlığı'nın himayesinde gerçekleştirilen projenin küratörlüğünü ve komiserliğini Beral Madra, koordinasyonunu ve prodüksiyonunu, Hüseyin Çağlayan'ın çalışmalarını tüm dünyada temsil etme hakkına sahip olan Galerist'in sahibi Murat Pilevneli yapıyor. 
Venedik Bienali için ilk kez bu kadar geniş çaplı bir desteğin olduğunu söyleyen Beral Madra, Türkiye pavyonunun Venedik'in en prestijli yapılarından biri olan Levi Vakfı'nın binasında yer aldığını belirtti "Türkiye pavyonu için 400 metrekarelik bir alana kurulu olan Levi Vakfı binası kiralandı. Bu bina, Grand Canale'de Guggenheim Müzesi'nin çaprazında yer alıyor. Özellikle yaz aylarında yapının önünden 45 bin turist geçiyor." 

3 boyutlu sanallık 
Türkiye, 1991'den bugüne, Venedik Bienali'ne birçok sanatçının yer aldığı çalışmalarla katılmıştı. Çağlayan ile Türkiye, ilk kez 'tek sanatçı' tarafından temsil ediliyor. Madra, nedenini şöyle açıklıyor "Bu bir güç yoğunlaştırması. Büyük pavyonlara sahip ülkeler bile tek sanatçıyla katılıyor." 
Çağlayan, bienalde Türkiye'yi temsil edecek olmanın hem omuzlarına büyük bir yük eklediğini hem de bundan onur duyduğunu söylüyor. Genelde birbirleriyle bağlantılı işler üreten Çağlayan bienale, kimlik, mek n, genetik, biyoloji ve antropoloji bilgilerinden yararlanarak ürettiği disiplinlerarası yapıtıyla katılıyor. "Olmayan Varolan" isimli projede, kullanılmış giysilerden alınacak DNA'larla yeni 3 boyutlu sanal bir karakter yaratılıyor. Bir biyologla çalışılarak yaratılan bu karakterin, şehir içinde seslere nasıl tepki verdiğine ilişkin bir başka çalışma da aynı çerçevede yer alıyor. Ses ve form arasındaki bağlantılar irdeleniyor. 
Çağlayan, "Gözle görülmeyen bir şeyi, somutlaştırmaya çalıştım diyebilirim" diyor ve ekliyor "Bir film yapmak istedim. Proje bitmedi, çekimi geçen hafta yaptık, animasyonlar üzerinde çalışıyorum. Fikirlerim, kimlik ve önyargı üzerine. Dolayısıyla bu konular üzerine kurulu bir şey yaptım. Proje için yarı gerçek hayat, yarı fantezi diyebiliriz. Yeni bir ülkeye gittiğinizde bir şekilde karşılaştığınız durum, terörizmle bağlantılı olarak bireyin gördüğü muamele... Terörizmle ilgili yaşadığımız kaygı, kimlik ve dünyadaki göç olayına da göndermeler var." 
12 Haziran - 6 Kasım tarihleri arasında düzenlenecek Venedik Bienali'ne, Çağlayan'ın projesi Garanti Bankası ile shop miles club sponsorluğunda, Turquality'nin desteğiyle katılıyor. Çağlayan'ın projesi Venedik Bienali sonrasında Galerist'te de sergilenecek. 


</TEXT>
</DOC>
