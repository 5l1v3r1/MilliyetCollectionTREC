<DOC>
<DOCNO> 310318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonspo30.html </URL>
<DATE> 2005/01/28/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Konya-G.Saray maçından notlar... Stad doldu, Baliç'e sevgilerle... 
</HEADLINE>
<TEXT>

     Birinci Süper Futbol Ligi'nin ikinci yarısının açılış maçı olan Konyaspor-Galatasaray karşılaşmasına, taraftarlar büyük ilgi gösterdi. 
     Maç için Konya'ya bir gün önceden gelen Galatasaray yönetimi, bugün öğle saatlerinde Mevlana Müzesi'ni ziyaret etti. Galatasaray İkinci Başkanı Ergun Gürsoy ve Basın Sözcüsü Turgay Kıran ile diğer yöneticiler, ziyaretten sonra müze dışında hatıra fotoğrafı çektirdi. 
     Galatasaraylı yöneticiler daha sonra Konya Galatasaray Derneği'nin açılışını yaptı. Açılışın ardından Bera Otel'e geçen yöneticiler, kendileri için düzenlenen sema gösterisini izledi. 
     Konyaspor-Galatasaray karşılaşmasına, seyirciler büyük ilgi gösterdi. Stat kapılarının saat 16.00'da açılmasına rağmen, kuyruklar uzun süre devam etti. Stat, kale arkasındaki küçük boşluklar dışında tamamen doldu. 
     Sabah saatlerinden itibaren, Konya Emniyet Müdürlüğü bin 121 polisle geniş güvenlik önlemi aldı. Taraftarlar, stada girişte iki kez kontrolden geçirildi. 
     Sahaya ilk olarak, maçın başlamasına 45 dakika kala Konyasporlu futbolcular çıktı. Karşılaşmayı izlemeye gelen yaklaşık 1000 Galatasaraylı taraftar, tribüne çağırdıkları Galatasaraylı eski oyuncu Baliç'e sevgi gösterisinde bulundu. 
     Konyaspor'dan yaklaşık 10 dakika sonra Galatasaraylı oyuncular sahaya çıktı. Konya Emniyet Müdürlüğü'nün görevlendirdiği polisler, stat içinde 11 kamera ve fotoğraf makinesiyle görev yaptı. 
     Galatasaray PAF takımının Avrupa'da bir turnuvaya katılması nedeniyle PAF takımları arasında maç yapılmadı. 
     Konyasporlu oyuncular, sahaya ''Şiddete Kırmızı Kart'' yazılı pankartla çıktı. 
     
</TEXT>
</DOC>
