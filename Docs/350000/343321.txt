<DOC>
<DOCNO> 343321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonsiy06.html </URL>
<DATE> 2005/05/17/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Erdoğan'ın Penguen dergisi aleyline açtığı 40 bin YTL'lik dava başladı 
</HEADLINE>
<TEXT>

     Başbakan Recep Tayyip Erdoğan’ın kendisini, fil, zürafa, maymun, deve, kurbağa, yılan, inek ve ördek şeklinde betimleyen karikatürleri "Tayyipler Alemi" başlığıyla kapak yapan mizah dergisi Penguen aleyhine açtığı 40 bin YTL’lik manevi tazminat davası başladı. 
     Ankara 1. Asliye Hukuk Mahkemesi’nde görülen davanın duruşmasına, Erdoğan’ın avukatı Fatih Şahin ile derginin sahibi Erdil Yaşaroğlu ve avukatları katıldılar. 
     Dergiyi yayınlayan Pak Yayıncılık ve Yaşaroğlu’nun avukatları Bülent Utku ile Tora Pekin, dava dilekçesindeki iddialara karşı cevap dilekçesi verdiler. 
     Duruşma, Erdoğan’ın avukatı Şahin’e dilekçeye karşı cevaplarını bildirmesi için süre verilmesine, tarafların ekonomik ve sosyal durumlarının araştırılmasına karar verilerek, ertelendi. Pak Yayıncılık ve Yaşaroğlu’nun avukatları tarafından verilen dilekçede, davacı tarafın karikatürler nedeniyle kişilik haklarının ihlal edildiğinin kabul edilmesinin, çağdaş ve demokratik toplumlarda sanatın ulaştığı gelişme düzeyi karşısında mümkün olmadığı belirtildi. 
     Karikatürün, kişi ya da olayların gülünç ve çelişkili yanlarını yakalayarak, bazen yazıyla desteklenen abartılmış çizgilerle mizaha dönüştürme sanatı olduğu anlatılan dilekçede, karikatürün öncelikli amaçlarından birinin de düşündürme, eğlendirme ve güldürme olduğu ifade edildi. Erdoğan ile çizilen hayvanların karakterleri arasında herhangi bir özdeşleştirme yapılmadığı savunulan dilekçede, "Karikatürlere yer veriliş biçimine bakıldığında, davacı yanın benzetildiği hayvan türlerinin, davacının ileri sürdüğü şekilde kendisini küçük düşürecek bir yönünün olamayacağı anlaşılmaktadır" denildi. 
     Dilekçede, dünyada ve Türkiye’de yıllardır geçmiş ve şimdiki dönem siyasetçilerin çeşitli hayvanlara benzetildiği karikatürler çizildiği anımsatılarak, bu kişilerin karikatürlerine gülüp geçtikleri, ancak Erdoğan’ın aynı hoşgörüyü göstermediği ifade edildi. 
     Dilekçede, Penguen Dergisi’ndeki karikatürlerin, Erdoğan’ın, Cumhuriyet Gazetesi çizeri Musa Kart’ın kendisini ipe sarılı kedi şeklinde çizmesine karşı açtığı davaya tepki ve dayanışma olarak yayınlandığı belirtilerek, hakaret kastı bulunmadığı, hukuka aykırılığın da söz konusu olmadığı savunuldu. 
     Dava dilekçesinde, karikatürlerin, Başbakan Erdoğan’ın kişilik haklarına saldırı içerdiği gerekçesiyle Penguen Dergisi’nin sahibi Erdil Yaşaroğlu ile Pak Yayıncılık’tan 40 bin YTL manevi tazminat talep ediliyor. 
     
</TEXT>
</DOC>
