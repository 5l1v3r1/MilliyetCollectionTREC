<DOC>
<DOCNO> 329439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur31.html </URL>
<DATE> 2005/04/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Er Görevimiz yasaları yorumlamak değil, uygulamak 
</HEADLINE>
<TEXT>

     Emniyet Genel Müdür Yardımcısı ve sözcüsü Ramazan Er, polisin görevinin yasaları yorumlamak değil, uygulamak olduğunu söyledi. 
     Er, Emniyet Genel Müdürlüğü'nde düzenlediği haftalık basın bilgilendirme toplantısında, park etme yasağına uymayan araçlara uygulanacak işlemler hakkında bilgi verdi. 
     Park yasağını ihlal eden sürücülerin otomobillerinin usulüne uygun çekilmediği şeklinde şikayetler geldiğini anlatan Er, park ihlali yapan araçların çekilmesinin önleneceğini bildirdi. 
     Er, bu şekilde park eden araçların plakasına göre düzenlenecek ceza tutanağının, aracın ön camı ile sileceği arasına bırakılacağını kaydetti. 
     Polisler tarafından en az 30 dakika sonra yapılan ikinci kontrolde uyarı pusulası bırakılan aracın bulunduğu yerden kaldırılmadığının tespit edilmesi durumunda, tekrar trafik ceza tutanağı düzenleneceğini anlatan Er, yapılan işlemlerin 3'den fazla tekrar etmesi durumunda, aracın usulüne uygun olarak çekileceğini ve muhafaza altına alınacağını ifade etti. 
     Er, 160. Polis Haftası'nın 4 Nisan Pazartesi gününden itibaren çeşitli etkinliklerle kutlanacağını da kaydetti. 
     
     TCK'NIN ERTELENMESİ 
     Er, yeni TCK'nın yürürlülük tarihinin ertelenmesi ile ilgili değerlendirmesinin sorulması üzerine, ''TBMM'den çıkan yasalara hiç bir kamu görevlisinin itirazı olmayacağı gibi, polisin de itirazı söz konusu değildir. TBMM'den çıkan kanunları yorumlamak, değerlendirmek bizim görevimiz değil, bizim görevimiz bu kanunları uygulamaktır. Erteleme konusuna gelince bu TBMM'nin tasarrufudur'' yanıtını verdi. 
     ''Yasa ile ilgili EGM'nin görüşü alındı mı'' sorusunu yanıtlarken Er, ''herhangi bir yasa taslağının hazırlanması sırasında, taslağın ilgili bakanlıklar ve kurumlara gönderilerek, yasa taslak halindeyken kurum ve kuruluşların görüşlerinin alınacağını'' söyledi. 
     
     AZERBAYCAN'DAKİ OPERASYON 
     Türk polisinin Azerbaycan'da yaptığı operasyonla ilgili bilgi de veren Er, Azerbaycan'da bir bankanın genel müdürünün eşinin kaçırılması ve bir gazetecinin öldürülmesi olaylarının ardından Azerbaycan polisinin kendilerinden yardım istediğini ifade etti. 
     Er, EGM'den bir ekibin 6 Mart'ta söz konusu ülkeye gittiğini ve Azerbaycan polisi ile yaptığı ortak çalışma sonucu, her iki olayın faillerinin yakalandığını belirtti. 
     Sütçüler ilçesinde Orhan Pamuk'a ait kitapların toplatılması girişimiyle ilgili değerlendirilmesinin sorulması üzerine Er, basın kanununa göre, kitap toplatılmasının hakim kararı ile yapılabileceğini, gecikmesinde sakınca bulunan durumlarda ise cumhuriyet savcısı ya da mülki idare amirinin talimatıyla inceleme amaçlı, ancak 3 nüsha alınabileceğini belirtti. Er, bunun dışında kitap toplatılmasının söz konusu olamayacağını kaydetti. 
     
</TEXT>
</DOC>
