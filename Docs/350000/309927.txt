<DOC>
<DOCNO> 309927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonsiy13.html </URL>
<DATE> 2005/01/27/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Erdoğan Kerkük'te yanlışa göz yumanlar faturayı öderler 
</HEADLINE>
<TEXT>

     Başbakan Recep Tayyip Erdoğan, ''Davos Zirvesi'ni en ideal şekilde ülkemiz, milletimiz için değerlendirmenin gayreti içinde olacağız'' dedi. 
     Başbakan Erdoğan, Dünya Ekonomik Forumu'nun yapıldığı İsviçre'nin Davos kasabasına hareketinden önce Atatürk Havalimanı'nda düzenlediği basın toplantısında, zirve programına ilişkin bilgi verdi. 
     Dünya Ekonomik Forumu toplantısına katılmak üzere Davos'a hareket ettiklerini, bu ziyareti bakan ve milletvekilleri ile teknokrat ve bürokratlarla gerçekleştireceklerini ifade eden Başbakan Erdoğan, şunları söyledi 
     ''Dünya Ekonomik Forumu, bildiğiniz gibi 1970'lerde Batı Avrupa iş çevreleri ile siyasi liderleri biraraya getiren, ekonomik ve ticari konuların görüşüldüğü bir forum niteliği taşımaktaydı. Sonraki yıllarda ise küresel boyuttaki ekonomik sorunların yanında, siyasi, teknolojik ve çevreyle ilgili konuların da ele alındığı, dünyanın her bölgesinden liderlerin katılmış olduğu, Birleşmiş Milletler, Avrupa Birliği, Dünya Bankası gibi önemli uluslararası örgütlerin biraraya geldiği bir platform halini almıştır. 
     Bu yılki Davos toplantısının ana teması, zor seçenekler karşısında sorumluluk üstlenilmesi olarak belirlenmiştir. 
     Bu çerçevede, küresel ve ekonomik istikrarın sağlanması ve ekonomik büyümenin gerçekleştirilmesi, bilgi ve teknolojiye dayalı olarak erişim, küresel şirketlerin yönetimi, uluslararası ekonomik ortamda belirsizliklerin ortadan kaldırılması, küresel ve bölgesel dengelerin sağlanması, küresel vatandaşlık kavramının şekillendilmesi üzerinde durulacaktır.'' Başbakan Erdoğan, 4 gün sürecek zirve süresince 220 toplantı yapılacağını ve oturumlarda dünyanın çeşitli bölgelerindeki gelişmelerle birlikte, kitle imha silahları, fakirlik, dengeli küreselleme, İslam ve modernleşme gibi konuların ele alınacağını bildirdi. 
     
     TÜRKİYE'NİN ÖNCELİKLERİ 

     Kendisinin de 27-28 Ocak tarihlerinde Davos toplantılarında yoğun bir program icra edeceğini söyleyen Başbakan Erdoğan, bazı ülkelerin liderleri, önde gelen iş ve finans kuruluşlarının temsilcileriyle bugün ve yarın geç vakte kadar toplantılarının süreceğini kaydetti. 
     Erdoğan, şunları söyledi 
     ''Bu toplantı vesilesiyle Türkiye'nin önümüzdeki dönemde öncelikleri nelerdir, bunlar üzerinde ısrarla durmanın gayreti içinde olacağım. Arkadaşlarım, gerek Kemal Unakıtan, gerek Ali Babacan Bey de temaslarını sürdürecekler ve böylece bu 4 günlük Davos Zirvesi'ni en ideal şekilde ülkemiz, milletimiz için değerlendirmenin gayreti içinde olacağız. 2005 yılının doğrudan yabancı sermayenin Türkiye'ye aynı zamanda giriş yılı olacağı umuduyla bu altyapıları da bir yerde oluşturmanın gayreti içinde olacağız.'' Erdoğan, Davos'ta bulunan Devlet Bakanı Ali Babacan'ın orada çalışmalarını sürdürdüğünü belirtti. 
     Başbakan Erdoğan, Davos'ta Almanya Federal Cumhuriyeti Şansölyesi Gerhard Schröder'in de aralarında bulunduğu bazı ülkelerin liderleriyle görüşeceğini ve yarın geç saatlerde Türkiye'ye döneceğini bildirdi. 
     
     "FATURAYI ÖDERLER" 

     Başbakan Recep Tayyip Erdoğan, Kerkük'te atılacak yanlış bir adımın, Irak'ta geleceğe yönelik bir barışı olumsuz istikamette etkileyeceğini belirterek, ''Burada olumsuz bir yapılanmaya BM, ABD ve diğer koalisyon güçleri asla müsaade etmemelidir. Eğer böyle bir yanlışa göz yumulacak olursa, gelecekteki olumsuz bir faturanın bedelini de onlar ödemek durumunda kalırlar'' dedi. 
     Başbakan Erdoğan, Atatürk Havalimanı Devlet Konukevi'nde düzenlediği basın toplantısında, temasları hakkında bilgi verdikten sonra gazetecilerin sorularını cevaplandırdı. 
     ''Dün yaptığınız açıklamada, Türkiye'nin Kıbrıs konusundaki milli duyarlılığının farklı yönlere çekildiğini söylediniz. Bu konuyu Davos'ta gündeme getirecek misiniz '' şeklindeki soru üzerine Başbakan Erdoğan, şöyle konuştu ''Bugüne kadar KKTC ile ilgili hassasiyetlerimiz neyse, bu hassasiyetlerimiz aynen korunarak devam edecektir. Bu hassasiyetlerimizden bildiğiniz gibi AB ile ilgili 17 Aralık öncesinde de herhangi bir tavizimiz olmamıştır. Gerekli olan neyse bunları söyledik, bundan sonra söylemeye devam edeceğiz. Biz hak olandan başka bir şey istemiyoruz. Gerek ülkemiz, gerek KKTC açısından hak olan neyse, hakkaniyet neyse sadece bunu istiyoruz. Her zaman bir ifademiz oldu, 'Etikette neyse o', ne fazla, ne az... Böyle bir sıkıntımız yok.'' 
     
     KERKÜK 

     Başbakan Erdoğan, ''Davos'taki toplantıların gündeminde bölgesel güvenlik konusu da var. Türkiye'de askeri kanat hem Kerkük hem de Kıbrıs konusundaki kaygılarını dile getirdi. Bu konudaki yorumunuz nedir '' sorusuna karşılık da, şunları kaydetti 
     ''Dışişleri Bakanımızın konuyla ilgili açıklamasını dinlediniz. Kerkük konusunda hassasiyetlerimizin olduğunu biz çok daha önceden belirttik. Ve bunu gerek Amerikalı dostlarımıza, başta sayın Bush ve Cheney olmak üzere bunları söyledik. Aynı şekilde koalisyon güçlerine bunları söyledik. 'Burada hassasiyetimiz var' dedik. Bu hassasiyet sadece bizim değil, çevre ülkelerde de aynı hassasiyet Kerkük'le ilgili vardır. Irak'ın geleceği açısından da, Kerkük'teki atılacak yanlış bir adım, Irak'ta geleceğe yönelik barışı olumsuz istikamette etkiler. Buradaki olumsuz bir yapılanmaya BM, ABD ve diğer koalisyon güçleri asla müsaade etmemelidir. Eğer böyle bir yanlışa göz yumulacak olurlarsa, gelecekteki olumsuz bir faturanın bedelini de onlar ödemek durumunda kalır.'' 
     
     GÜNEY ASYA'DAKİ FELAKET 

     Başbakan Recep Tayyip Erdoğan, Güney Asya'daki felaket bölgesine yardım amacıyla başlatılan yardım kampanyasında gelinen noktayı nasıl değerlendiriyorsunuz '' sorusuna karşılık da, kampanyada ortaya çıkan rakamların nihai olmadığını söyledi. 
     Kendilerinin süreci ateşlediğini belirten Erdoğan, bölgeye 5 Şubat'ta gerçekleştirecekleri ziyarette, durum tespiti yapacaklarını kaydetti. 
     Erdoğan, ziyaret sonrası Türkiye'deki kampanyanın çok daha farklılık kazanacağını ifade ederek, ''İnanıyorum ki, Türkiye'de 7'den 70'e bütün halkım, vatandaşım bu konuda duyarlılığını eksik etmeyecektir'' dedi. 
     Başbakan Erdoğan, ''Davos'ta yeni seçilen Ukrayna Devlet Başkanı Viktor Yuşçenko ile de görüşeceksiniz. Gündeminiz de ne var '' sorusu üzerine, şöyle konuştu 
     ''Ukrayna ilgili bizim özellikle son yıllarda gerek siyasi, gerek ekonomi, gerek ticari alanlarda ciddi bir münasebetimiz oluştu. Bu ilişkiler hızla artarak devam ediyor. Sayın Yuşçenko ile yeni bir dönem başlamış olacak. İnanıyorum ki, bu süreci aynı şekilde bundan sonra da arttırarak olumlu istikamette devam ettireceğiz. Sayın Yuşçenko ile görüşüp, geleceğe yönelik ne gibi adımları müşterek atabiliriz bunları görüşme fırsatımız olacak.'' 
     
</TEXT>
</DOC>
