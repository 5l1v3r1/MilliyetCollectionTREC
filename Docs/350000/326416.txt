<DOC>
<DOCNO> 326416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur51.html </URL>
<DATE> 2005/03/23/ </DATE>
<TIME> 19.17 </TIME>
<AUTHOR>  </AUTHOR>
<HEADLINE>
DPÜ senatosundan Türk bayrağına saygısızlığa tepki... 
</HEADLINE>
<TEXT>

     Mersin'de, Nevruz Bayramı kutlamaları sırasında Türk Bayrağı'na yapılan saldırıya tepkiler sürüyor. 
     Dumlupınar Üniversitesi DPÜ Senatosu'nca yapılan açıklamada, ''Nevruz Bayramı'nı kutlama bahanesiyle bir grup çapulcunun, büyük Türk Milleti'nin sembolü şanlı Türk Bayrağı'na yaptığı saldırının nefretle kınandığı'' belirtildi. 
     ''Türk Milleti ve devletinin bölünmez bütünlüğüne kasteden kuklaların, sergiledikleri bu alçaklığın bedelini ödeyecekleri'' vurgulanan açıklamada, ''hiç kimsenin, Türk Milleti'nin tepkisini ölçmeye kalkmaması, aksi takdirde her zaman barışın ve huzurun teminatı olan Türk ruhunun, bu ihanet odaklarına karşı savaşın kartalı olmakta bir an bile tereddüt etmeyeceği'' kaydedildi. 
     Açıklamada, Türk Milleti'nin birlik, beraberlik ve bölünmez bütünlüğünün sembolü Türk Bayrağı'nın sahipsiz olmadığının altı çizildi. 
     
     ŞANLIURFA 
     Harran Üniversitesi HRÜ Senatosu da Mersin'deki Nevruz kutlamaları sırasında Türk Bayrağı'na yapılan saldırıyı kınadı. 
     Senatodan yapılan açıklamada, olayın bazı çevrelerce ''münferit ve cezai ehliyeti olmayan çocukların hareketi'' olarak değerlendirildiği belirtilerek, bu değerlendirmenin ''büyük bir yanılgı'' olduğuna dikkat çekildi. 
     Çocukların yıllarca bu çevrelerce yönlendirildiği ve teşvik edildiği ifade edilen açıklamada, ''Bunun en büyük delili ise daha önceleri bu çevrelerin toplantılarında Türk Bayrağı'na karşı yapılan saygısız davranışlardır'' denildi. 
     
     KAYSERİ 
     AK Parti Kayseri İl Başkanı Mahmut Cabat ise Mersin'deki Nevruz kutlamaları sırasında Türk Bayrağı'na yapılan saygısızlığa tepki göstererek, ''Bu topraklar üzerinde yaşadığı halde şereften yoksun kalarak bayrağımıza el uzatan zavallılar, bedelini ödeyecektir'' dedi. 
     Cabat, yaptığı yazılı açıklamada, vatan, millet ve bayrağın Türk Milleti'nin kutsal değerleri arasında yer aldığına dikkat çekerek, ''Herkes bilmelidir ki, bu topraklar üzerindeki son ocak sönünceye kadar ay yıldızlı bayrağımız semalarımızda şanla dalgalanacaktır'' diye konuştu. 
     
</TEXT>
</DOC>
