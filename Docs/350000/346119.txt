<DOC>
<DOCNO> 346119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sontur08.html </URL>
<DATE> 2005/05/26/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Saklambaç oynarken asansörde sıkıştı 
</HEADLINE>
<TEXT>

     Mustafa ERCAN MERSİN, DHA 

      MERSİN'de evlerinin bulunduğu apartmanda asansör kabini ile duvar arasında sıkışan 3 yaşındaki Mehmet Alp Eren Kurtoğlu, İtfaiye ve Sivil Savunma ekiplerinin yoğun çabası sonucu kurtarıldı. 
     Olay, Mesudiye Mahallesi Fasih Kayabalı Caddesi’nde bulunan Cemilbey Apartmanı’nda meydana geldi. Annesi hemşire Hatice Kurtoğlu ve babası polis memuru Halil Kurtoğlu’nun görevde olduğu sırada 7’nci kattaki evlerinin kapısının önünde ablasıyla saklambaç oynayan Mehmet Alp Eren Kurtoğlu, saklanmak için asansör kabinine girdi. Kapısı kapanan asansör, bu sırada 1'inci kattan çağrıldı. 
     
     ACI İÇİNDE 7 KAT İNDİ 
     Dengesini kaybeden talihsiz çocuk, sağ omzunun üzerine düşünce kolu asansör kabini ve duvar arasında sıkışarak 1’inci katta kadar indi. Çığlıklar atarak ağlayan küçük çocuğun sesini duyan apartman sakinlerinin durumu polise bildirmesiyle İtfaiye ve Sivil Savunma ekipleri geldi. Kısa sürede olay yerine ulaşan ekipler, aletlerle asansör kapısını açmaya çalıştı. Kurtarma çalışmaları sırasında bir vatandaşın eline aldığı balyozla asansör kapısına rasgele vurması tepkilere neden oldu. Görevliler, yaklaşık 10 dakikalık bir çalışma sonrası asansörün kapısını açarak Kurtoğlu'nu kurtardı. 
     Sıkıştığı asansör kabininden çıkartılan Kurtoğlu, annesinin görev yaptığı Toros Devlet Hastanesi’ne götürüldü. Küçük çocuğun sağlık durumunun iyi olduğu belirtildi. 
     
</TEXT>
</DOC>
