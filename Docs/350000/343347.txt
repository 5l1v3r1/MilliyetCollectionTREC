<DOC>
<DOCNO> 343347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonspo03.html </URL>
<DATE> 2005/05/17/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Fenerbahçe'de şölen hazırlığı... 
</HEADLINE>
<TEXT>

     Son iki maçını kaybeden Fenerbahçe'de moral bozukluğu ile "Şampiyonluk şöleni" hazırlıkları içiçe geçti. 
     Takımlarının, derbiden beraberlikle ayrıldığı takdirde bile 16. şampiyonluğunu ilan edeceğini dikkate alan taraftarlar, şimdiden çalışmalara başladı. Pazar günkü maçta Şükrü Saracoğlu Stadı’nı bir gelin gibi süsleyecek olan Sarı - Lacivertliler, herkesin maça formaları, kaşkolları, bayrakları, flamalarıyla gelmesini istedi. Fenerbahçeli taraftarlar, şampiyonluk turunu Galatasaray galibiyetiyle atmanın çok anlamlı olacağını ifade etti. 
     
     Hooijdonk’un veda partisi 

     Galatasaray derbisi, şampiyonluk sınavının yanısıra, Pierre Van Hooijdonk’un Fenerbahçe taraftarına veda maçı olacak. Kadıköy’de son kez taraftarların önüne çıkacak olan Hollandalı yıldızın tek arzusu, bu önemli günde forma giymek. Bu arada Sarı - Lacivertliler, geçen sezonki şampiyonlukta büyük pay sahibi olan, ancak bu sezon Daum tarafından yedek kulübesine mahkum edilen Hooijdonk’u güllerle uğurlamaya hazırlanıyor. Tecrübeli oyuncu için özel pankartlar da açılacak. 
     
     Serhat, bıçak altına yatıyor 

     Sezon başında ameliyat olması gererirken, teknik direktör Daum’un isteğiyle bunu erteleyen Serhat, iki maç sonra Almanya’da bıçak altına yatacak. Ayağındaki sakatlık yüzünden neredeyse sezonun tamamını ağrılar içinde geçiren, İsviçre ve Almanya’ya giderek derdine derman arayan, iğne tedavileriyle ayakta durmaya çalışan gurbetçi oyuncu, bu sıkıntıdan ameliyat olarak kurtulacağını söyledi. Serhat, Ankaragücü karşılaşmasına da 39 derece ateşle çıktığını sözlerine ekledi. 
     
     Küfür için seferberlik 

     Hiçbir maçta küfür etmeyerek, farkını ortaya koyan taraftarın, bu tavrını derbide de sürdürmesini isteyen Fenerbahçe Yönetimi, Küfürsüz bir maçö için adeta seferberlik ilan etti. Kupa maçında Başkan Aziz Yıldırım’a edilen küfürler ve Özhan Canaydın’ın açıklamalarının taraftarı olumsuz etkilemesinden çekinen yöneticiler, hafta boyunca bu konuda çaba harcayacak. Centilmenliğin sürdürülmesi için telkinde bulunacak olan idareciler, Galatasaray galibiyeti, şampiyonluk ve centilmenlik birleşimiyle sezona damgamızı vuralımö dedi. 

     
</TEXT>
</DOC>
