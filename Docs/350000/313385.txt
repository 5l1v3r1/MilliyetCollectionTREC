<DOC>
<DOCNO> 313385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun03.html </URL>
<DATE> 2005/02/08/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Afganistan'da düşen uçak... Ceset parçaları bulundu 
</HEADLINE>
<TEXT>

     NATO askerlerinin, Afganistan'ın başkenti Kabil yakınlarında düşen uçağın yolcularının ceset parçalarına ulaştığı bildirildi. 
     NATO sözcüsü binbaşı Karen Tissot Van Patot, yaptığı açıklamada, askerlerin ceset parçaları bulduğunu ve bu parçaların kaç kişiye ait olduğunu şu anda söylemenin imkansız olduğunu söyledi. 
     Afganistan Savunma Bakanlığı sözcüsü General Muhammed Zahir Azimi de, yaptığı açıklamada, adli tıp uzmanlarının, parçaları toplamaya başlayacağını, ancak bu işin tamamlanmasının haftalar alabileceğini söyledi. 
     Dağa tırmanan 100 Afgan askerinin, enkazın 150 metre uzağında bulunduğunu belirten sözcü Azimi, adli tıp ekiplerinin, bugün olay yerine ulaşmalarının beklendiğini kaydetti. 
     Sözcü, soğuk ve karın yanı sıra bölgede mayınların olabileceğine dikkat çekti. 
     Afganistan'ın Taliban rejiminden sonra ilk özel havayolu şirketi Kam Air'in sahibi olduğu Boeing 737-200 tipi yolcu uçağı, geçen Perşembe Herat kentinden Kabil'e yaklaşırken kar fırtınasında radardan kaybolmuştu. Uçakta 8 mürettebat ve aralarında 9 Türk'ün de olduğu 96 yolcu bulunuyordu. 
     NATO helikopterleri, uçağın enkazının yerini geçen Cumartesi Çaperi dağlarında saptamıştı, ancak soğuk hava, sis ve 2.5 metreyi bulan kar kurtarma ekiplerinin enkaza ulaşmasını engellemişti. 
     
</TEXT>
</DOC>
