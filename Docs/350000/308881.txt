<DOC>
<DOCNO> 308881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/soneko30.html </URL>
<DATE> 2005/01/24/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Moscow Times 'Rusya'da rüşvet vermenin yolları' kitabı yayımlandı... 
</HEADLINE>
<TEXT>

     Rusya ve Finlandiya Ticaret Odası'nın Rusya'da bürokratlar ve işadamlarına rüşvetin nasıl başarılı bir şekilde verilebileceğini anlatan bir kitap yayımladığı bildirildi. 
     Rusya'da İngilizce yayımlanan Moscow Times gazetesinde yer alan haberde, Finlandiya hükümetinin maddi desteğiyle yayımlanan ''Finliler için Rus Gümrüğü'' adlı kitabın yolsuzluğun ve devlet çürümesinin en az yaşandığı ülkelerden biri olan Finlandiya'daki işadamları tarafından yoğun ilgiyle karşılandığı kaydedildi. 
     Kitapta, Finlandiyalı işadamları Rus yetkililere verdikleri rüşvetlerle ilgili deneyimlerini aktarırken, adı açıklanmayan bir işadamının, ''Eğer rüşvet vermek zorundaysanız, bu kesinlikle herhangi bir şahit olmadan son derece saygılı bir şekilde veya aracı bir Rus vatandaşı vasıtasıyla olmalı'' açıklamasına yer verildi. 
     Finlandiya Ticaret ve Sanayi Bakanlığı'ndan bir yetkili, kitaptan rahatsızlık duyduklarını belirterek, ''Böylesi bir kitap rüşvet vermeyi ve almayı çekici hale getiriyor. Bu tip bilgiler hükümetin maddi desteğiyle çıkarılan bir kitapta yer almamalı'' dedi. 
     ''Elbette o ülkedeki işleyiş hakkında bilgi vermelisiniz ama bu şekilde değil'' diyen yetkili, ''Okuyucuların kafasında Rusya'da rüşvet vermeden hiçbir şey yapamazsınız anlayışı olacak'' diye konuştu. 
     Kitabı yayınlayan iki ülke Ticaret Odası yetkilileri de kitapta etik olmayan veya yasadışı bir şey bulunmadığını savunarak, ''Bunlar yönetmelik değil, sadece örneklerdir. Bu kitap tamamen Rusya'daki gerçek yaşamın tasviridir'' dediler. 
     
</TEXT>
</DOC>
