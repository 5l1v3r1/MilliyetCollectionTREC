<DOC>
<DOCNO> 336697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonsiy17.html </URL>
<DATE> 2005/04/25/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
CHP'li Öymen Bush'un demeci hakkında aşırı sevinmek yanlış olur 
</HEADLINE>
<TEXT>

     CHP Genel Başkan Yardımcısı Onur Öymen, ABD Başkanı Bush'un konuşmasıyla ilgili değerlendirme yaparken aşırı bir sevinç gösterisinde bulunmanın yanlış olduğunu belirterek, ''Ermeniler hakkında üzüntü beyan edecekseniz, aynı olaylarda Ermenilerin katlettiği yarım milyondan fazla Türk için de duyarlı bir söz beklemek bizim hakkımızdır'' dedi. 
     Öymen, yaptığı yazılı açıklamada, ABD Başkanı Bush'un konuşmasında ''soykırım'' kelimesini kullanmamasının ''bir gerçeğin ifadesi'' olduğunu belirtti. 
     ''Bu yüzden Başkan Bush'un demeci konusunda değerlendirme yaparken aşırı bir sevinç gösterisinde bulunmamız yanlış olur'' diyen Öymen, ''Biz kendi kayıtlarımızdan, arşivlerimizden biliyoruz ki 513 bin Türk o dönemde Ermeniler tarafından öldürülmüştür. Bizim buna ilişkin bir sempati sözü beklemek hakkımız yok mudur '' diye sordu. Öymen, şunları kaydetti 
     ''Eğer bu olaylardan bahsedeceksiniz ve o olaylarda hayatını kaybeden Ermeniler hakkında üzüntü beyan edecekseniz, aynı olaylarda Ermenilerin katlettiği yarım milyondan fazla Türk için de duyarlı bir söz beklemek bizim hakkımızdır. 
     Başkan Bush, bir uzmanlar kurulu oluşturulması için Türkiye'nin girişimini destekliyor ama arşivlerini açmadığı için Ermenistan'a hiçbir eleştirisi yok. Bunu da dikkate almak lazım. 
     Başkan Bush'un sözleri içinde Ermeni Asala teröristlerinin öldürdüğü Türk diplomatlar için de bir şefkat sözü, başsağlığı yok. 
     Bu olaylar hiç olmamış gibi düşünüyoruz. Kaybettiğimiz insanlar bizim insanlarımız, en değerli insanlarımız. Ermeni teröristler, Türkiye'nin Kıbrıs harekatından sonra, muhtemelen Rum teröristleriyle işbirliği halinde bu diplomatlarımızı katlettiler. Nerede dünyanın buna tepkisi Niçin diğer devletlerden bu konuda tepkilerini dile getirmelerini istemiyoruz Niçin bunu ön plana çıkarmıyoruz 
     Bizim bu konularda söyleyecek çok sözümüz var. Türkiye hep sanık sandalyesine oturtulmak isteniyor. Halbuki şikayetçi olan biziz.'' 
     
</TEXT>
</DOC>
