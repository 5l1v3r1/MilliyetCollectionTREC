<DOC>
<DOCNO> 345672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonsiy06.html </URL>
<DATE> 2005/05/25/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Muayene saatleri Başhekimin insiyatifine bırakıldı 
</HEADLINE>
<TEXT>

     Poliklinik muayene başlama ve bitiş saatleri artık başhekimlerin inisiyatifinde olacak. Başhekim isterse, mesai saatleri dışında ve tatil günlerinde de muayene ve tedavi yapılabilecek. 
     Sağlık Bakanlığı Müsteşarı Necdet Ünüvar, illere gönderdiği genelgede, hastanelerde hizmet sunumunda yeni bir anlayışa gidildiğini belirterek, çalışma esaslarına ilişkin yeni düzenlemeler yapıldığını anımsattı. Ünüvar, poliklinik muayene başlama ve bitiş saatlerini belirleme yetkisinin başhekimlere verildiğini ve poliklinik ve tedavi hizmetlerinin mesai saatleri dışında tatil günlerinde de verilebileceğini belirterek, bu düzenlemeye uyulmasını istedi. Ünüvar, "Yataklı tedavi kurumlarının hasta yoğunluğu nedeniyle, sağlık hizmetlerinin kesintiye uğramaması amacıyla farklı çalışma saatleri uygulamasına imkan verilmiştir" dedi. 
     
     HEKİM SEÇME ÖZGÜRLÜĞÜ 
     Yataklı tedavi kurumlarında çalışan her klinisyen uzman hekime, poliklinik hizmeti verme zorunluluğu getirildiğini kaydeden Ünüvar, "Hekim seçme uygulaması teşvik edilmiştir" dedi. 
     
     "HASTA REHİN ALMAYIN" 
     Ağır ve acil müdahale gereken hastaların sosyal güvencesine bakılmaksızın muayene ve tedavi edilmesi gerektiğini anımsatan Ünüvar, hastanelerde hasta odalarının 1-2 kişilik yapılmasına özen gösterilmesini istedi. 
     Hastaların rehin tutulması ya da rehin kalmasının kesin olarak yasaklandığını vurgulayan Ünüvar, hastanın tüm bakımından hemşirelerin sorumlu tutulduğunu kaydetti. 
     
     DOKTORA SUÇLUYU BİLDİRME ZORUNLULUĞU 
     Ünüvar, genelgede, hastanede tedavi edilen vakalarda bir suçun işlendiğine dair bir belirtiyle karşılaşılması durumunda Cumhuriyet Başsavcılığı veya polise haber verilmesinin zorunluluk olduğunu bildirdi. Ünüvar, hastanelerin poliklinik, servis, laboratuvar, ameliyathane, mutfak, çamaşırhane, bahçe gibi hizmet birimlerinin temizliklerinin hizmet alımı yoluyla yapılabileceğini kaydetti 
     
</TEXT>
</DOC>
