<DOC>
<DOCNO> 329315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko48.html </URL>
<DATE> 2005/04/01/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Miracle Resort Hotel açıldı... 
</HEADLINE>
<TEXT>

     Fenerbahçe Asbaşkanı Nihat Özbağı'nın sahibi olduğu MÖN İnşaat Şirketi tarafından 50 milyon dolar harcanarak yapılan Miracle Resort Hotel, ilk müşterilerini kabul etti. 
     Otelin açılışı dolayısıyla düzenlenen yemekli toplantıda yatırımla ilgili bilgi veren otelin Genel Müdürü Türgen Şevki Bulut, Kundu'da yapımı tamamlanarak hizmete sokulan kelebek şeklindeki otelde, 703 oda, Türk ve dünya mutfaklarından farklı lezzetlerin sunulacağı açık büfe restoran ile Türk, Fransız, Latin, Uzakdoğu, İtalyan, Ege ve balık restoranı olmak üzere 7 restoran bulunduğunu belirtti. 
     Çocuklar için otelin bahçesinde kızıldereli çadırlarından oluşan çocuk kulübünün de hazırlandığını anlatan Bulut, ''Miracle'' olan otel adının mucize anlamına geldiğini söyledi. 
     Temalı oteller içinde yer alan otele gelen yerli ve yabancı turistlere en iyi hizmeti vermek için kalifiye 400'ün üzerinde personelin görev yapacağını kaydeden Bulut, otelin ultra her şey dahil sistemiyle çalışacağını sözlerine ekledi. 
     Merkezi Ankara'da bulunan ve Fenerbahçe'nin Asbaşkanı Nihat Özbağı ile kardeşi Mehmet Özbağı'nın sahibi olduğu MÖN inşaat şirketi tarafından yapılan otelin, 138 dönüm alan üzerinde kurulduğu ve 50 milyon dolara mal olduğu bildirildi. 
     
</TEXT>
</DOC>
