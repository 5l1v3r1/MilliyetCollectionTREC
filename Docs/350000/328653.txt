<DOC>
<DOCNO> 328653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur16.html </URL>
<DATE> 2005/03/30/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
80'lik adam eşini bastonla dövdü 
</HEADLINE>
<TEXT>

     Onur SAĞSÖZ ERZURUM, DHA 

      ERZURUM'da, 80 yaşındaki Selahattin Akıncıoğlu, belirlenemeyen bir nedenle tartıştığı 65 yaşındaki eşi Ruhugül Akıncıoğlu'nu bastonla döverek hastanelik etti. Polis tarafından kaldırıldığı Numune Hastanesi'nde ayakta tedavi gören kadın, hastaneden kendisini döven eşi tarafından alınarak evine götürüldü. 
     Yenişehir semtindekiki Nejat Yapı Kooperatifi'nde oturan Selahattin Akıncıoğlu, eşi Ruhugül Akıncıoğlu ile bugün öğle saatlerinde bilinmeyen bir nedenle tartıştı. Selahattin Akıncıoğlu, kızdığı eşini bastonuyla dövüp, kapının önünde bıraktı. Ölüyorum' diye bağıran Ruhugül Akıncıoğlu'nu duyan komşuları polise haber verdi. 
     Olay yerine gelen polis, yüzünde ve vücudunda morluklar bulunan Ruhugül Akıncıoğlu'nu Erzurum Numune Hastanesi'ne kaldırdı. Ayakta tedavi edilen kadın, daha sonra polise ifade verdikten sonra hastaneye gelen eşi Selahattin Akıncıoğlu tarafından alınarak evine götürüldü. Eşinden şikayetçi olmayan Ruhugül Akıncıoğlu, kavga ile ilgili açıklama da yapmadı. 
     
</TEXT>
</DOC>
