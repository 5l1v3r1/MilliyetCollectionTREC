<DOC>
<DOCNO> 338122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko54.html </URL>
<DATE> 2005/04/29/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Zhang Türkiye çok etkileyici bir ilerleme kaydetti... 
</HEADLINE>
<TEXT>

     Dünya Bankası Başkan Yardımcısı Shengman Zhang, Türkiye'nin çok etkileyici bir ilerleme kaydettiğini, özellikle ekonomik büyümenin hızlı bir şekilde devam etmesinin, Türkiye ekonomisindeki en önemli gelişme olduğunu söyledi. 
     Zhang, basın toplantısında yaptığı açıklamada, Türkiye'nin böyle bir toplantıyı organize etmesinin önemine işaret ederek, Dünya Bankası olarak, Türkiye'nin reform sürecinin bir parçası olmaktan büyük memnuniyet ve onur duyduklarını kaydetti. 
     Türkiye'nin AB yolunda bir ülke olarak reformlarına ve özellikle de taahhütlerine devam etmesinin çok önemli bir unsur olduğunu belirten Zhang, Türkiye'nin taahhütlerine devam etmesi halinde çok büyük bir potansiyelinin olacağını vurguladı. 
     Zhang, Dünya Bankası olarak Türkiye'ye teknik ve finansman desteği vermeye hazır olduklarını bildirdi. 
     
     AVRUPA YATIRIM BANKASI BAŞKANI MAYSTAD 
     Avrupa Yatırım Bankası AYB Başkanı Philippe Maystadt, Türkiye'nin böyle bir toplantıyı gerçekleştirmesinin zamanlama açısından da çok önemli olduğunu söyledi. Maystadt, Türkiye için üç önemli unsuru ise şöyle sıraladı 
     ''Birincisi Türkiye'de makro ekonomik istikrar, yüksek büyüme, düşük enflasyon sağlanırken faiz hadleri de geriledi. İkincisi, Türkiye AB'den müzakere tarihi aldı. Türkiye üyelik sürecinde koşulları yerine getirdikçe, doğrudan yatırım girişi de artacaktır. Üçüncü olarak IMF ile yapılan anlaşma, yatırımcıların güvenini artırarak Türkiye'ye daha çok yatırım gelmesine katkıda bulunacaktır.'' Türkiye'ye yabancı yatırımcıların ilgisinin artmaya başladığını ifade eden Maystadt, Avrupa'dan bazı şirketlerin Türkiye'de yatırım yapmak için kendileriyle görüştüğünü belirterek, ''Türkiye'nin geleceğine ciddi bir yatırımcı güveni var'' şeklinde konuştu. 
     
</TEXT>
</DOC>
