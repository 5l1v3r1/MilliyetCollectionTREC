<DOC>
<DOCNO> 329200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/yazar/sazak.html </URL>
<DATE> 2005/04/01/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Hatadan dönüş 
</HEADLINE>
<TEXT>


Yeni Türk Ceza Yasası'nın yürürlük tarihi 1 Haziran'a ertelendi. Meclis kararıyla, uygulama takvimi açısından kazanılan 2 aylık süre, siyasal iktidarın medyaya yönelik '1 Nisan darbesi'nin önlenmesi açısından önemlidir. Hükümetin 'erteleme süresi'ni açık toplum, ifade ve iletişim özgürlüğü açısından bir kez daha değerlendirmesi gerekiyor. 
Hatadan dönülmesi, kamuoyu baskısıyla medyaya verilmiş bir ödün değil, AB sürecindeki Türkiye'nin demokrasi liginde bir alt kümeye düşemeyeceğinin toplumun tüm kesimlerince kabulüdür. 
Akdeniz Üniversitesi Kampusu'nda önceki gece katıldığımız, Kanal D televizyonu canlı yayınında Abbas Güçlü ile Genç Bakış üniversite gençliğinin Ceza Yasası konusunda en az medya kadar duyarlı olduğunu gördük. Genç kuşak, medyanın ülkenin gerçek gündemiyle, işsizlik başta ekonomik ve sosyal sorunlarıyla daha fazla meşgul olmasını isterken, siyasi partilerde göremediği 'muhalefet'i gazete ve televizyonlardan bekliyor. 
Ekranda gelin-kaynana programlarına, 'eğlence'ye ayrılan saatlerin bir bölümü, Türkiye'yi kuşatan iç ve dış sorunların tartışılmasına ayrılsa, toplumda yükselen 'muhalif dalga' daha çok hissedilecek. Gençlik, olaylar karşısında sorgulayıcı ve tepkili. 1980 öncesinin klasik sağ-sol düşünce ayrımının kaybolduğu bir 'milliyetçi dalgayı' Antalya gibi Türkiye'nin turizm vitrini olan kentte, Akdeniz Üniversitesi'nde gözlemlemek çarpıcıydı. 
Abbas Güçlü, AB'ye yönelik eleştiriler üzerine öğrencilerin nabzını ölçmek için, 'alkışlarla' oylama yaptı. AB'ye 'hayır' alkışları daha baskındı. Üniversite öğrencileri Türk Ceza Yasası'ndaki ertelemenin niye Meclis tarafından değil de 'AB isteyince' gündeme geldiğini tartışmaya açtılar. Bu tepki çok yerindeydi. Siyasi iktidar kadar medyaya yönelik de eleştiri yüklüydü. AB Komisyonu, Avrupa İnsan Hakları Mahkemesi'nden önce Türkiye kendi yanlışlarını kendisi düzeltebilmeli. 
Başbakan'ın çevresi kabul etmese de, sık ve zamansız çıkılan dış geziler, iktidarın toplumsal nabzı elinden kaçırmasına yol açıyor. Eleştiriler üzerine, yasaları Meclis'ten geçtikten sonra değiştirmek de bir yöntem ama hükümetin bunu 'mehteran politikası'na dönüştürmesi 'iki ileri, bir geri' derken hem zaman kaybına hem de gereksiz gerilime yol açması hoş değil. 
İktidarın önünde şimdi 2 aylık 'restorasyon' süresi var. 
Keşke AKP yönetimi bu süreyi salt 'yasama hataları'yla sınırlamayıp, 'hükümet etme' tarzıyla da masaya yatırabilse... Meclis'teki istifaların, 'yükselen milliyetçi dalga'nın nedenlerini, ekonomik göstergelerdeki olumlu rakamlara karşın toplumdaki mutsuzluğun kaynağını anlayabilse... Kabinedeki yorgunluğu, 'revizyon' ihtiyacını görebilse. 
Ceza Yasası ertelemesi, kamuoyu ve medya üzerinden hükümete bu yolu açmaktadır. 



</TEXT>
</DOC>
