<DOC>
<DOCNO> 339331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sontur34.html </URL>
<DATE> 2005/05/03/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Belediye Meclis Toplantısı’nda kavga .. 
</HEADLINE>
<TEXT>

     Antalya’nın Kemer İlçesi’ne bağlı Beldibi Beldesi Belediye Meclis Toplantısı’nda, bazı meclis üyeleri ile vatandaşlar arasında kavga çıktı. Kavgada, bağımsız meclis üyesi Rıza Özer hafif yaralandı. 
     Beldibi Belediyesi Mayıs ayı olağan toplantısı, belediye binasında, Belediye Başkan Vekili Akif Talih’in başkanlığında toplandı. 
     Gündem maddelerinin görüşülmesi ve alınan kararların ardından toplantının dilek ve temenniler kısmında, meclis üyeleri, bazı otellerin, halk plajlarını vatandaşların kullanımına kapattığını iddia etti. Bu sırada toplantıyı izleyen 15 kişilik bir grupla meclis üyeleri arasında sözlü tartışma başladı. 
     Tartışmanın kavgaya dönüşmesi sonucu, vatandaşlar meclis üyelerinin üzerine sandalye attılar. 
     Olay sırasında DYP’den dün istifa eden bağımsız meclis üyesi Rıza Özer, atılan sandalyenin burnuna isabet etmesi sonucu yaralandı. 
     Belediye Başkan Vekili Akif Talih, toplantıya ara verirken, hafif yaralanan Özer’e ilk müdahale yapıldı. 
     Olay yerine gelen Kemer İlçe Jandarma Komutanlığı ekipleri, kavgaya karışan vatandaşları belediye binasından çıkardı. Ekipler, belediye binasına girişe izin vermezken, bina önündeki güvenlik alınan güvenlik önlemleri sürüyor. 
     
</TEXT>
</DOC>
