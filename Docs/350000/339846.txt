<DOC>
<DOCNO> 339846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/soneko19.html </URL>
<DATE> 2005/05/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Rusya'nın petrol üretiminde artış... 
</HEADLINE>
<TEXT>

     Rusya’nın petrol üretimi, yılın ilk 4 ayında, geçen yılın aynı dönemine oranla yüzde 3.5 artarak 152 milyon 307 bin ton günlük 9.24 milyon varil oldu. 
     Rusya Enerji ve Yakıt Dağıtım Bürosu’nun verilerine göre, sadece Nisan ayı üretimi ise 38 milyon 70 bin ton olarak gerçekleşti. 
     Yılın ilk 4 ayında 157 milyon ton petrol üretmek isteyen Rusya, böylece hedefinin 4.7 milyon ton altında kalmış oldu. 
     Üretimin şirketlere göre dağılımında ise yüzde 11.3 hissesi ABD’li ConocoPhillips’in elinde bulunan Lukoil, ilk sırada yer aldı. 
     İlk 4 aydaki toplam 152.3 milyon tonluk üretimin 28.48 milyon tonunu sağlayan Lukoil’i, 23.76 milyon tonla İngiliz petrol devi BP’nin Rusya’daki iştiraki TNK-BP takip etti. 
     Doğalgaz devi Gazprom’la birleştirilmesi gündemde olan Rosneft, 23.66 milyon tonluk üretimle üçüncü sırada yer alırken, Surgutneftegas’ın üretimi 20.55 milyon ton, Sibneft’in üretimi ise 11.02 milyon ton oldu. 
     Geçmiş yıllara ait vergi borçları nedeniyle en büyük üretim birimi geçen yıl özelleştirilen Yukos, 9.54 milyon tonda kalırken, Tüpraş ihalesine Zorlu Holding ile en yüksek teklifi veren fakat Danıştay engelini aşamayan Tatneft’in üretimi 8.4 milyon ton oldu. 
     Rusya’nın bir diğer petrol şirketi Slavneft’in ilk 4 aydaki üretimi ise 7.8 milyon ton olarak açıklandı. 
     Yabancı şirketlerin kontrolündeki küçük üreticiler ise ilk 4 ayda 6.9 milyon ton petrol çıkardılar. 
     
     PETROL, İHRACAT VERGİSİNİ ARTIRIYOR 
     Öte yandan, bu yıl üretimini az da olsa artırmayı başaran Rusya, asıl gelire, petrol ihracından aldığı vergiyi artırarak kavuşacak. 
     İnterfaks ajansına konuşan gümrüklerden sorumlu Maliye Bakanlığı yetkilisi Aleksandır Sakovich, petrol ihracatında Nisan başından bu yana ton başına 102.6 dolar olarak alınan verginin 1 Haziran’da 136.2 dolara yükseltileceğini söyledi. 
     Söz konusu verginin geçen yıl Aralık ayında 101 dolar olduğunu ve Şubat başında 83 dolara indirildiğini hatırlatan Sakovich, "Vergiyi uluslararası borsalardaki fiyatları gözönüne alarak, 2 aylık süreler için geçerli olacak şekilde belirliyoruz. 1 Haziran için belirlenen rekor vergiyi de uluslararası borsalarda Mart ve Nisan aylarını dikkate alarak hesapladık" şeklinde konuştu. 
     Sakovich, Rusya’nın petrolün varilini Ocak-Şubat döneminde ortalama 40.47 dolardan, Mart-Nisan döneminde ise ortalama 47.55 dolardan sattığını sözlerine ekledi. 
     Petrol ihracından aldığı vergileri İstikrar Fonu’nda toplayan Rusya’nın, 1 Mayıs itibariyle 857.99 milyar ruble 30.9 milyar dolar rakamına ulaştığı bildirildi. 
     Rusya Maliye Bakanlığı, İstikrar Fonu’nda bu yıl sonunda 1 trilyon ruble birikeceğini tahmin ederken, daha iyimser olan Ticaret Bakanlığı’nın beklentisi 1.5 trilyon rubleyi 54 milyar dolar buluyor. 
     
</TEXT>
</DOC>
