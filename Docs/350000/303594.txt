<DOC>
<DOCNO> 303594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/yazar/zbirand.html </URL>
<DATE> 2005/01/05/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
YTL KAFAMI KARIŞTIRIYOR 
</HEADLINE>
<TEXT>


Yılın ilk günüyle birlikte hayatımıza giren Yeni Türk Lirası YTL , hepimizin kafasını karıştırdı. Pazarları dolaştım, durum daha da kötü. 
"Abi eskiden elime dünya kadar para geçiyordu, şimdi azıcık bir para aldım. Kendimi fakirleşmiş gibi hissediyorum" diyen bir memur arkadaş, gerçekten şaşkındı. Büyük mağazalarda durum biraz daha iyi. İnsanlar kendilerini daha bir güvenli hissediyorlar. Ancak Pazar yerine gittiğinizde, kargaşa artıveriyor. 
En büyük kaygı, küsüratın nasıl yuvarlandığı ile ilgili. Pazarcılar da şaşkın, alışveriş yapanlar da. Pazarcılar, yemin billah edip, asıl kendilerinin para kaybettiklerini söylerken, halk tam tersine, aynı malı daha pahalıya aldığını ileri sürüyor. 
Öylesine bir alışkanlık yerleşmiş ki, nasıl hesaplayacağımızı dahi bir türlü bilemiyoruz. 
Aslında bu durum son derece doğal. 
Bizim gibi sıfır atmış ülkelerde yaşananlara baktım. Onlar da aynı sorunlarla mücadele etmişler. Hele bir de, milli paralarını bırakıp euro' ya geçen Avrupa ülkelerini inceleyin, oralarda geçiş daha da zorlu olmuş. 
Paniğe kapılmaya hiç gerek yok. 
Herşeyin başında, elinizdeki eski TL'lerin bütün yıl boyunca tedavülde kalacağını unutmayın. Yani, alışabilmek için daha vaktimiz var. Alışamamak diye birşey de yok. Eninde sonunda hesaplarımızı buna göre yapacağız ve bir süre sonra, sorun kendiliğinden bitecek. 
Bırakın fakirleşme hissini, YTL ile hem paramıza, hem de ekonomimize güven gelecek. İşki şu geçiş dönemini bir atlatalım. Yeni para birimiyle birlikte enflasyon oranlarında belki 1-2 ay oynama görebiliriz. Eğer Devlet kemer sıkmayı sürdürürse, bunun da üstesinden kolaylıkla gelebiliriz. 
Kafalarımız karıştı, ancak ilk defa olumlu bir gelişme nedeniyle karışıklık yaşıyoruz. 

ERMENİ İDDİALARINI HAFİFE ALMAMALIYIZ Bu konuyu dünkü yazımda geniş şekilde ele almıştım. Yurt dışından gelen mesajlar, durumun vahametini bir defa daha ortaya koydu. 
Özellikle Ermeni diaporası, 1915 olaylarının 90 ıncı yıldönümü olarak 24 nisan'dan itibaren büyük bir kampanya hazırlıyor. Üstelik son derece gizli tutuluyor. Amaç, Türkiye Cumhuriyeti Devletini biraz daha köşeye sıkıştırmak ve 10 yıl sonraki 100 üncü yıldönüme kadar bu konuda mesafe alabilmek. 
Beklentilerin başında, 24 nisan tarihinde, Birleşmiş Milletler genel kuruluna "özel Soykırım oturumu" geliyor. Yeterli oy bulabildikleri taktirde bunu gerçekleştirebilirler ve bağlayıcı olmasa dahi, sembolik bir karar dahi çıkarabilirler. 
Diğer bir beklenti de, Amerikan Kongresine topyekün baskıda bulunup, yıllardır gerçekleştiremediklerini elde etmek. Yani ABD Kongresine, 1915 olaylarının bir Soykırım olduğunu kabul ettirebilmek. Bunda başarı kazanmalarının tek yolu, Bush yönetiminin direncini kırmaktan geçiyor. Yıllardır deniyorlar, ancak her defasında reddediliyorlardı. 
Acaba bu defa başarabilirler mi 
Bu sorunun yanıtı, Bush yönetiminin Türkiye'ye bakışına çok bağlı. Washington'un Türkiye'yi hırpalayacak, zaten giderek yaygınlaşan Amerikan aleyhtarlığını kışkırtacak böyle bir adım atması mantıkla bağdaşmıyor. Oysa Süpergüç konumundaki bu ülkenin zaman zaman, bizim mantığımıza uymayan politikalar sergilediğini de unutmamak gerekir. 
Türkiye'nin büyük abilere dayanmadan önce kendi kollarını sıvaması gerekiyor. 
Böylesine büyük bir kampanyaya direnmek için, şimdiye kadar hiçbir işe yaramayan PR Halkla İlişkiler çalışmaları yetmez. Ermenilerin neredeyse 60 yıldır sürdürdükleri çalışmaları bir çırpıda yanıtlanamaz. Yanıtlansa dahi inandırıcı olmaz. 
Buna karşılık, yaratıcı politikalar ve görkemli adımların atılması gerekiyor. 
Şu ana kadar Ankara'nın gündeminde bu çapta bir hazırlık görünmüyor. Oysa zaman çok az. Biran önce harekete geçilmesi şart. Aksi halde, iş işten geçtikten sonra, Amerika ve Avrupayı suçlamak ve kendi kendimizi eleştirmekle yetinmek zorunda kalırız. Ermeniler bir adım daha atmış olurlar. Biz biraz daha sıkışırız. 
Hadi artık kıpırdayalım. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
