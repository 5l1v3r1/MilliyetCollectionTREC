<DOC>
<DOCNO> 322272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur13.html </URL>
<DATE> 2005/03/09/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Palalı gaspçı kapı kapı dehşet saçtı 
</HEADLINE>
<TEXT>

     Taylan YILDIRIM DHA 

      İZMİR'in Yenişehir semtinde, 24 yaşındaki sabıkalı Seyit Ali Şahin, kapılarını çaldığı üç kişinin başına pala ile vurarak para ve cep telefonlarını gasp etti. Polisin dur' ihtarına uymayarak kaçan Şahin, bacağından vurularak yakalanabildi. 
     Gasp, hırsızlık ve yaralama suçlarından 25 sabıkası bulunan Seyit Ali Şahin'in ilk satırlı gaspı, saat 05.30 sıralarında Yenişehir semtindeki Hamam Sokağı'nda 60 yaşındaki Ali Ertürk'e ait Bahçeli Hamamı'nda gerçekleştirdi. Şahin, kapısını çaldığı hamamdan çıkan işyeri sahibi Ali Ertürk'ün başına pala ile vurdu. Baygınlık geçiren Ertürk'ün cebindeki 40 YTL'yi 40 milyon lira alan Şahin, yarım saat gizlendikten sonra yeniden ortaya çıktı. 
     Seyit Ali Şahin, saat 06.00 sıralarında bu kez 1195 sokak 1 numaradaki evin kapısını çaldı. Kemalpaşa İlçesi'nde çiftçilik yapan ve arkadaşının ziyaretine gelen 24 yaşındaik Tahsin Güleş, kapıyı açtığı sırada Şahin'in pala darbesiyle yere yıkıldı. Başı kanlar içinde kalan Tahsin Güleş, arkadaşının işe gitmesi nedeniyle tek başına kaldığı evde gaspçıyla boğuşmaya başladı. Boğuşma sırasında Güleş'i boğazından kesmekle tehdit eden Şahin, cebindeki telefonunu alarak kaçtı. 
     Tahsin Güleş'in ihbarıyla harekete geçen polisin sokak arasında izine rastlayarak takibe başladığı Seyit Ali Şahin, polisten kaçarken girdiği 1196 Sokak'taki 34 numaralı evin kapısını çaldı. Evde kahvaltı yapan 50 yaşındaki inşaat işçisi Hasan Karakurt'un kapıyı açmasıyla başına pala ile vurup yere düşüren Şahin, cebindeki 8 YTL'yi 8 milyon lira alıp kaçtı. 
     Araştırmasını sürdüren polis, Karakurt'un da verdiği bilgiler doğrultusunda, Seyit Ali Şahin'in izini Fuar Lozan kapısı girişinde buldu. Polisin dur' ihtarına ve havaya ateş açmasına karşın durmayan Şahin, 1599 sokaktaki TIR Parkı'na girmeye çalıştığı sırada sağ bacağından vurularak yakalandı. Kanlar içinde sürünerek TIR'ın altına gizlenmeye çalışan Şahin, olay yerindeki ilk müdahalenin ardından Alsancak Devlet Hastanesi'ne kaldırıldı. 
     Yapılan tedavisinin ardından taburcu edilen Seyit Ali Şahin, gözaltına alınarak Basmane Karakolu'na götürüldü. Yaraladığı kişiler tarafından teşhis edilen Şahin'in yapılan işlemlerin ardından adliyeye sevk edileceği bildirildi. 
     
     POLİSE BAŞVURMAMASI İÇİN TEHDİT ETTİ 
     Alsancak Devlet Hastanesi'ndeki tedavilerinin ardından ifadeleri alınmak üzere karakola götürülen Tahsin Güleş, Ali Ertürk ve Hasan Karakurt, olayın şokunu uzun süre üzerlerinden atamadı. Sanığın polise başvurmaması için kendisini tehdit etitğini söyleyen Tahsin Güleş, "Kapıyı açar açmaz başımda bir acı hissettim. Acı içindeki başımı ellediğimde kanlar içinde kaldığını gördüm. Ayağa kalkıp kendisine müdahale etmeye çalışınca elindeki pala ile beni tehdit ederek cep telefonumu alıp gitti'' dedi. 
     İnşaat işçisi olan Hasan Karakurt ise, "Başıma vurduğu gibi beni iterek yere düşürdü. Daha sonra da cebimdeki parayı aldı. Kendisini polise ihbar etmem durumunda beni ikinci kez geldiğinde öldüreceğini söyledi'' dedi. 
     
</TEXT>
</DOC>
