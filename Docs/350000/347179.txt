<DOC>
<DOCNO> 347179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonsiy02.html </URL>
<DATE> 2005/05/30/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
200 üniversite öğrencisine bir profesör düşüyor 
</HEADLINE>
<TEXT>

     Türkiye’deki yüksek öğretim kurumlarında profesör başına 200 öğrencinin düştüğü belirlendi. 
     Öğrenci Seçme ve Yerleştirme Merkezi’nin her yıl yayınladığı "Yükseköğretim İstatistiği" kitabının 2004-2005 yılı sayısında, yüksek öğretim kurumlarındaki öğrenci ve öğretim elemanı sayılarına ayrıntılı biçimde yer verildi. 
     Buna göre, yüksek öğretim kurumlarında 823 bin 925’i kadın, 1 milyon 145 bin 161’i erkek olmak üzere toplam 1 milyon 969 
     bin 89 öğrenci eğitim alıyor. Bu öğrencilerden 1 milyon 495 bin 714’ü dört yıllık fakültelerde, 70 bin 968’i dört yıllık yüksek okullarda, 402 bin 404’ü de iki yıllık yüksekokullarda eğitimlerini sürdürüyor. 
     
     PROFESÖR BAŞINA 200 ÖĞRENCİ 
     ÖSYM verilerine göre, Türkiye’deki yüksek öğretim kurumlarında 31 bin 434’ü kadın, 50 bin 662’si erkek olmak üzere toplam 82 bin 96 öğretim elemanı görev yapıyor. Bu öğretim elemanlarının da büyük bölümünü 28 bin 271 kişiyle araştırma görevlileri oluştururken, profesör sayısı 11 bin 381 düzeyinde bulunuyor. Profesörlerden 3 bin 20’si kadın, 8 
     bin 361’i ise erkek. Bu verilere göre de Türkiye’deki yüksek öğretim kurumlarında profesör başına yaklaşık 200 öğrenci düştüğü dikkati çekiyor. 
     
</TEXT>
</DOC>
