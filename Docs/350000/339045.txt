<DOC>
<DOCNO> 339045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/ekonomi/eko12.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftara özel 'kazı - kazan' kartı 
</HEADLINE>
<TEXT>



Milli Piyango İdaresi MP taraftarlara yönelik özel kazı-kazan kartı projesini, Galatasaray ve Trabzonspor için bastırılan özel kartlarla uygulamaya koydu. Bu iki kulüple yapılan görüşmeler sonrasında, Galatasaray kazı - kazan kartları 15 Mayıs'ta satışa sunulacak ve 1 YTL'den satılacak. 
Toplam 5 milyon adet bastırılan kazı - kazan kartları ile 1 milyon 540 bin 526 taraftara toplam 3 milyon YTL ikramiye dağıtılacak. Taraftara özel kazı-kazan kartlarında her iki kulüp de baş bayii sayıldığından hasılattan pay alacaklar. 
Buna göre 5 milyon kazı - kazan kartı için Galatasaray ve Trabzonspor kulüplerine 75'er bin YTL baş bayii parası, kartların tümünün de yine bu 2 kulüp tarafından satılması halinde ayrıca 700'er bin YTL bayi karı ödenecek. Böylece, taraftara özel kazı kazan kartları, kulüplere 775'er bin YTL kazandıracak. Ancak, kartların normal bayiler eliyle satılması halinde, kulüplerin hasılatı düşecek. MP, Fenerbahçe ve Beşiktaş kulüplerinden de teklif beklediğini açıkladı. 


</TEXT>
</DOC>
