<DOC>
<DOCNO> 338249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur50.html </URL>
<DATE> 2005/04/29/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
İstanbul'da gerçekleştirilen aramalarda 29 kişi gözaltında 
</HEADLINE>
<TEXT>

     Çıkar amaçlı bir suç örgütüne yönelik İstanbul'un çeşitli ilçeleriyle 9 ayrı ilde gerçekleştirilen aramalarda 29 kişi gözaltına alındı. 
     İstanbul Valiliği'nden yapılan açıklamaya göre, İl Jandarma Komutanlığı ekiplerince, kent genelinde örgütlenerek hırsızlık, gasp, oto hırsızlığı, oto change, uyuşturucu ve silah kaçakçılığı, yaralama ve kapkaç suçlarını işleyen çıkar amaçlı suç örgütü lideri A.Ç'nin, örgüt elemanlarının ve suça karışan diğer kişilerin suç delilleriyle birlikte yakalanması amacıyla, İstanbul 10. Ağır Ceza Mahkemesi Başkanlığı'nın kararıyla aramalar yapıldı. 
     Aramalar, 26 Nisan 2005 günü saat 06.00'da Büyükçekmece, Zeytinburnu, Bakırköy, Avcılar, Ümraniye, Küçükçekmece, Bağcılar, Aksaray, Bahçelievler, Sultanbeyli, Kartal ve Esenler'de 43 kişiye ait 55 adreste, ayrıca Adana, Şanlıurfa, Tekirdağ, Ordu, Hatay, Trabzon, Samsun, Aydın, Ankara'da 18 kişiye ait 21 adreste eş zamanlı olarak gerçekleştirildi. 
     Çıkar amaçlı suç örgütünün A.Ç'nin liderliğinde, halen cezaevinde olan M.T. ile C.Y, M.A ve R.G. tarafından yönetildiği ifade edilen açıklamada, şöyle denildi 
     ''Örgüt, oto hırsızlığı yaparak çaldıkları otoların şekil, plaka ve motor şasi numaralarını değiştirip araçları change tabir ettiğimiz yöntemle İstanbul'da ve Türkiye'nin değişik illerinde piyasaya sürmekte, çaldıkları araçlarla gasp, uyuşturucu madde ticareti ve silah kaçakçılığı, sahte nüfus cüzdanı, sahte araç tescil belgeleri ve sahte plaka yapmak suretiyle haksız kazanç elde etmektedir. 
     Örgütün lideri A.Ç. halen yakalanamamış olup, takibine devam edilmektedir. 
     Yapılan aramalar sonucunda gözaltına alınan şahısların ilk sorgulamalarına göre 29 şüpheli şahıs 29 Nisan 2005 günü savcılığa sevk edilmiştir. 
     Şüpheliler ile birlikte 48 otoya ekspertiz raporu almak maksadıyla el konulmuştur.'' Aramalar sırasında 108 adet ecstasy hap, 9 gram hint keneviri, 5 adet ruhsatsız tabanca, 1 adet daktilo, 3 adet araç motor bloğu, 4 sahte kimlik, 4 adet sahte olduğu değerlendirilen araç ruhsatı ve 39 çift plaka ele geçirildiği belirtilen açıklamada, ele geçirilen araçların motor ve şasi numaralarının ekspertiz raporu için İstanbul Teknik Üniversitesi Makine Mühendisliği Fakültesi'nden gelen uzman bir ekip tarafından incelendiği kaydedildi. 
     Halen devam eden incelemede, araçların 8'inin çalıntı, 2'sinin change, 3 plakanın da çalıntı olduğunun tespit edildiği belirtilen açıklamada, tabancalar ile uyuşturucu madde, ruhsat ve plakaların ise kriminal labarotuvara gönderildiği bildirildi. 
     Şüphelilerin ilk ifadelerine göre tespit edilen adreslerde, çalıntı otoların bulunması ve suç malzemelerine el konulması için arama yapılmasına, ele geçirilemeyen şüphelilerin ise yakalanmaları için takibe devam edildiği kaydedilen açıklamada, ''İstanbul İl Jandarma Komutanlığı, çıkar amaçlı suç örgütleriyle mücadelesini aralıksız olarak sürdürmektedir'' denildi. 
     Bu arada, Beşiktaş'taki İstanbul Adliyesi'ne sevk edilen 29 kişi, evrak üzerinden yapılan inceleme sonucunda, suç kapsamının ''4422 sayılı Çıkar Amaçlı Suç Örgütleriyle Mücadele Kanunu''na girmediği gerekçesiye, ''görevsizlik kararı'' verilerek Büyükçekmece Adliyesi'ne gönderildi. 
     
</TEXT>
</DOC>
