<DOC>
<DOCNO> 308810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun06.html </URL>
<DATE> 2005/01/24/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Tipi ABD'yi vurdu 9 kişi öldü, yüzlerce uçak seferi yapılamıyor 
</HEADLINE>
<TEXT>

     ABD'nin özellikle kuzeydoğu kesimlerini etkisi altına alan kar fırtınasının etkisi sürüyor. 
     Bazı bölgelerde kar kalınlığı 60 cm'yi aşarken, kasırga şiddetindeki fırtına yüzünden yapılamayan yüzlerce uçak seferi dolayısıyla binlerce yolcu mağdur oldu. 
     ABD'nin özellikle Massachusetts, New Hampshire, New York, Connecticut, New Jersey, Rhode Island eyaletlerinde etkili olan kar yağışı, Wisconsin, Michigan, Indiana ve Ohio eyaletlerinin bazı kısımlarını etkiledi. 
     Elverişsiz hava koşullarından dolayı Massachusetts ve Rhode Island'da olağanüstü hal ilan edilirken, hava sıcaklığı, geceleri -15 dereceye kadar düştü. 
     Kar yağışının yanı sıra yer yer saatteki hızı 245 km'yi bulan fırtınanın da etkili olduğu bölgede, hava koşullarıyla bağlantılı olarak en az 9 kişinin hayatını kaybettiği bildirildi. 
     Fırtına yüzünden özellikle Massachusetts eyaletinin güneydoğu kıyılarına elektrik verilemediği kaydedildi. Elektrik olmadığı için ısınamayan bölge sakinlerinin okullarda ve hastanelerde barındırıldığı bildirildi. Bugün okulların tatil edildiği eyalette, hayati önemdekiler dışında kamu kuruluşları da çalışanlarının işe gelmemesini istedi. 
     Pazar günü Boston'daki Logan Uluslararası Havaalanı'nın trafiğe kapanması sonucu 900 uçak seferinin ertelendiği belirtilirken, seferlerin bu sabah yapılabileceği belirtildi. 
     New York metropolitan bölgesindeki Newark, Kennedy ve LaGuardia havaalanlarında da Pazar günü 900 uçağın kalkışı ertelendi. Cumartesi günü de bu havaalanlarında 700 uçak seferi ertelenmişti. Chicago'daki O'Hare Uluslararası Havaalanı'nda yaklaşık 1300 seferin de ertelendiği kaydedildi. Philadelphia Uluslararası Havaalanı'nda ise toplam 3 bin uçak seferi tehir edildi. ABD Ulusal Meteoroloji Dairesi, Massachusetts eyaletinin doğu kıyı şeridine yönelik sel uyarısında bulunurken, Boston'un güneyindeki bazı şehirlerde sel meydana geldiği bildirildi. Ayrıca bu eyaletin bazı kesimlerinde kar kalınlığının 75 cm'ye ulaştığı kaydedildi. 
     New York Belediye Başkanı Michael Bloomberg de yaptığı açıklamada, sağlık görevlilerinin iznini belirli bir süreliğine kaldırdığını belirterek, New York sakinlerinin, mecbur kalmadıkça yola çıkmaması uyarısında bulundu. 
     
</TEXT>
</DOC>
