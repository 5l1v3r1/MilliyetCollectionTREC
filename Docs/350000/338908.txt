<DOC>
<DOCNO> 338908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonsiy23.html </URL>
<DATE> 2005/05/02/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
AKP'li Fırat Belediyeler istihdam kapısı olmamalı 
</HEADLINE>
<TEXT>

     AK Parti Genel Başkan Yardımcısı Dengir Mir Mehmet Fırat, "Belediyeler istihdam kapısı olmamalı" dedi. 
     Fırat, Adıyaman Belediyesi’ni ziyareti sırasında yaptığı açıklamada, belediyelerin istihdam amacıyla ihtiyaçlarından fazla işçi almalarının huzursuzluğa ve adaletsizliğe neden olduğunu belirtti. 
     Belediyelerin öncelikli görevlerinin kentsel altyapı eksikliklerinin giderilmesi ve vatandaşa ihtiyaç duyduğu hizmetlerin verilmesi olduğunu ifade eden Fırat, belediyeleri istihdam alanı olarak düşünülmemesi gerektiğini bildirdi. 
     Fırat, Başbakan Recep Tayyip Erdoğan’ın geçmişte belediye başkanlığı yapmış olması dolayısıyla, belediyelere parti farkı gözetmeksizin eşit mesafede durduğunu belirterek, sözlerini şöyle sürdürdü 
     "Hükümetimiz belediyelere nüfuslarına göre yardım yapıyor. 
     Başbakanımızın görevine başlaması sonrasında yaptığı ilk iş belediyelere kolaylık sağlanması için maliye bakanına talimat vermek oldu. 
     Belediyeler işçi almak bir yana özelleştirmelere önem vermeli. 
     Zaten şu anda temizlik işleri tüm belediyeler tarafından özelleştirilmiş durumda. Adana’da vergi tahsilatı da özelleştirildi. 
     Belediyeler istihdama katkı kaygısı yaşamamalı. İşsizlik sorununu çözmek hükümetin görevi, belediyelerin görevi değil." Fırat, Adıyaman Belediye Başkan Vekili Salih Doğan’dan hizmet ve yatırımlarına ilişkin bilgiler aldı. 
     
</TEXT>
</DOC>
