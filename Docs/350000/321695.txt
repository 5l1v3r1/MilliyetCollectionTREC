<DOC>
<DOCNO> 321695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/siyaset/siy01.html </URL>
<DATE> 2005/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Troykanın derdine bak 
</HEADLINE>
<TEXT>


Avrupa Birliği'ni temsilen gelen 3 önemli yetkiliyle yapılan toplantıda soykırım iddiası gündeme geldi. AB yetkilileri, "Türkiye, Rumların NATO toplantılarına katılımına izin vermeli" dedi 

UTKU ÇAKIRÖZER, BARKIN ŞIK Ankara 


Avrupa Birliği AB , Türk Tarih Kurumu Başkanı Prof. Dr. Yusuf Halaçoğlu'nun, "BM'ye başvurarak, soykırım iddialarının taraf ülkelerin bilim adamlarınca araştırılmasını isteyelim" önerisinin uluslararası platformlarda desteklenmesi gerektiğini bildirdi. AB, yeni bir talep daha gündeme getirerek, "NATO'da Rumlara karşı kullanılan vetoyu kaldırın" dedi. 
Gül, AB Komisyonu'nun genişlemeden sorumlu üyesi Olli Rehn, Lüksemburg Dışişleri Bakanı Jean Asselborn, İngiltere'nin AB işlerinden sorumlu Devlet Bakanı Denis MacShane, AB Genel Sekreteri Büyükelçi Murat Sungar ve AB Komisyonu Türkiye Delegasyonu Başkanı Hansjörg Kretschmer'in katıldığı toplantıda, 3 Ekim'e kadarki yol haritası üzerinde duruldu. Öne çıkan başlıklar şöyle 
SOYKIRIM İDDİALARI BM'YE Ermeni soykırımı iddialarını ilk kez troyka toplantısı gündemine getiren AB, Avrupa'da soykırım iddialarının giderek artığını ve bunun Türkiye'nin üyelik perspektifini olumsuz etkileyebileceğini belirttti. Prof. Halaçoğlu'nun konuyu BM gündemine getirip bilim adamlarından oluşan uluslarası komisyonun incelemesine açma önerisinin hayata geçirilmesi önerisine destek veren AB, "Türkiye'nin bu konudaki kararlılığı, bazı ülkelerde Türkiye aleyhindeki olumsuz izlenimin giderilmesine katkı sağlar" dedi. 
MÜZAKERELER 2005'TE BAŞLAR Tarama sürecinin erken başlamasına karşı çıkan AB Komisyonu, 3 Ekim'de başlayacak tarama sürecinin bazı alanlarda erken tamamlanarak yıl bitmeden birkaç alanda gerçek müzakerelere başlanabileceğini bildirdi. 
İMZA BEKLENTİSİ Türkiye ile AB arasındaki Ankara Anlaşması ve Gümrük Birliği'ne Rumları Türkiye'nin tanımadığı "Kıbrıs Cumhuriyeti" adıyla dahil eden protokolün imzalanması talebine Gül "yeşil ışık" yaktı. Lüksemburglu bakan Asselborn, protokolün "birkaç hafta içinde imzalanabileceğini" açıkladı. Protokole Rumları tanımadığı yönünde şerh düşme talebi kabul edilmeyen Türkiye, protokolün imzalanmasıyla eşzamanlı olarak bunun Rumları tanıma anlamına gelmediği yönünde ayrı bir açıklama yapacak. 
NATO'DAKİ VETOYU KALDIR Protokol konusunda isteğini koparan AB, Rumlar adına yeni bir talebi daha Türkiye'nin önüne getirdi. Rumların birliğe üye olmasına rağmen, NATO ile yapılan stratejik toplantılara Türkiye'nin itirazı nedeniyle katılamadığını anımsatan AB yetkilileri, "Transatlantik ilişkilerin gelişmesi, herkes kadar Türkiye için de gerekli. Vetonuzu hiç değilse siyasi görüşmelerde kaldırarak NATO ile AB arasındaki bu ayrılığı kaldırın" talebinde bulundu. 

Sivilleşmeye övgü 

Troyka toplantısında, AB tarafının ilk kez Türkiye'de asker-sivil ilişkisini eleştirmediği ve MGK Genel Sekreterliği'nde yapılan değişiklikleri övdüğü bildirildi. AB, "işkenceye sıfır tolerans" politikasının Türkiye'nin dört bir yanına yayılmasını, azınlık vakıflarının haklarının korunmasını ve Güneydoğu'da yerinden edilen kişilerin köylerine dönüşünün sağlanmasını istedi. Lüksemburglu Bakan Asselborn, "Reformların ritmi muhafaza edilmeli" dedi. 

'Tek bir belge yok' 

Halaçoğlu, TBMM'de verdiği brifingde, soykırım iddialarının tamamen siyasi olduğunu belirtmişti. Halaçoğlu şöyle devam etmişti "Türkiye'nin BM'ye başvurarak taraf ülkelerin bilim adamlarından oluşacak bir komisyon marifetiyle tüm gerçeklerin ortaya çıkarılmasını istemesi gerek. İddiada bulunanlar Osmanlı arşivine girmemişler. Dünyada hiçbir ülkenin böyle bir soykırımı belgeleyebilmesi mümkün değil." 


</TEXT>
</DOC>
