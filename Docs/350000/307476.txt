<DOC>
<DOCNO> 307476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/soneko10.html </URL>
<DATE> 2005/01/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
YTL'ye geçiş... Yanlış rakamla fiş kesen mükellef ne yapmalı 
</HEADLINE>
<TEXT>

     Türkiye'de, 1 Ocak 2005'ten itibaren tedavüle giren Yeni Türk Lirası'na YTL , tekstil ve otomotiv sektörünün en önemli merkezlerinden Bursa'daki esnaf kesiminin hızla uyum sağladığı bildirildi. 
     Bursa Defterdar Yardımcısı Hüseyin Çavuş, YTL'ye geçiş sürecinde esnafın çeşitli sorularla kendilerine başvurduklarını, şu ana kadar yaşanan büyük bir sıkıntının söz konusu olmadığını söyledi. Esnafın, yazar kasarlardaki sıfırlara basma alışkanlığı nedeniyle eski fiyatlarla milyarlık satış yapabileceğine işaret eden Çavuş, ''Esnaf, YTL'ye uyum sağlamaya çalışırken, şu ana kadar henüz çok büyük bir sorunla karşılaşmadık. Ancak, esnafın, eski alışkanlıklar nedeniyle büyük meblağlarda fiş kesmesi mümkün. Bu nedenle esnaftan fiş keserken eskiye nazaran daha dikkatli olmalarını istiyoruz. Biraz daha fazla özen ve dikkat gösterildiği takdirde, bu sürecin de sorunsuz atlatılacağını düşünüyoruz'' dedi. 
     Çavuş, yanlış rakamla fiş kestiğini fark eden mükellefin, derhal müşteriden fişi alması ve üzerine iptal yazısı düşerek 5 yıl süreyle saklaması gerektiğini belirterek, müşteriden fişi temin edemeyen mükellefin ise gerçek durumu ispatlayıcı verilerle kendilerine başvuruda bulunmasının önem taşıdığını vurguladı. 
     
     ESKİ ALIŞKANLIKLA FAZLA SIFIR BASMAYA DİKKAT... 

     POS makinası kullanımındaki özenin, fiş kesiminde de gösterilmesi gerektiğini kaydeden Çavuş, şöyle konuştu 
     ''Mükellef, eski paraları düşünerek kestiği büyük rakamlı fişi öncelikle müşteriden geri almalıdır. Müşteriye hiçbir şekilde ulaşamayan mükellef, son olarak gerçek durumu ispatlayıcı verilerle yani malın o günkü satış fiyatını gösteren evraklarla defterdarlığa müracaat etmelidir. Gerekli incelemelerin ardından, düzeltme işlemine onay verilir. Mükellefler, bu konuda çok dikkatli olmalıdırlar. Çünkü, yapılan incelemelerde yanlış fiş kesimi ispatlanamazsa kesilen fişteki rakam doğru olarak kabul edilir. Bu durumda da mükellef kesilen fişteki KDV'yi ödemek zorundadır.'' 

     
</TEXT>
</DOC>
