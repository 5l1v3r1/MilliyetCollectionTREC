<DOC>
<DOCNO> 310771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sonsiy10.html </URL>
<DATE> 2005/01/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Sarıgül Kurultayın bugünkü bölümüne katılmayacağız 
</HEADLINE>
<TEXT>

     Şişli Belediye Başkanı Mustafa Sarıgül, blok liste olayına kökten karşı oldukları için kurultayın bugünkü bölümüne katılmayacaklarını belirterek, Genel Başkan Deniz Baykal'ı, ulus ve CHP tarihi önünde antidemokratik uygulamaları ile baş başa bıraktıklarını söyledi. 
     Sarıgül, İran Caddesi'ndeki çalışma ofisinde, eşi Aylin Sarıgül ve bazı milletvekilleri ile düzenlediği basın toplantısında, CHP'nin 13. Olağanüstü Kurultayı'nı değerlendirdi. 
     Kurultay'ın, çok olağanüstü ve antidemokratik koşullarda yapıldığını belirten Sarıgül, ''Hiç arzu etmediğimiz halde, dün ülkemizdeki milyonlarca yurttaşımız, demokratik bir yarış olması gereken CHP Kurultayı'nın, nasıl bir baskı ve şiddet ortamına dönüştürüldüğünü ibretle izlemiştir'' dedi. 
     Sarıgül, parti kurultayının bu şekilde cereyan etmesinden son derece üzüntü duyduğunu dile getirdi. 
     Kurultay salonunun CHP üyelerine ve halka kapatıldığını, kamuoyundan adeta kaçırılarak oldu bittiye getirilmek istendiğini savunan Mustafa Sarıgül, Kurultay delegelerinin giriş kartlarını alabilmek için sabah 03.00'e kadar genel merkez önünde bekletildiğini, konuk kartı bulunan partililerin salona alınmadığını ileri sürdü. Sarıgül, ''Sadece genel merkez yanlısı bir propaganda grubu, geceden salona yerleştirilerek bu kurultay tek kale maç haline getirilmek istenmiştir'' diye konuştu. 
     Kendisi, eşi ve arkadaşlarının, ''ciddi ezilme tehlikesi atlattıklarını, itilip kakıldıklarını ve tacize uğrayarak büyük güçlükle kurultay salonuna girdiklerini'' belirten Sarıgül, şöyle devam etti 
     ''Burada, yine oldu bittiye getirilmiş ve meşruluğu tartışılan bir kurultay divanının son derece taraflı ve zaman zaman hakarete varan tutumu ile karşılaştık. Sayın Baykal'ın konuşması sırasında sarf ettiği ağır hakaret, taciz, iftira ve tahrike katlanmak zorunda bırakıldık. Demokratik bir hak olan cevap verme hakkımız elimizden alındı. CHP kendisine yakışmayan, düzeysiz, baskıcı, antidemokratik ve tahriklere teslim olunmuş bir kurultay yaşamıştır.'' CHP Genel Başkanı Deniz Baykal'ın Kurultay'da 3 saatten fazla konuştuğunu, ancak ne parti meseleleri ne de ülke sorunları hakkında tek cümle söylediğini ifade eden Sarıgül, Baykal'ın konuşmasının tamamını, kendisine yönelik hakaret, karalama ve iftiralara ayırdığını anlattı. 
     
     KOLTUK 

     Mustafa Sarıgül, ''Bu kurultayın tamamı, genel başkanın kendi koltuğunu bir süre daha koruyabilmek için sürdürdüğü karalama kampanyasına sahne olmuştur'' dedi. Sarıgül, şunları kaydetti 
     ''Yangından mal kaçırır gibi 20 güne sıkıştırılan, halka ve partililerimize kapatılan bu kurultay, maalesef CHP'de arzu ettiğimiz değişimi gerçekleştirmeye yetmemiştir. 
     Ancak ne olursa olsun, kurultayda ortaya çıkan tablo, CHP'de başlattığımız değişim ve özgürleşme hareketinin artık durdurulamayacağını ve daha da artan ivmeyle yükseleceğini ortaya koymuştur.'' Kendisine destek veren partililere, delege ve milletvekili arkadaşlarına teşekkür eden Sarıgül, ''CHP demokratikleşecektir, CHP özgürleşecektir, CHP kişilerin partisi olmaktan çıkıp, halkın partisi olacaktır. Bugüne kadar olduğu gibi bundan sonra da CHP'yi iktidara taşımak için köy köy, kasaba kasaba dolaşacağız'' diye konuştu. 
     CHP Genel Başkanı Deniz Baykal'ın delegelerle yaptığı özel görüşmelerde çarşaf liste mesajı verdiğini savunan Sarıgül, örgütlerin umutlandırıldığını, ancak koltuğa oturduktan sonra bunlar unutularak, antidemokratik uygulama ile blok liste uygulamasına gidildiğine işaret etti. 
     Sarıgül, Baykal'ın, ''kendi takımını kurma, dar kadrocu ve hizipçi anlayışından vazgeçmeyerek, seçildikten 5 dakika sonra ulus önünde gerçek yüzünün çıktığını'' kaydetti. 
     Blok liste olayına kökten karşı oldukları için kurultayın bugünkü bölümüne katılmayacaklarını bildiren Sarıgül, Baykal'ı ulus ve CHP tarihi önünde anti demokratik uygulamalar ile baş başa bıraktığını belirtti. 
     Sarıgül, kendisine oy veren 460 delegeyi ''halk kahramanı, önderi'' diye tanımlayarak, aldığı oyu, 19 günlük süreye rağmen iyi bir sonuç şeklinde değerlendirdi. 
     
     İSTİFA YOK 

     Bundan sonraki stratejisinin sorulması üzerine Sarıgül, pes edilmediği müddetçe yenilmiş olunmayacağını ifade etti. 
     Bir başka soru üzerine Sarıgül, partiden istifa etmeyeceğini belirtti. 
     Kurultay'da yaşanan kavgaların anımsatılmasına üzerine Sarıgül, ''Nahoş olaylardan'' dolayı özür diledi. Sarıgül, bu olayları yaratanların CHP Kurultayı'nı on binlerden kaçıranlar olduğunu öne sürdü. 

     
</TEXT>
</DOC>
