<DOC>
<DOCNO> 302401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sondun05.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya yılbaşını böyle kutladı... 
</HEADLINE>
<TEXT>

     Yeni yıl, tüm dünyada terör ve şiddet tehditlerinin gölgesi altında kutlandı. 
     İtalya'daki kutlamalarda Papa 2. Jean Paul, Saint Peter Kilisesi'nde 2003 yılı için yaptığı şükran konuşmasının ardından 2004 yılının, Roma'ya İtalya'ya, Avrupa'ya ve tüm dünyaya barış getirmesi için dua etti. 
     Fransa'nın başkenti Paris'in orta kesiminde ise 450 bin kadar kişinin Şanzölize'de aşırı soğuğa rağmen 3 hatlı ağaçlıklı geniş caddede yeni yılı kutladıkları gözlendi. 
     İngiltere'de ise kötü hava koşullarının yeni yıl kutlamalarına terörizmden daha da büyük bir darbe vurduğu gözlendi. Batı sahilindeki Liverpool kentinde kutlamalar hava durumunun müsait olmaması nedeniyle bir gün sonraya ertelenirken İskoçya'da halkın tüm olumsuz hava koşullarına aldırmayarak kutlamaların yapılacağı meydan gelmelerine karşın yetkililer, halk güvenliğini tehlikeye atmamak için Edinburgh kentinde 100 bin kişinin bir araya gelmesi beklenen yeni yıl kutlamalarını ertelediler. 
     Ancak başkent Londra'da hava şartlarının uygun olması Londralılara London Eye'da kısa, ancak göze oldukça hoş gelen havai fişek gösterileri düzenlemelerine olanak sağladı. Thames ırmağının kenarındaki dev dönme dolap karanlık gök yüzünü aydınlatan bir gerdanlık olarak ortaya çıkarken, Londralılar değişik renklerdeki havai fişeklerle coşkun şekilde yeni yılı kutladılar. 
     Londralıların, hiçbir yeni yıl eğlencesinin düzenlememiş olmasına rağmen tıpkı geçen yıllarda olduğu merkezdeki Trafalgar Meydanı'na akın ettikleri gözlendi. 
     Almanya'nın başkenti Berlin'de de Brandenburg Kapısı çevresindeki iki kilometre çapındaki alanda bir araya gelen Berlinliler müzik dinleyip, havai fişek gösterilerini izleyerek yeni yılı kutladı. 
     Terör ve şiddet tehditlerinin en az etkilediği ülkenin, yeni yıla havai fişek gösterileriyle giren İsveç olduğu gözlendi. 
     Savaş nedeniyle terörizmin gölgesi altındaki Bağdat'taki kutlamalarda halk havai fişekler atarak yılbaşını kutlarlarken, Avustralya'da ünlü Sydney limanı, rengarenk havai fişek gösterilerine sahne oldu. 
     Yeni Zelanda'da ise meydanları dolan binlerce kişi, dans ederek ve maytaplar sallayarak yeni yıla girdi. 
     Öte yandan dünyanın 350 kilometre ötesinde Uluslararası Uzay İstasyonu'ndaki Rus mürettebat ise yeni yılı kızarmış tavuk yiyerek ve çay içerek kutladılar. 
     
</TEXT>
</DOC>
