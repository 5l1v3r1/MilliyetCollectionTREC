<DOC>
<DOCNO> 343501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/guncel/axgun01.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK, mayınlı pusu kurdu 4 er şehit 
</HEADLINE>
<TEXT>


Kuzey Irak'tan sızan PKK'lılara karşı operasyona katılmak üzere Gabar Dağı'na giden komando erler, teröristler tarafından yola döşenen mayının patlaması sonucu şehit düştü 


Siirt'in Eruh ilçesi yakınlarındaki Gabar Dağı'nda teröristlerce yerleştirilen mayının patlaması sonucu göreve giden 4 komando er şehit oldu. 
Kuzey Irak'tan sızan PKK'lı gruplara karşı operasyonları yoğunlaştıran güvenlik güçleri, Gabar Dağı'na da operasyon düzenledi. "Kilitaltı" adı verilen operasyonda, yola döşenen mayın patladı. Patlamada, operasyona giden 21 yaşındaki piyade komando erler Mehmet Koçin, Selim Karabul, Necdet Demirel ve Ali Çakmakçı şehit düştü. 

Uzaktan kumandalı 
Şehit erler için dün Siirt 3. Piyade Komando Tugay Komutanlığı'nda cenaze töreni düzenledi. Operasyonda olduğu için törene katılamayan 3. Komando Tugay Komutanı Tuğgeneral Seyhan Ceyhan adına konuşan Siirt 3. Tugay Komutanı Kurmay Başkan Vekili Binbaşı Hidayet Arı, kutsal vatan topraklarını savunan güvenlik güçlerinin, terör örgütünün döşediği "uzaktan kumandalı patlayıcılarla" şehit olduğunu söyledi. Şehit cenazeleri, daha sonra memleketlerine gönderildi. 
Diyarbakır Lice yakınlarında da PKK'nın yola döşediği mayın son anda fark edilerek jandarma ekipleri tarafından imha edildi. 

2 terörist öldürüldü 

HAKK Rİ DHA 
Hakk ri Yüksekova'da, İran'dan Türkiye'ye sızan PKK'lı 2 terörist, güvenlik güçleriyle girdikleri çatışmada öldürüldü. Serindere köyüne İran'dan bir grup teröristin girdiğini belirleyen güvenlik güçleri, dün sabaha karşı operasyon düzenledi. Çıkan çatışmada 2 PKK'lı terörist öldürüldü. Güvenlik güçleri köye giriş çıkışı kapatırken, bölgede geniş çaplı operasyonlar sürüyor. 

'Cephaneyle' gelmişler 

Siirt Valiliği, önceki gece Siirt'te ölen 2 teröristin üzerinde 2 Kalaşnikov, çok sayıda mermi, bir 14'lü tabanca ve 5 el bombası bulunduğunu bildirdi. Buna göre, Valilik konutu civarında şüpheli görülen 2 kişinin kimlikleri istendi. Şahıslar ateş açtı, bir polis yaralandı. Teröristlerden biri, üzerindeki patlayıcıyı infilak ettirerek ölürken, polislere el bombası atan diğer şahıs da çatışmada öldürüldü. 


</TEXT>
</DOC>
