<DOC>
<DOCNO> 336721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonspo16.html </URL>
<DATE> 2005/04/25/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Burhan Felek Atletizm Pisti çıkan yangında zarar gördü... 
</HEADLINE>
<TEXT>

     İstanbul'da atletizmin tüm yükünü taşıyan, milli takımlar dahil birçok branşta sporculara kamp imkanı sağlayan Burhan Felek Spor Kompleksi'nde çıkan yangında, yüksek atlama minderi ve pistin bir bölümü hasar gördü. 
     Gençlik ve Spor İl Müdürü Tamer Taşpınar, gece tesislere gizlice giren kimliği belirsiz kişi veya kişilerin atletizm sahasındaki yüksek atlama minderini yaktığını söyledi. Minderin kullanılamaz hale geldiğini belirten Taşpınar, sentetik pistin mindere yakın bölümündeki bölümünde 1 metrekarelik bir alanın da hasar gördüğünü söyledi. 
     İl müdürü Tamer Taşpınar, güvenlik güçlerini çağırdıklarını ve gerekli araştırmanın başladığını kaydederek, ''Olayı kimin yaptığı konusunda kesin bir bulgu yok. Çevrede tinerciler var. Ama onların yaptığıyla ilgili de kesin birşey söyleyemiyoruz. Ancak çok ciddi bir zararımız yok. Pist kullanılabilecek durumda'' dedi. 
     Burhan Felek Spor Kompleksi'nin çok geniş bir alanı kapsaması nedeniyle kontrol altına almalarının zorluğunu anlatan Taşpınar, sıkı bir şekilde güvenlik önlemi almak için çalışmalarının sürdüğünü sözlerine ekledi. 
     
</TEXT>
</DOC>
