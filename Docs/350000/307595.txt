<DOC>
<DOCNO> 307595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur32.html </URL>
<DATE> 2005/01/18/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Kuyumcuya kar maskeli soygun .. 
</HEADLINE>
<TEXT>

     Bursa'nın merkez Yıldırım İlçesi'nde, silahlı ve yüzlerinde kar maskesi bulunan 2 kişi, bir kuyumcu dükkanını soymak istedi. 
     AA muhabirinin aldığı bilgiye göre, babası Kamil Çivi ve ağabeyi Mustafa Çivi ile birlikte Tayyareci Mehmet Ali Caddesi'nde kuyumcu dükkanı işleten Oktay Çivi 23 , sabah saatlerinde işyerini açtı. 
     Çivi'nin temizlik yaptığı sırada içeriye giren yüzleri maskeli ve silahlı 2 kişi, başına silah dayadıkları genci işyerinin arka kısmında bulunan atölye bölümüne götürerek, ellerini ve ayaklarını bağlayıp, ağzını da bantladılar. 
     Atölyede bulunan kasayı açmasını istedikleri gencin, kasanın şifresini babası ve ağabeyinin dışında kimsenin bilmediğini söylemesi üzerine, zanlılar, işyerinden kaçtılar. 
     Oktay Çivi, el ve ayaklarını kendi imkanlarıyla çözdükten sonra telefonla önce polisi, daha sonra ağabeyi ve babasını aradı. 
     Gencin ihbarı üzerine olay yerine gelen polis, çevrede geniş çaplı araştırma başlattı. 
     
</TEXT>
</DOC>
