<DOC>
<DOCNO> 348873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sondun16.html </URL>
<DATE> 2005/06/04/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
El Cezire, Rumsfeld'in açıklamalarını reddetti... 
</HEADLINE>
<TEXT>

     Arap televizyon kanalı El Cezire, ABD Savunma Bakanı Donald Rumsfeld'in, ''kanalın, silahlı grupları cesaretlendirdiği'' suçlamasını reddeden bir açıklama yayınladı. 
     El Cezire'nin açıklamasında, televizyon kanalının hiçbir zaman, rehinelerin öldürülme ya da başlarının kesilme görüntülerini yayımlamadığı ve bu yöndeki açıklamaların kesinlikle asılsız olduğu belirtildi. 
     Açıklamada, kanal çalışanlarının Rumsfeld'in sözlerini şaşkınlıkla karşıladığı ve büyük üzüntü duydukları ifade edildi. 
     Rumsfeld, Singapur'da düzenlenen Asya-Pasifik savunma bakanları toplantısında, kafaları kesilen insanların görüntülerinin televizyonda yayınlanmasının yanlış olduğunu söylemişti. 
     ABD Savunma Bakanı, bu tür görüntüleri yayınlayan ve nerede terörist eylem varsa orada olan televizyon kanallarının bu eylemlerin reklamını yaptığını belirtmişti. 
     Suudi Arabistan'da yayın yapması yasaklanan El Cezire'nin, Bağdat'taki bürosu, ''direnişçileri desteklediği'' gerekçesiyle kapatılmıştı. 
     
</TEXT>
</DOC>
