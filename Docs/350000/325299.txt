<DOC>
<DOCNO> 325299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sonsiy04.html </URL>
<DATE> 2005/03/20/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Erdoğan Yok öyle 25 kuruşa simit... 
</HEADLINE>
<TEXT>

     Başbakan Recep Tayyip Erdoğan, ''Sağolsun milletvekili arkadaşlarım, beni hep hesaba çekiyorlar da onları millet nasıl hesaba çekecek, hep beraber göreceğiz'' dedi. 
     Erdoğan, Kahramanmaraş Türkoğlu-Nurdağı bölünmüş devlet yolu temel atma törenine katıldı. 
     Başbakan Erdoğan, törende yaptığı konuşmada, vatandaşa verdikleri en önemli sözlerden biri olarak 15 bin kilometrelik bölünmüş yolu gösterdi. Erdoğan, '' Bunlar hayal kuruyor, aklını kaybetmiş diyorlardı, bu yollar tek tek açılınca, Bu yollar çukur, yetersiz demeye başladılar, konuştukça batıyorlar'' diye konuştu. 
     İktidarlarının milletin iktidarı olduğunu, Milletin iktidarında millet olduğunu ifade eden Erdoğan, ''Milletin iktidarında egemen unsurlar yoktur. Milletin iktidarında egemen olan milletin kendisidir ve egemen olan millet şu anda iktidardadır. Biz, milletin kararı ne ise bu kararın gereğini yerine getiriyoruz'' dedi. 
     2005 yılında 10 katrilyon Lira yatırım yapılacağını ve bölünmüş yola ayrılan paranın artacağını kaydeden Erdoğan, Hazine'ye ait yerlerde bölünmüş yolun üç gidiş, üç geliş olmak üzere altı şeritli yapılacağını bildirdi. 
     Yarın, bu yolların yetmeyeceğini ifade eden Başbakan Erdoğan, ''Rahmetli Menderes, İstanbul'da Vatan Caddesi'ni yaptığında, Buraya uçak mı inecek demişlerdi. Menderes, uzağı görüyordu, ama bunlar önünü bile göremiyor. Bizim fikrimizin ulaştığı yerlere, sizin hayalleriniz bile ulaşamaz'' diye konuştu. 
     Başbakan Erdoğan, sözlerini şöyle sürdürdü 
     ''Oy, iş yapana verilir. Oy çok büyük bir değerdir, kıymettir. Oyunuzun değerini bilin. Ben her zaman diyorum, bize tevazu gerekir. Bu makamlar geçicidir. Millet en büyük makamdır. O nedenle, makamınızın değerini bilin. Tevazu insanı yüceltir. Gurur ve kibir ise insanı alçaltır. Gururla, kibirle iş yapanların ne hale geldiğini bu millet gördü. Hepsi gömüldü, siyasi mevta haline geldi... 
     İl genel meclisi üyelerimiz görevlerini yapacaklar, artık oturmayacaklar. Yoksa, millet o il genel meclisi üyesini de tükürüğe boğar.'' 
     
     VATANDAŞLA DİYALOG 
     Erdoğan, konuşmasını sürdürürken, sık sık laf atılması üzerine vatandaşlarla da diyaloga girdi. Erdoğan, vatandaşlara, ''nasıl Kahramanmaraş milletvekilleri sık sık geliyorlar mı '' diye sordu. 
     Vatandaşların, ''az geliyorlar'' ve ''hiç gelmiyorlar'' yanıtları üzerine, AK Parti Kahramanmaraş milletvekillerine seslenerek, ''Bana bakın, milletvekili arkadaşlar, Kahramanmaraşlılar iyi ses vermiyor. İnşallah döndüğümüzde bu muhasebeyi Kahramanmaraş milletvekili arkadaşlarımla özel yapacağım. Sağolsun milletvekili arkadaşlarım, beni hep hesaba çekiyorlar da onları millet nasıl hesaba çekecek, hep beraber göreceğiz'' dedi. 
     Erdoğan, çiftçi borçlarına af isteyen vatandaşlara da ''Yok öyle 25 kuruşa simit'' yanıtını verdi. Konuşmasında şehir içi düzenleme konusunda destek isteyen vatandaşlara Erdoğan, ''şehir içine başbakan değil, belediye başkanı bakıyor. her yere Başbakan bakacak derseniz, ondan sonra Başbakan'ın kendine bakacak hali kalmaz. Belediye başkanını halk denetleyecek'' diye seslendi. 
     Erdoğan, kişisel talepte bulunan ve köy korucularının durumlarını düzeltilmesini isteyen bir vatandaşa ise ''Biz ormanı konuşuyoruz, sen bir ağacı konuşuyorsun. Orman yanarken bir ağaç konuşulur mu '' diye seslendi. 
     Başbakan Erdoğan, iş isteyen bir vatandaşa da ''işsizlik dünyanın problemi, her yerde işsizlik var, ama hükümet olarak bu sorunun aşılması için de gayret veriyoruz'' karşılığını verdi. 
     Bayındırlık ve İskan Bakanı Zeki Ergezen de konuşmasında, 2007 yılına kadar planların yapıldığını kaydederek, ''Türkiye, 15 bin kilometre yol tamamladıktan sonra seçim meydanlarına çıkacaktır'' diye konuştu. 
     Konuşmalarından ardından, Kahramanmaraş Türkoğlu-Nurdağı bölünmüş devlet yolunun temeli Başbakan Recep Tayyip Erdoğan, Devlet Bakanı Kürşad Tüzmen, Bayındırlık ve İskan Bakanı Zeki Ergezen tarafından atıldı. 
     
</TEXT>
</DOC>
