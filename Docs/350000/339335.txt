<DOC>
<DOCNO> 339335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sontur38.html </URL>
<DATE> 2005/05/03/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Bir çocuğa çarparak ölümüne neden olan üniversiteli kız, tutuklandı 
</HEADLINE>
<TEXT>

     Sarayburnu’nda aracıyla çarptığı 3 yayadan 7 yaşındaki Salim Arıcı’nın ölümüne neden olduğu öne sürülen Begüm Zeren, tutuklandı. 
     Sirkeci Polis Merkezi’ndeki işlemleri tamamlandıktan sonra İstanbul Adalet Sarayı’na getirilen Zeren’in, Cumhuriyet Savcısı Fethi Türkmen tarafından ifadesi alındı. 
     Savcı Türkmen, Zeren’i tutuklanması istemiyle nöbetçi mahkemeye sevk etti. 
     İstanbul nöbetçi 1. Sulh Ceza Mahkemesi tarafından tekrar sorgulanan Zeren, "tedbirsizlik ve dikkatsizlik sonucu ölüme sebebiyet vermek" suçundan tutuklanarak cezaevine gönderildi. 
     Begüm Zeren’in tutuklandığını öğrenen yakınları gözyaşlarını tutamadı. Zeren’in adliyedeki işlemleri sırasında yakınları ve arkadaşlarının çember oluşturup basın mensuplarının görüntü almasını engellediği görüldü. 
     İstanbul Üniversitesi Cerrahpaşa Tıp Fakültesi öğrencisi olan Begüm Zeren’in ifadesinde, önündeki motosiklete çarpmamak için direksiyonu kırdığını, bu sırada yayalara ayrılmayan bir yerde yürüyen 3 kişiye çarptığını, hızının 60 kilometre olduğunu söylediği 
     öğrenildi. 
     Sarayburnu’nda dün Begüm Zeren’in, kullandığı 34 ZA 1281 plakalı otomobil ile çarptığı Necibe Demircan, Sümeyye Tokcu ve 7 yaşındaki Salim Arıcı, İstanbul Eğitim ve Araştırma Hastanesi’nde tedavi altına alınmıştı. 
     Yaralılardan Salim Arıcı, hastanede hayatını kaybetmişti. 
     
</TEXT>
</DOC>
