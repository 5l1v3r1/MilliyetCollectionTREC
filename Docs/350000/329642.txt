<DOC>
<DOCNO> 329642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sondun35.html </URL>
<DATE> 2005/04/02/ </DATE>
<TIME> 19.33 </TIME>
<AUTHOR>  </AUTHOR>
<HEADLINE>
Vatikan sözcüsünün resmi açıklamasında dikkat çekici gecikme 
</HEADLINE>
<TEXT>

     Roma Katolik Kilisesi'nin ruhani lideri Papa İkinci Jean Paul'ün iki ziyaretçiyi kutsayabildiği ileri sürüldü. 
     İtalyan haber ajanslarından ASCA, Vatikan'ın resmi yayın organı L'Osservatore Romano'nun Genel Yayın Yönetmeni Mario Agnes'in Kardinal Crescenzio Sepe ile bugün Papa'yı ziyaret ettiklerini belirtti. 
     Ajans, Papa'nın ziyaret esnasında bu iki kişiyi el işaretiyle kutsayabildiğini ileri sürdü. 
     Papa'yı, gün içersinde daha önce ziyaret eden Kardinal Joseph Ratzinger ise Papa'nın gözlerini açarak kendisine bakabildiğini ve karşısındakini tanıyabildiğini iddia etmişti. 
     Vatikan Sözcüsü Navarro-Valls ise öğle saatlerinde yaptığı açıklamada, Papa'nın bu sabahtan itibaren zaman zaman şuurunu da yitirdiğini söylemişti. 
     Doktorlar ise Papa'nın durumunun iyice kötüleştiğini ama kalbinin halen direndiğini belirtmişlerdi. 
     Öte yandan Navarro-Valls'in bugün yapacağı ikinci açıklamasını geciktirmesi dikkat çekti. 
     Vatikan Basın Merkezi, başlangıçta TSİ 18.30'da yapılacağı duyurulan ikinci resmi açıklamanın TSİ 19.00'a ertelendiği belirtmişti. Ancak TSİ 19.20 itibariyle, Navarro-Valls henüz herhangi bir açıklama yapmadı. 
     Gecikmenin neden kaynaklandığı konusunda da bilgi verilmedi. 
     
</TEXT>
</DOC>
