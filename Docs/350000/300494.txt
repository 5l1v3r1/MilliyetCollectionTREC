<DOC>
<DOCNO> 300494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun28.html </URL>
<DATE> 2004/12/24/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Bir yılda Kıbrıs'ta neler oldu 
</HEADLINE>
<TEXT>

     Züleyha Karaman bildiriyor 

Kıbrıs, 2004 yılında tarihi günler yaşadı. 1960'ta Kıbrıs Cumhuriyeti'nin ilanı ve 1974'te Kıbrıs Barış Harekatı'ndan sonra Kıbrıs tarihinin en önemli olayı olarak nitelenen 24 Nisan referandumu, dünyanın dikkatini Kıbrıs'a çekti. 
     Annan planının taraflara sunulduğu 11 Kasım 2002'den beri hareketli, yoğun bir süreç yaşayan Kıbrıslı Türkler ve Rumlar, 24 Nisan 2004'te sandık başına giderek, yoğun tartışmalara noktayı koydu. 
     İsviçre'de Mart ayının son haftasında yapılan zirveden sonra BM Genel Sekreteri Kofi Annan tarafından son hali verilen planın yaşama geçip geçmeyeceği Kıbrıslı Türk ve Rumların ''evet'' ve ''hayır''larıyla karara bağlandı. Türklerin yüzde 65 ''evet' demesine rağmen, Rumların yüzde 76 oranında ''hayır'' demesi, plana uygulanma şansı vermedi. 
     Rumların referandumda ''hayır'' demesi, Kıbrıs'ın 41 yıl sonra yeniden birleşme olasılığını ortadan kaldırdı, ''Birleşik Kıbrıs Devleti'' kabul edilmedi. Ancak Rumlar 1 Mayıs 2004'te tüm Kıbrıs adına resmen Avrupa Birliği AB üyesi oldu. AB müktesebatı Kıbrıs'ın kuzeyi için askıya alındı. 
     
     REFERANDUMA NASIL GELİNDİ 

     Kuzey Kıbrıs Türk Cumhuriyeti'nde KKTC , 14 Aralık 2003'teki seçimlerin ardından 13 Ocak 2004'te Cumhuriyetçi Türk Partisi- CTP Demokrat Parti DP koalisyon hükümetinin kurulmasından sonra, taraflar, Kıbrıs sorunuyla ilgili müzakere sürecinin yeniden başlamasına yönelik girişimlerini hızlandırdı. 
     ABD Başkanı George Bush'un, 2003'ün Aralık ayı sonlarında dönemin Yunanistan Başbakanı Kostas Simitis ve Başbakan Recep Tayyip Erdoğan'a, Kıbrıs'ta, Annan planı temelinde bir çözüm için çaba göstermeleri çağrısı yapan birer mektup göndermesi, Ankara'nın Kıbrıs müzakerelerinin başlamasına yönelik çalışmasına hız vermesi, Başbakan Erdoğan'ın Davos'ta BM Genel Sekreteri Kofi Annan ile görüşmesi ve AB ziyareti, Kıbrıs müzakerelerinin yeniden başlamasına giden süreçte önemli etkenler oldu. 
     BM Genel Sekreteri Annan, 5 Şubat'ta KKTC Cumhurbaşkanı Rauf Denktaş ve Kıbrıs Rum yönetimi lideri Tasos Papadopulos'u, müzakerelere yeniden başlamaları için 10 Şubat Salı günü New York'a davet etti. 
     Zorlu geçen New York görüşmeleri sonunda, her iki tarafın da onayıyla Annan, müzakerelerin 19 Şubat'ta adada başlamasını öngören deklarasyonunu açıkladı. 
     
     19 ŞUBAT'TA YÜZ YÜZE GÖRÜŞMELER BAŞLADI 

     Kıbrıs sorununa Annan planı temelinde 1 Mayıs'a kadar çözüm bulunması amacıyla başlatılan yeni tur Kıbrıs müzakereleri, 13 Şubat'ta New York'ta varılan mutabakat gereği, 19 Şubat 2004'te Lefkoşa'da başladı. 
     Yeni müzakerelerin, daha önce yapılan Kıbrıs görüşmelerinden farkı, her şeyin takvimlenmiş olması ve tarafların buna uyacaklarını New York'ta taahhüt etmeleriydi. 
     Buna göre, 19 Şubat'ta başlayan görüşmeler 22 Mart'a kadar sürdü ve taraflar halledilemeyen meseleleri 24 Mart'ta İsviçre Bürgenstock'da başlayan, Türkiye ve Yunanistan'ın da katıldığı dörtlü konferansa taşıdı. 
     Dörtlü konferansta üzerinde anlaşılamayan konuları, New York'ta varılan mutabakat gereği BM Genel Sekreteri Kofi Annan karara bağlayarak, Annan planının 5. şeklini 31 Mart'ta taraflara sundu. 
     19 Şubat'ta Lefkoşa'da başlayan yeni tur Kıbrıs müzakerelerinin birinci aşamasında, KKTC Cumhurbaşkanı Rauf Denktaş ve Rum yönetimi lideri Tasos Papadopulos başkanlığındaki Türk ve Rum heyetleri, BM Genel Sekreteri'nin Kıbrıs Özel Temsilcisi Alvaro de Soto gözetiminde Lefkoşa ara bölgede görüştü. 
     KKTC heyetinde, Başbakan Mehmet Ali Talat, Dışişlere Bakanı ve Başbakan Yardımcısı Serdar Denktaş da yer aldı. Bu, Kıbrıs Türk tarafı açısından bir ilkti. Hükümet, ilk kez bu kadar ağır bir şekilde müzakerelere dahil oldu. 
     Müzakerelerden bir gün önce, AB Komisyonu'nun genişlemeden sorumlu üyesi Günther Verheugen de adaya geldi. Taraflarla, ilk görüşmenin ardından, ara bölgede bir araya gelen Verheugen, Türk tarafına ayrıcalıklar derogasyonlar konusunda bazı taahhütlerde bulunduysa da daha sonra bu taahhütte durulmadığı ortaya çıktı. 
     Süreci hızlandırmak, tarafları cesaretlendirmek ve Genel Sekreter Annan'ın mesajını iletmek amacıyla BM Genel Sekreter Yardımcısı Sir Kirean Prendergast da 2 ve 16 Mart'ta adaya geldi. Prendergast, bir ilki yaparak, KKTC Başbakanı Mehmet Ali Talat'ı Başbakanlık makanında ziyaret etti. Bu ziyarete, Rumlar tepki gösterdi. 
     
     TARAFLAR 15 KEZ GÖRÜŞTÜ ANLAŞAMADI 

     Türk ve Rum heyetleri, 19 Şubat'tan 22 Mart'a kadar 15 kez yüz yüze görüştü. En kısa görüşme 45 dakika, en uzun görüşme 3.5 saat sürdü. 
     Her iki taraf da Annan planını olduğu gibi kabul etmeyerek, değişiklik yapılmasını istedi. Müzakerelerde taraflar, karşılıklı değişiklik önerilerinde bulundu. Rumlar, Türk tarafının Annan planında yapılmasını istediği tüm önerileri, Annan planının dışında olduğu gerekçesiyle reddetti. 
     Türk tarafı, ilk günden ısrarla iki kesimliliğin üzerinde dururken, Rum tarafı daha fazla Rum'un Kuzey'e dönmesini, Türkiye'den gelen nüfusun adadan ayrılmasını, daha fazla toprak verilmesini ve diğer taleplerini sıraladı. 
     KKTC heyeti, derogasyonlar ayrıcalıklar konusuna da büyük önem verdi. Anlaşmada Kıbrıslı Türklere verilecek hakların korunması ve AB üyeliğinde ortadan kalkmaması için, yapılacak anlaşmanın AB'nin birincil yasası haline getirilmesini isteyen Türk tarafı, AB'nin bu konuda verdiği sözde durmadığını açıkladı. Başbakan Talat da AB'nin derogasyonlarla ilgili tutumundan hayalkırıklığına uğradığını söyledi. 
     Kıbrıs müzakerelerine paralel olarak, olası bir anlaşmada kurulması öngörülen ortak devletin yasal ve mali altyapısını hazırlamak üzere iki tarafta kurulan teknik komiteler de BM gözetiminde 19 Şubat'tan itibaren yoğun çalışma içine girdi. 
     
     BAYRAK VE MARŞ BELİRLENDİ 

     Bayrak ve Marş komiteleri, çalışmalarını tamamladı ve referandumlardan ''evet'' sonucu çıkması durumunda geçerli olacak ortak devletin bayrağını ve marşını belirledi. Bayrak, mavi-sarı-kırmızı renklerden oluşurken, marş da sözsüz enstrümantal bir eser niteliğindeydi. 
     İsviçre'deki görüşmelere, KKTC adına Başbakan Talat, Dışişleri Bakanı ve Başbakan Yardımcısı Serdar Denktaş başkanlığındaki heyet katıldı. 
     Cumhurbaşkanı Denktaş, dörtlü konferans için İsviçre'ye gitmedi. Denktaş, ''Kıbrıs müzakerelerinde temelde ilerleme olmadığını, bu durumda İsviçre'ye gitmesinin halkta yanlış intiba uyandıracağını'' belirterek, ''Halka gerçekleri daha iyi anlatabilmesi için serbest kalması gerektiğini'' söyledi. Denktaş, hükümetin İsviçre'ye tam yetkiyle gittiğini açıkladı. 
     İsviçre görüşmelerinin ardından, Kıbrıs'ta propaganda savaşları başladı. KKTC Başbakanı Mehmet Ali Talat, başbakan sıfatıyla ilk kez Rum tarafına geçerek, Rumların iki büyük partisi AKEL ve DİSİ'den referanduma ''evet'' demeleri yönünde destek istedi. AKEL ''hayır'', DİSİ ise ''evet'' kararı aldı. Papadopulos'a destek veren AKEL'in tavrı, Rum tarafındaki referandumun sonucunu etkiledi. 
     
     PAPADOPULOS TV'DE AĞLAYARAK KONUŞTU 

     Kıbrıs Rum yönetimi lideri Tasos Papadopulos, referandumda merakla beklenen tavrını 7 Nisan akşamı Rum televizyonlarından ağlayarak yaptığı konuşmayla kamuoyuna duyurdu ve Rum halkından Annan planına ''güçlü hayır'' demesini istedi. 
     Papadopulos, ''Hayır desek de bir hafta sonra AB üyesiyiz. Devletimizi ortadan kaldırmak istiyorlar. Annan planı bir uzlaşma sonucu ortaya çıkmadı'' dedi. 
     KKTC Cumhurbaşkanı Rauf Denktaş da referandumda ''hayır'' kampanyası yürüttü. 
     Referandum süresince ''evet ve hayır'', Kıbrıslı Türkler ve Rumlar için en popüler kelimeler oldu. 
     Kıbrıs Türk halkı, 24 Nisan'daki referandumla 1974'ten sonraki siyasi hayatta üçüncü kez referandum için sandık başına gitti. 
     İlk referandumun yapıldığı 8 Haziran 1975'te, 13 Şubat 1975'te ilan edilen Kıbrıs Türk Federe Devleti'nin KTFD Anayasası halkın onayına sunuldu. İkinci referandum ise KKTC Anayasası konusunda 5 Mayıs 1985'te yapıldı. 
     
     REFERANDUM 

     KKTC'de yoğun propagandanın yapıldığı ve Kıbrıslı Türklerin ''evet'' demesi için dünyanın vaatlerde bulunduğu referandum, 24 Nisan'da Kıbrıs'ın iki kesiminde eşzamanlı yapıldı. 
     Referandum sonucunda, KKTC'den güçlü ''evet'', Rum kesiminden de güçlü ''hayır'' sonucu çıktı. 
     KKTC'den yüzde 64.91 oranında ''evet'', yüzde 35.09 ''hayır'' çıktı. Kıbrıs Rum kesiminden de yüzde 24.17 ''evet'', yüzde 75.83 ''hayır'' çıktı. 
     
     REFERANDUM SONRASI 

     Referandumda Rumların ''hayır'' demesiyle Annan planı uygulamaya girmedi. Rumlar ise 1 Mayıs'ta Avrupa Birliği'ne resmen dahil oldu. 
     KKTC hükümeti, referandum öncesi Türk halkına verilen sözlerin yerine getirilmesi ve Kıbrıs Türkünün izolasyondan kurtulması için yoğun diplomatik atak başlattı. 
     Bu çerçevede, Başbakan Mehmet Ali Talat, Brüksel, ABD, Fransa ve İngiltere'yi, Dışişleri Bakanı ve Başbakan Yardımcısı Serdar Denktaş da Bangladeş ve Pakistan'ı ziyaret etti. 
     12-14 Haziran'da İstanbul'da yapılan İslam Konferansı Örgütü İKÖ zirvesinde KKTC'nin ''Kıbrıs Türk Toplumu'' sıfatı, Annan planında öngörüldüğü gibi, ''Kıbrıs Türk Devleti''ne dönüştürüldü. 
     KKTC ile Rum kesimi arasındaki ticarete düzenleme getiren ''Yeşil Hat Tüzüğü'', 23 Ağustos'ta yürürlüğe girdi. 
     Rumlar, olimpiyat meşalesinin KKTC'de dolaştırılmasına izin vermedi. 
     Rumlar, KKTC hükümetinin izniyle 1 Eylül'de Güzelyurt'taki Ay Mamas Kilisesi'nde iki ayin yaptı. Ayinden bir hafta önce kilisede bomba patladı. KKTC hükümeti, Dipkarpaz'da Rum ortaokulunun açılmasına da izin verdi. 
     Kıbrıs Otonom Kayıplar Komitesi de 2000 yılında ara verdiği çalışmalarına, 30 Ağustos 2004 tarihinde yeniden başladı. 
     
     CTP-DP KOALİSYONU AZINLIK DURUMUNA DÜŞTÜ 

     Ankara ile istişareler ve yoğun çalışmalar sonucunda 13 Ocak'ta ''toplumsal uzlaşı ve çözüm hükümeti'' adıyla kurulan CTP-DP koalisyon hükümeti, referandumun hemen ardından, 26 Nisan'da 50 üyeli Cumhuriyet Meclisi'nde azınlık durumu düştü. 26 çoğunlukla kurulan koalisyon hükümeti, DP'den 2, CTP'den de 1 milletvekilinin istifası üzerine, göreve gelmesinden yaklaşık 3.5 ay sonra azınlığa düştü. 
     CTP-DP koalisyonu ile KKTC'de ilk kez sol bir parti lideri başbakan oldu. 
     Anamuhalefet Ulusal Birlik Partisi UBP , hükümet aleyhine meclise güvensizlik önergesi verdi. Oylama, 25-25 çıktı ve önerge reddedilmiş oldu. 
     2004 Mali Bütçesi'nin mecliste oylanacağı gün, bütçenin meclisten geçmeyeceğinin anlaşılması üzerine, CTP-DP koalisyon hükümeti, 20 Ekim'de istifa etti ve erken seçim süreci başladı. 
     Cumhurbaşkanı Denktaş, 21 Ekim'de UBP Genel Başkanı Derviş Eroğlu'nu yeni hükümeti kurmakla görevlendirdi. Derviş Eroğlu, hükümet kurma konusundaki girişimlerinden sonuç alamaması üzerine görevi iade etti. Denktaş, görevi 8 Kasım'da da CTP Genel Başkanı ve Başbakan Mehmet Ali Talat'a verdi. Talat, herhangi bir girişim yapmadan 22 Kasım'da görevi iade etti. 
     
     MİLLETVEKİLLİĞİ VE CUMHURBAŞKANLIĞI SEÇİMİ 

     Cumhurbaşkanı Denktaş'ın mecliste grubu bulunan siyasi partilerin başkanlarıyla yaptığı toplantıda, 20 Aralık'ta tamamlanan anayasal sürecin sonunda erken genel seçimin 20 Şubat'ta yapılması kararlaştırıldı. 
     Bu arada, Cumurbaşkanı Denktaş, Nisan ayında yapılacak cumburbaşkanlığı seçiminde aday olmayacağını kesin bir dille açıkladı ve ''Mücadele için halkın arasına döneceğini'' söyledi. 
     KKTC için büyük önemi olan Ercan Havaalanı, yenilenmiş ve genişletilmiş haliyle yeniden hizmete açıldı. 
     KKTC Cumhuriyet Meclisi, Türkiye'ye AB yolunda Rum tarafını tanıması yönünde yapılan baskılara tepki göstererek, tarihi bir karar aldı. 
     KKTC'nin ilanından bu yana, Kıbrıs konusunda ilk kez meclisin oybirliğiyle 2 Aralık'ta aldığı kararda, ''Türkiye'ye AB sürecinde, Kıbrıs Rumlarının yönetimindeki Kıbrıs Cumhuriyeti'ni tanıma koşulunun dayatılması, Kıbrıs'ta birçok yeni hukuksal ve siyasal sorunların da ortaya çıkmasına yol açacaktır'' denildi. Kararda, Türkiye'nin Kıbrıs Rumlarının yönetimindeki ''Kıbrıs Cumhuriyeti'nin değil, Kıbrıs Türk halkının da siyasi eşit olarak içinde yer alacağı yeni ortak yapıyı tanımasının'' altı çizildi. 
     
</TEXT>
</DOC>
