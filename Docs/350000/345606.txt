<DOC>
<DOCNO> 345606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sondun17.html </URL>
<DATE> 2005/05/25/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
CDU'dan rahatlatan açıklama Müzakereler 3 Ekim'de başlayacak 
</HEADLINE>
<TEXT>

     Alman Hıristiyan Demokrat Birlik Partisi CDU Federal Meclis Grubu Başkan Yardımcısı Wolfgang Schaeuble, Türkiye ile AB üyelik müzakerelerine 3 Ekim’de başlanacağını söyledi. 
     Schaeuble, Alman özel n-tv televizyonuna yaptığı açıklamada, "Türkiye ile üyelik müzakerelerine 3 Ekim’de başlanacak. Bu karar bağlayıcıdır ve hiçbir hükümet bu kararı değiştiremez" dedi. 
     Müzakerelerin uzun zaman alacağını bildiklerini ifade eden Schaeuble, "Müzakerelerin ucu açıktır. Biz ’imtiyazlı’ ortaklığın Türkiye için de iyi olacağına inanıyoruz. Ancak alınan kararlar nedeniyle bu konuda şimdilik fazla bir şey değişmeyecektir" diye konuştu. 
     Wolfgang Schaeuble, partisinin olası erken seçimleri kazanması durumunda, AB’nin Türkiye ile müzakerelere başlanması kararını kabul edeceğini söyledi. 
     Schaeuble, Alman Haber Ajansı’na DPA yaptığı açıklamada da olası erken seçimleri kazanmaları durumunda Türkiye ile müzakerelere başlanması kararını saygıyla karşılayacaklarını belirterek, "Anlaşmalara sadık kalınmalı" dedi. 
     CDU Genel Başkanı Angela Merkel’in de 2004 yılında bu konuyu açıkça dile getirdiğini söyleyen Schaeuble, olası bir Birlik partileri hükümetinin, müzakerelerin "ucu açık" şekilde sürdürülmesi ve kritik noktaların göz ardı edilmemesi konularına dikkat edeceğini kaydetti. 
     Bu konuda acilen harekete geçmeye de ihtiyaç olmadığını belirten Schaeuble, "Zaten müzakerelerin 10 yıldan fazla süreceğini tahmin ediyoruz. Ancak bu müzakerelerin sonunda, Türkiye için de daha iyi olanın ayrıcalıklı ortaklık olduğuna inanıyoruz" dedi. 
     Schaeuble, 3 Ekim’de başlayacak müzakerelerde bu konuda uzlaşma sağlanması gerektiğini söyledi. 
     Öte yandan, CDU Federal Meclis Grubu Avrupa Politikası sözcüsü Peter Hintze, olası erken seçimlerin aynı zamanda Türkiye’nin AB üyeliği konusunda karar verilecek bir seçim olacağını öne sürerek, "Birlik partileri tarafından yönetilen bir hükümet, Türkiye için imtiyazlı ortaklık yolunu açacaktır" dedi. 
     Hintze de Türkiye ile AB üyelik müzakerelerine 3 Ekim’de başlanacağını söyledi. 
     
</TEXT>
</DOC>
