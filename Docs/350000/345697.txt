<DOC>
<DOCNO> 345697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonsiy32.html </URL>
<DATE> 2005/05/25/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
DSP Genel Başkanı Sezer, Ordu'da... 
</HEADLINE>
<TEXT>

     DSP Genel Başkanı Zeki Sezer, Başbakan’ın buğdaya 30 bin lira prim vereceğini açıkladığını belirterek, "İlk seçimlerde bu iktidara ancak 3 kuruşluk kıymet biçeceksiniz" dedi. 
     Ordu’da partisince Cumhuriyet Meydanı’nda düzenlenen mitinge katılan Sezer, hükümetin uygulamalarını eleştirdi. 
     Başbakan’ın buğdaya 30 bin lira prim vereceğini açıkladığını kaydeden Sezer, bu rakamı ’sadaka’ olarak değerlendirdi. 
     30 bin liranın YTL olarak karşılığının 3 Ykr olduğunu hatırlatan 
     Sezer, şöyle konuştu 
     "Sayın Başbakan, ya utandığından ya da kendisine ’3 kuruşluk Başbakan’ denilmesinden korktuğu için 30 bin lira dedi. 30 bin liranın karşılığı 3 kuruştur. Köylümüze layık gördüğü buğday primini 30 bin lira diye sundu. Şimdi soruyorum. Ne 30 bin lirası Sayın Başbakan. Türkiye’nin para birimini siz değiştirmediniz mi Şimdi ne oldu da, üreticimize layık gördüğünüz 3 kuruşa 30 bin lira 
     diyorsunuz. Sadaka denilmesinden mi korkuyorsunuz." "Bu 3 kuruş, köylüye, bu iktidarın takdir ettiği fiyattır" diyen Sezer, buğdayın Türkiye’nin bir numaralı geçim kaynağı olduğunu belirterek, "Ama hiç unutmayın, siz de ilk seçimlerde bu iktidara ancak 3 kuruşluk kıymet biçeceksiniz" dedi. Hükümetin üreteni ve emeği kotaya bağladığını ifade eden Sezer, "Bu 3 kuruşluk sadaka iktidarından kurtulmak, siyaseten artık hem farz, hem sünnet olmuştur. Bu iktidar, Karadeniz’den yükselecek ve tüm ülkeye yayılacak dalga ile çekip gidecektir. Dün açıklanan açlık sınırı, yoksulluk sınırı gibi, memleketimizin bir de sabır sınırında yaşayanları vardır. Sabrın sonunda bu iktidardan kurtulmak vardır. Hepsinden önemlisi, demokratik sol iktidarın ülkede söz sahibi olması vardır" dedi. 
     
     EKONOMİ VE DIŞ POLİTİKA 
     Sezer, hükümetin her yönü ile yanlışlıklar içinde olduğunu iddia ederek, Türkiye’de işsizliğin resmi rakamlarla 12 milyon ulaştığını, buna rağmen AK Parti iktidarının büyüme oranlarını yüzde 9.9 olarak açıkladığını söyledi. 
     Rakamlarla oynayarak milletin kandırıldığını ifade eden Sezer, "Millet aç sefil, tarımı yok sayıyorlar. Bu ülkede binlerce insan açlık sınırında yaşıyor. Kaynaklar peşkeş çekilmek isteniyor. Hem de yabancılara. Erdemir’i Seydişehir’i satmaya kalkıyorlar. Tam bir ödün verme politikası yaşanıyor. AB uğruna Kıbrıs’tan vazgeçiliyor. AB uğruna ’Türk-Kürt’ diye ayrım yapılıyor. Bu ülkeyi bölmeye çalışanlar iyi bilsin ki, böldürmeyiz" dedi. 
     
</TEXT>
</DOC>
