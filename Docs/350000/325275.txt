<DOC>
<DOCNO> 325275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sondun22.html </URL>
<DATE> 2005/03/20/ </DATE>
<TIME> 14.59 </TIME>
<AUTHOR>  </AUTHOR>
<HEADLINE>
Nevruz, Berlin'de Türk evinde kutlandı... 
</HEADLINE>
<TEXT>

     Türk dünyasının bahar bayramı Nevruz, Berlin Türk Cemaati tarafından Berlin'deki Türkevi'nde düzenlenen törenle kutlandı. 
     Kutlamada, Berlin Hür Üniversitesi Öğretim Görevlisi Doç. Dr. Nebi Özdemir ve Berlin Azerbaycan Kültür Enstitüsü'nden Dr. Nuride Ateşi, Nevruz'un önemi ve tarihçesi hakkında bir konferans verdi. 
     Özdemir, Nevruz'un temel fikrinin yenilenme kavramı içinde yattığını belirterek, ''İnsanlar, doğada doğayla birlikte yenilenirler'' dedi. 
     Özdemir, Nevruz'un kutlanma yerinin sokaklar değil, doğa olduğunu belirterek, ''Nevruz tabiat törenidir. Ne kadar zorlarsanız zorlayın, Nevruz'u ayrımcı bir unsur olarak kutlayamazsınız'' diye konuştu. 
     Türkiye'nin farklı yerlerinde Nevruz'un farklı unsurlarla kutlandığını belirten Özdemir, kutlama ritüellerinin temelinde ise yenilenme esprisini yattığını söyledi. 
     Nevruz'un insanların bir araya gelip iyi şeyleri paylaştığı bir gün olduğunu da kaydeden Özdemir, Mart ayında yapılan bahar kutlamalarının farklı kültürlerde de çeşitli biçimlerde yer aldığını ifade etti. 
     Ateşi de Nevruz'un Türk dünyasının eski bir geleneği olduğunu belirterek, Nevruz'un bugün Anadolu'da, Orta Asya'da, Türk cumhuriyetlerinde, Avrupa'da İran ve Irak'ta yaşayan Türkler tarafından kutlandığına dikkati çekti. 
     Ateşi, Türk topluluklarının 21 Mart'ı, Nevruz, Noruz, Navriz, Ergenokon, Çağan, Yeni Gün gibi çeşitli isimler altında kutladığını söyledi. 
     Berlin Türk Evi'ndeki kutlamada, daha sonra Nevruz konulu resim yarışmasında ödül alan çocuklara ödülleri verildi ve folklor gösterileri yapıldı. 
     
</TEXT>
</DOC>
