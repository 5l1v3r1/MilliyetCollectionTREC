<DOC>
<DOCNO> 318177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun39.html </URL>
<DATE> 2005/02/24/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Ağca'nın Papa'ya suikasit girişimi yeniden... 
</HEADLINE>
<TEXT>

     Roma Katolik Kilisesi'nin ruhani lideri Papa İkinci Jean Paul'ün, ''Memoria e Identita'' Bellek ve Kimlik adlı yeni kitabında 13 Mayıs 1981'de Mehmet Ali Ağca'nın suikast girişimine de değinmesi, konunun İtalya'da yeniden tartışmaya açılmasını da beraberinde getirdi. 
     Komünist ülkelerin istihbarat servisleriyle işbirliği yapmış İtalyanları ortaya çıkarma amacıyla, İtalyan parlamentosu bünyesinde oluşturulan Mitrokhin Dosyası Soruşturma Komisyonu'nun başkanı Paolo Guzzanti, parlamentonun Ağca'nın suikast girişimini aydınlatması gerektiğini söyledi. 
     Forza İtalya Partisi milletvekili Guzzanti, Corriere della Sera gazetesine verdiği demeçte, ''Papa'ya suikast davası konusunda da yeniden bir soruşturma açmalıyız'' dedi. Guzzanti, Papa'nın son kitabında suikast konusunda yaptığı kısa değerlendirmelere dikkati çekerek, şunları söyledi 
     ''Papa, kendisinin öldürülmesi emrinin kimler tarafından verilmiş olabileceği konusunda net konuştu. Suikastı planlayanların ideolojik kökenlerini belirtmiş durumda. Bu istikamette bir araştırma yaparak, KGB'nin ve Rusların askeri istihbarat servisi GRU'nun ne tür bir komplo hazırlamış olduklarını aydınlatmamız lazım. Papa'nın Sovyet imparatorluğunun yıkılmasına yol açacak şeyler yapmasına mani olmaya çalışanların kimler olduğu ortaya çıkarılmalı.'' Luiss Üniversitesi'deki Sovyetler Birliği uzmanı ve Rus kökenli öğretim görevlisi Viktor Zazlavsky ise aynı gazeteye verdiği demeçte, ''Ağca'nın eline silahın Kremlin tarafından tutuşturulmuş olabileceği iddiaları konusunda benim kuşkularım var. Bu konuda üst düzeyde resmi bir karar alınmış olsaydı, buna ilişkin belgeler çoktan ortaya çıkmış olurdu. Ama Sovyetler'in yıkılmasından sonra da, bu konuda tek bir belge bulunamamış olması, bu kuşkularımı haklı çıkarıyor'' dedi. 
     Zazlavsky, 1981'de Doğu Bloku ülkelerinde, suikast girişiminin ardında Kremlin'in olabileceği biçiminde yaygın bir kanaat bulunduğuna işaret ederek şöyle konuştu 
     ''Ama ortada hiçbir somut kanıt yok. Sadece varsayım olarak söylüyorum. O dönemde Sovyet yönetimindeki kargaşadan yararlanan birkaç kişilik çok sınırlı bir grubun partiyi hiçe sayarak suikast konusunda kendi başlarına bir inisiyatif geliştirmiş olmaları da tabii ki ihtimal dahilinde değerlendirilebilir.'' -SAVCI ORMANNİ'YE GÖRE PAPA'NIN KİTABINDA YENİ BİLGİLER SÖZ KONUSU DEĞİL- Roma Cumhuriyet Savcılığı'nda Ağca davası konusundaki ayrıntıları konu alan ve halen kapatılmamış olan bir dosyayı izlemekle yükümlü Savcı Italo Ormanni, Papa'nın son kitabındaki sözlerinin, yargı nezdindeki kanaatleri teyit etmekle birlikte, kayda değer yeni bilgiler içermediğini söyledi. 
     Ağca'yı sorgulamış yargıçlardan Rosario Priore de, suikastin bir komplonun uzantısı olduğu yolundaki kuşkunun yeni bir şey olmadığına değinerek, ''Bizler, elimizdeki bazı bilgilerin işin içinde bir komplo bulunduğunu gösterdiğini zaten söylemiştik. Ama bu söylediklerimizle dalga geçenler de eksik değildi'' dedi. 
     Ağca davasıyla ilgilenmiş ve olayın ardında komünist ülkelerin bulunduğunu savunan eski yargıçlardan Ferdinando Imposimato ise şunları söyledi 
     ''Yaptığım soruşturmalar, olayın ardında Doğu Bloku ülkelerinin bulunduğuna işaret ediyordu. Papa, geçmişte bana yazdığı bir mektupta, gerçeğin ve adaletin takipçisi olmamı istiyordu. Bilahare kendisiyle üç kez görüştüm. Bana, benim kanaatimi paylaştığını söylemişti. Ama Vatikan içerisinde bazı kesimlerin, bize karşı çıktıklarını ve soruşturmayı sabote etmeye çalıştıklarını da belirtmeliyim. Zannediyorum bunu Vatikan'ın maslahatlarını koruma gerekçesiyle yapıyorlardı.'' 
     
</TEXT>
</DOC>
