<DOC>
<DOCNO> 342140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sondun09.html </URL>
<DATE> 2005/05/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Saddam, İngiliz vekile rüşvet verdi mi 
</HEADLINE>
<TEXT>

     Hilal YILMAZ LONDRA, DHA 

      İNGİLTERE’de savaş karşıtlığıyla tanınan milletvekili George Galloway, Irak’ta Saddam Hüseyin döneminde uygulanan gıda karşılığı petrol programı çerçevesinde, yaklaşık 20 milyon varil petrolü başka şirketlere satmakla suçlandı. 
     ABD Senato Araştırma Komisyonu tarafından gün ışığına çıkarılan kimi belgelere göre Galloway’in, Fransız bakan Charles Pasqua’yla birlikte, bu operasyonu yürütmek için Saddam’dan rüşvet aldığı iddia edildi. 
     
     ’OPERASYONU ÖRTBAS ETMEK İÇİN LÖSEMİ DERNEĞİNİ KULLANDI’ 
     Haberi manşetine taşıyan The Guardian gazetesi, Galloway’e Saddam tarafından milyonlarca varil petrol satın alma hakkı verildiğini yazdı. Gazete ayrıca operasyonu örtbas etmek amacıyla Galloway’in, lösemili çocuklara yardım amaçlı kurulmuş bir derneği araç olarak kullandığını da kaydetti. Galloway’in rüşvet aldığına dair kesin kanıtların bulunmadığını belirten gazete, İngiliz milletvekili hakkındaki yeni iddiaların, geçtiğimiz yıl Daily Telegraph gazetesinde ortaya atılan iddialarla bir ilişkisi olmadığını da vurguladı. 
     
     SADDAM’DAN MAAŞ ALDIĞI DA ÖNE SÜRÜLMÜŞTÜ 
     İngiliz Daily Telegraph gazetesi, geçen yıl Galloway’in savaşı protesto etmek için Saddam Hüseyin’den maaş aldığını öne sürmüş, ancak yeterli kanıt gösterememişti. Bunun üzerine gazeteye dava açan milletvekili Galloway, dava sonucunda haklı çıkarak gazeteyi 150 bin sterlin tazminat ödemek zorunda bırakmıştı. 
     Hakkındaki yeni iddiaları yalanlayan Galloway, ABD Senato Komisyonu’nu, ’Başkan Bush’un emirlerini yerine getirmekle’ suçladı. Savaş karşıtı Respect Partisi’nin liderliğini yürüten Galloway, geçen hafta yapılan seçimlerde tekrar milletvekilliğine seçildi. 
     
</TEXT>
</DOC>
