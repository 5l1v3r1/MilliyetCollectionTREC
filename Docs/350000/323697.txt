<DOC>
<DOCNO> 323697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonsiy08.html </URL>
<DATE> 2005/03/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
AKP'den "bilinç ayartan" gizli reklama karşı yasa önerisi 
</HEADLINE>
<TEXT>

     AKP Adana Milletvekili Atilla Başoğlu, bazı teknik ve teçhizatlarla oluşturulan "Farklı Bilinç Halleriyle" zihin kontrolü yapılarak, ülkenin bölünmez bütünlüğü, cumhuriyet, milli güvenlik ve kamu düzeninin tehlikeye düşürülebileceği uyarısında bulundu, bu tür yayınlara karşı yasal önlem alınmasını istedi. 
     Başoğlu, bilinçaltı mesajlar içeren yayın yapanlara 10 yıla kadar ağır hapis cezasıyla 6 Milyar YTL'den az olmamak üzere para cezası verilmesini istedi. 
     AKP Adana Milletvekili Atilla Başoğlu, "İletişim Araçlarının Kullanımında, Tüketicilerin Bilinçaltı Ses ve Görüntü Efektlerine Karşı Korunması" hakkında çeşitli yasalarda değişiklik yapılması hakkındaki yasa teklifini TBMM Başkanlığına sundu. 
     Başoğlu, yasa teklifinin gerekçesinde, bazı teknik ve teçhizatlarla oluşturulan "Farklı Bilinç Halleri"nin, en mükemmel bilinç ayartma yöntemlerinden biri olduğuna dikkat çekti. Başoğlu, bu özel reklamcılık tekniğiyle, beyin, zihin kontrolünün, "insan davranışlarının manipülasyonu hileli yönlendirme Bilinçaltı Programlama" yöntemleri kapsamında değerlendirilmesi gerektiğini belirterek, şuuaraltını hedef alan reklamcılık uygulamalarıyla, insan zihninin bütünlüğünün tehdit edildiğini bildirdi. 
     Bu bilginin dayanak oluşturduğu yöntemlerin uygulamalarının, kim tarafından, ne amaçla kullanıldığı ve kullanılacağının belirsizliğine de dikkat çeken Başoğlu, "Gerektiği halde, laik, demokratik, Türkiye Cumhuriyeti Devletine yürekten bağlı, objektif bilim insanları tarafından kontrol edilip edilmeyeceğidir. İnsan beyninin, bilincin ve zihnin doğası hakkındaki günümüz nöro-bilimsel bilgi toplamı, okyanustaki bir damla su kadar azdır" dedi. 
     Yasa teklifinde, radyo, televizyon, video, ses, film ve her türlü benzeri iletişim ürünlerinin kullanımında, çift ses kayıtları dahil olmak üzere, tüketicilerin algılarında, bilinç dışı etkiler yaratabilecek "bilinçaltı reklam ve mesajlar" olarak belirtilen hiçbir özel teçhizat ve tekniğin kullanılamayacağı düzenleniyor. 
     
     CUMHURİYET VE MİLLİ GÜVENLİK 
     Teklif, ses, film ve her türlü iletişim ürünlerinin, "devletin ülkesi ve milletiyle bölünmez bütünlüğü, milli egemenlik, cumhuriyet, milli güvenlik, kamu düzeni, genel asayiş, kamu yararı, genel ahlak ve genel sağlık açısından, suç ve suça teşvik unsuru içermemesi, çift ses kayıtları da dahil olmak üzere, tüketicilerin algılarında, bilinç dışı etkilere sahip olmaması için yayınlanmadan önce yetkililerce incelenmesi ve yayın onayı alınması" zorunluluğunu getiriyor. 
     
     10 YIL AĞIR HAPİS VE 6 MİLYAR YTL PARA CEZASI 
     Teklife göre, sinema, video ve müzik eserleri veya benzeri medyada bilinçaltı mesajların tespit edilmesi durumunda her türlü sorumluluk, yapım yerliyse yapımcısına, yabancıysa ithalatçısına ait olacak. Söz konusu ürün, Bakanlık elemanları ve Bakanlığın yeterlilik ve yetki belgesine sahip "Özel ses ve görüntü laboratuvarlarındaki yetkililerin" inceleme ve analiz etmemesi sonucunda hata, ihmal gibi nedenlerle yayınlanması durumunda doğacak her türlü sonuçtan, hatalı yayın onayı veren yetkili müteselsilen sorumlu tutulacak. 
     İletişim araçlarının kullanımında, tüketicilerin algılarında bilinç dışı etkilere sahip olabilecek özel teçhizat ve tekniklerin kullanıldığının tespit edilmesi durumunda sorumluların, her türlü af kapsamının dışında kalmak üzere, en az 10 yıl ağır hapis ve 6 Milyar YTL'den az olmamak üzere para cezasına çarptırılması düzenleniyor. 
     
</TEXT>
</DOC>
