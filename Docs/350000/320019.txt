<DOC>
<DOCNO> 320019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy34.html </URL>
<DATE> 2005/03/02/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İsmail Cem, Papandreu ile görüştü 
</HEADLINE>
<TEXT>

     CHP Genel Başkanlık Başdanışmanı, eski Dışişleri Bakanı İsmail Cem, Yunanistan'da anamuhalefet partisi PASOK'un Genel Başkanı Yorgo Papandreu ile bir araya geldi. 
     PASOK'un yarın başlayacak ve 6 Mart Pazar günü sona erecek kongresinde CHP'yi temsil etmek üzere Atina'ya gelen Cem, Papandreu ile bugün öğle yemeğinde bir araya geldi. 
     Cem, görüşmeden sonra gazetecilere yaptığı açıklamada şöyle dedi 
     ''Arkadaşım PASOK Genel Başkanı Sayın Papandreu ile birlikte olmaktan çok memnunum. CHP Genel Başkanı Sayın Deniz Baykal'ın en iyi dileklerini Sayın Papandreu'ya getirdim. PASOK ve CHP'nin bazı ortak çalışmalar yapmasını, kendi tecrübelerini paylaşmalarını, PASOK ve CHP belediyeleri arasında işbirliği imkanlarının araştırılmasını Sayın Papandreu ile görüştük. PASOK kurultayı sonrasında partilerimizin ilgili birimleri arasında temaslar ve ortak çalışmalar yapacağız.'' Papandreu ise Cem'in CHP'yi temsilen PASOK kongresine katılacağını belirttiği açıklamasında, bundan böyle Cem ile parti çalışmaları çerçevesinde yeni bir işbirliği içinde olacaklarını kaydetti. 
     
</TEXT>
</DOC>
