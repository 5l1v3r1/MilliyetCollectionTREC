<DOC>
<DOCNO> 320832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur44.html </URL>
<DATE> 2005/03/04/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Adabank davası.. Kemal, Yavuz, Bahattin Uzan'ın yargılanmasına başlandı 
</HEADLINE>
<TEXT>

     Petkim ihalesine katılan Standart Kimya'ya Adabank'tan verilen teminat mektubuyla bankayı zarara uğrattıkları öne sürülen Kemal, Yavuz ve Bahattin Uzan ile bankanın 7 eski yöneticisinin, 12'şer yıla kadar hapis cezası istemiyle yargılanmasına başlandı. 
     İstanbul 8. Ağır Ceza Mahkemesi'ndeki duruşmaya, İmar Bankası davası kapsamında tutuklu bulunan Bahattin Uzan, Tacettin Pak ve Mustafa Akar ile tutuksuz sanıklar Orhan Atabay, Okay Öztürk ve Nurettin Sivlim katıldı. 
     Duruşmada, sorgusu yapılan Orhan Atabay, 50 yıllık bankacı olduğunu belirterek, Uzan Grubu'nun çalışma sistemini farklı bulduğunu söyledi. 
     Uzan Grubu içindeki çalışma sisteminden bahsetmek istediğini kaydeden Atabay, ''Sadece Kemal Uzan'ın dedikleri oluyordu. Tek yetkili oydu. Onun görüşü ve onayı olmadan hiçbir iş yapılmazdı. Aşırı merkeziyetçilik vardı'' dedi. 
     Dava konusu olan blokelerin kaldırılmasına ilişkin yönetim kurulu kararının, kendisine karar tarihinden birkaç gün sonra getirildiğini anlatan Atabay, bu kararı diğer yönetim kurulu üyelerinin imzalamış olduğunu, kendisinin de eksik olan imzasını tamamladığını kaydetti. 
     Sanıklardan Nurettin Sivlim ile Okay Öztürk de, haklarındaki iddiaları kabul etmediklerini belirterek, yazılı savunma verdiler. 
     Bahattin Uzan, Tacettin Pak ve Mustafa Akar ise iddianameyi inceleyemediklerini kaydederek, savunma hazırlamak için süre talep ettiler. 
     Sanıklardan Kemal ve Yavuz Uzan'ın gıyabi tutukluluğunun devamına, savunma hazırlamak için süre talep eden sanıkların bu istemlerinin kabulüne, Ali Cenap Ermutlu ve İhsan Canarslanlar'ın ihzaren celplerine karar veren mahkeme heyeti, duruşmayı erteledi. 
     
     İDDİANAME 

     İstanbul Cumhuriyet Başsavcılığı'nca hazırlanan iddianamede, Kemal, Yavuz ve Bahattin Uzan'ın da yönetim kurulu üyesi olduğu bildirilen Standart Kimya'ya, Adabank'tan verilen teminat mektubuyla bankanın zarara uğratıldığı belirtiliyor. 
     İddianamede, Kemal, Yavuz ve Bahattin Uzan ile bankanın eski yöneticileri Ali Cenap Ermutlu, Tacettin Pak, Mustafa Akar, Nurettin Sivlim, Orhan Atabay, Okay Öztürk ve İhsan Canarslan'ın, ''zimmet'' suçunu düzenleyen Bankalar Kanunu'nun ilgili maddesine göre 6 ile 12'şer yıl arasında ağır hapis cezasına çarptırılması talep ediliyor. 
     
</TEXT>
</DOC>
