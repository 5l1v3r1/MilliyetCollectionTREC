<DOC>
<DOCNO> 346864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/spor/spo10.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir puanın sihiri 
</HEADLINE>
<TEXT>


Necmi KEPÇETUTAN 


Kayserispor için hayati önem taşıyan bir maçtı ligde kalma yolunda. Ankaraspor karşısında alınacak yenilgi, Samsun ve Malatya'daki skorlarla bağlantılı olarak Sarı - Kırmızılı takımın Süper Lig'e veda etmesine yol açacaktı. Herşeye rağmen çok önemli bir avantajı vardı Kayserispor'un. Bu maçı berabere bitirirse ikili averajla üstünlük sağladığı Diyarbakırspor, Samsun'da galip bile gelse kümede kalacaklardı. Yani ev sahibi takım için hedef öncelikle beraberlikti. 

Ankara üzmedi 
Bunun için mücadele ettiler. Bir bildikleri vardı ki, 90 dakika boyunca rakip kaleye hiç gitmeden idare edip, karşılaşmayı 0 - 0 bitirdiler. Belli ki, Ankaraspor'un da rakibini üzmek gibi bir niyeti yoktu. Ümit Aydın dışında tam takım sahadaydı sözüm ona Başkent ekibi. Fiziksel olarak oradaydılar da, fikren ve ruhen akılları başka yerdeydi sanki. Öyle ya, onların bu ligde işi haftalar önce bitmişti. Yasak savarcasına oynadılar, bir an önce tatile çıkma hevesiyle. Suya sabuna dokunmadan. Tıpkı Kayserispor gibi doğru düzgün tek bir atak yapmadan mücadeleyi beraberliğe bağladılar. 

Strateji tuttu 
Karşılaşmaya en kötü senaryoyu düşünerek, az da olsa stresli başlayan Kayserispor, önce rakibinin bu oyun tarzıyla rahatladı. Malatya'dan gelen gol haberleriyle iyice gevşedi. Herkesin gözü sahada, kulağı Samsun ve Malatya'daydı. Sakaryaspor'un Malatyaspor'a yenilmesiyle bir puan stratejisi tuttu. Kayserispor ligde tutundu. İç Anadolu'nun bu güzide kenti önümüzdeki yıl Süper Lig'de iki takımla temsil edilme şansını yakaladı. Hayırlı uğurlu olsun. 



</TEXT>
</DOC>
