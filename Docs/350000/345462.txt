<DOC>
<DOCNO> 345462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sontur28.html </URL>
<DATE> 2005/05/24/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Uzanlar davasında tutuklu 7 sanık tahliye edildi 
</HEADLINE>
<TEXT>

     Cem, Kemal, Hakan ve Yavuz Uzan’ın da aralarında bulunduğu 35 sanık hakkında açılan davanın ilk duruşmasına katılan 7 tutuklu sanık, tahliye edildi. 
     İstanbul 7. Ağır Ceza Mahkemesi’ndeki duruşmada savunmalarını yazılı olarak mahkemeye sunan tutuksuz sanıklar, haklarındaki suçlamaları reddettiler. 
     Daha sonra söz alan tutuklu sanıkların avukatları, müvekkillerinin üzerlerine atılı suçu işlediklerine dair dosyada yeterli delil bulunmadığını savunarak, tahliye talebinde bulundular. 
     İstanbul Cumhuriyet Savcısı Fethi Türkmen ise delillerin tamamen toplanmamış olduğunu ve dosyanın delil toplama aşamasında bulunduğunu ifade ederek, tutuklu sanıkların tutukluluk hallerinin devamı yönünde karar verilmesini istedi. 
     Mahkeme heyeti, tutuklu sanıklar Ali Cenap Ermutlu, Müştak Ayvaz, Tahsin Öztürk, Selahattin Bal, Seyfettin Kaya, Şemsettin Mustafaoğlu ve Fatih Azami’nin, delil durumu ve tutuklu kaldıkları süreyi gözönüne alarak tahliyelerine karar verdi. 
     Mahkeme heyeti, duruşmada bulunmayan tutuklu sanık Hüseyin Engin Saydam’ın tutukluluk hali ve haklarında gıyabi tutuklama kararı olan Kemal, Hakan ve Yavuz Uzan, Hüseyin Onur Akyüz, Muharrem Kamber, Ali Cenk Türkkan ve Mustafa Düzgünce’nin bu durumlarının devamına karar verdi. 
     Duruşma, dosyadaki eksikliklerin giderilmesi amacıyla ertelendi. 
     Tutuklu sanıklardan bazıları, tahliye kararının ardından duruşma salonundan çıkarılırken "zafer işareti" yaptı. 
     Bazı sanık yakınları da tahliye kararını birbirlerine sarılarak kutladı. 
     
</TEXT>
</DOC>
