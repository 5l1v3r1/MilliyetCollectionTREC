<DOC>
<DOCNO> 333146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/ekonomi/eko07.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi kaydı bile yok 
</HEADLINE>
<TEXT>


Polisin, Alaattin Çakıcı'nın evine yaptığı baskında bir de MASAK raporu bulunduğu öğrenildi. Raporda, Platin Konutları'nda oturan, lüks otolarla dolaşan Çakıcı'nın vergi kaydı bile bulunmadığı belirtiliyor 

Nedim Şener 

Alaattin Çakıcı hakkında, Mali Suçlar Araştırma Kurulu MASAK tarafından hazırlanan kara para raporunda, Maliye'nin mafya karşısında elinin kolunun bağlı olduğu ortaya çıktı. İşin ilginç yanı, Çakıcı hakkındaki MASAK raporu polisin 6 Mayıs 2004'te Ulus Platin konutlarındaki evine yaptığı baskında ele geçirilen belgeler arasında bulundu. 
Edinilen bilgilere göre, polis, 'Gökyüzü Operasyonu' kapsamında Çakıcı'nın evine baskın yaptı. Baskınla ilgili arama tutanaklarında, 'hangi kurum tarafından hazırlandığı belli olmayan' ibaresi ile anlatılan ve Çakıcı'nın siyaset ve iş dünyasından ilişkili olduğu kişileri gösteren bir şema ve raporun yanı sıra bir de kendisi hakkındaki MASAK raporu bulundu. 
Maliye Bakanlığı'na bağlı MASAK elemanları tarafından hazırlanan raporda yakınları üzerlerine kayıtlı mal varlıkları araştırılırken Çakıcı'nın kendisi üzerine hiçbir mal ve para kaydına rastlanmadı. Raporda, Ulus Platin Konutları'nda oturan, çocukları yurtdışında okuyan, bir yatı olan ve lüks otomobillere binen Çakıcı'nın vergi mükellefi bile olmadığı belirtildi 
Raporda Çakıcı için kara para yönünden yapılacak bir işlem bulunmadığı, Nedim Acar adına düzenlenmiş kredi kartları ile yaptığı harcamaların da kara para yönünden suç oluşturmadığı vurgulandı. 

'El konulsun...' 
Nesim Malki'nin Çakıcı'ya tehdit üzerine verdiği para gibi işadamlarından aldığı paralar kara para tanımına uyduğu belirtilen raporun sonuç bölümünde şu görüşe yer verildi "Yapılmış araştırmalarda kendisinin üzerine kayıtlı gayrimenkul ve hakkın bulunmadığı, vergi numarasının ve kendi adına banka kayıtlarının bulunmadığı yönündeki bilgiler dikkate alınarak bundan böyle tespit edilebilecek malvarlığına tedbir konulması sonucuna varılmıştır." 



</TEXT>
</DOC>
