<DOC>
<DOCNO> 316258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/ekonomi/aeko.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Orta yol arayışı 
</HEADLINE>
<TEXT>


Devlet Bakanı Şener, dün TÜSİAD heyeti ile görüşmesinde yaptığı açıklamada, "Bazı noktaları değerlendiriliyor" diyerek, IMF ile gerilime neden olan teşvik yasasında değişiklik sinyali verdi 

ANKARA Milliyet 

Hükümetten, IMF ile tartışma konusu olan yeni teşvik yasa tasarısında, 'orta yol' arandığı işareti geldi. Devlet Bakanı ve Başbakan Yardımcısı Abdüllatif Şener, Türk Sanayicileri ve İşadamları Derneği TÜSİAD heyetini kabulünde yaptığı konuşmada, yasa tasarısı ile ilgili olarak, "Bazı noktalarında değerlendirmeler yapılmaktadır" dedi. 
Hükümetin, 36 ili kapsayan yeni teşvik yasa tasarısında il sayısını 49'a çıkarması ve istihdam yaratamasalar bile eski yatırımları da kapsama alması sonrasında, IMF ile başlayan tartışmada, yumuşama sinyali geldi. Daha önce gerek Devlet Bakanı Ali Babacan, gerekse Maliye Bakanı Kemal Unakıtan'ın 'geri dönüş yok' şeklinde açıklama yaptığı konuda, dün Devlet Bakanı Şener, bazı değişikliklerin olabileceğinin işaretini verdi. TÜSİAD heyetini kabulü sırasında, gazetecilerin sorularını yanıtlayan Şener, "Bazı noktalarda değerlendirmeler yapılmaktadır. Bütçeye yükü durumunda da bunun tedbirleri alınacak" dedi. 

'Orta yol aranıyor' 
Hükümetin, tasarıyı alt komisyona sevk etmesinin değişiklik için zaman kazanmaya yönelik olduğunu belirten ekonomi yetkilileri, kapsamın genişletilmesinden tümüyle vazgeçmenin mümkün olmadığını ancak maliyeti aşağı çekecek bir orta yol arandığını belirttiler. Reuters'e bilgi veren bir yetkili, "Tasarının, alt komisyonda, IMF'nin eleştirileri de dikkate alınarak değiştirilmesini bekliyoruz. 10 gün içinde sorun çözülür. Geri dönüş olamaz ancak bütçeye yükünü düşürecek çözüm önerileri getirilecek. Hükümet kaynak sorununun nasıl aşılacağını IMF'ye sunmayı düşünüyor" dedi. 
TÜSİAD Başkanı Ömer Sabancı da yaptığı değerlendirmede, teşvik sisteminin prensipte doğru olduğunu ancak yararlanacak iller ve sektörler arasında ayrım yapılmamasının haksız rekabete neden olacağını söyledi. 

'AB süreci ve yeni stand - by'da gecikme var' TÜSİAD Başkanı Ömer Sabancı, Devlet Bakanı Şener ile görüşmesinde Avrupa Birliği AB süreci ve IMF ile yeni stand - by'ın imzalanmasında gecikme olduğunu dile getirdi. Başkan yardımcıları Cem Duna ve Pekin Baran ile Yönetim Kurulu Üyeleri Arzuhan Yalçındağ, Agah Uğur, Ali Kibar, Bülent Akgerman, Ayça Dinçkök, Ömer Aras ve Ümit Boyner'den oluşan heyet ile birlikte Ankara'da temaslarda bulunan Sabancı, heyetin, Devlet Bakanı Şener ile görüşmesinde hükümetin IMF ile stand - by imzalanmasında, AB müzakere heyeti oluşturmakta geciktiğini söyledi. 
Şener ise, bu konulardaki takvimde gecikme olmadığını, müzakere heyeti konusunun birkaç kez ele alındığını söyledi. TÜSİAD heyeti, Dışişleri Bakanı Gül, Devlet Bakanı Ali Babacan ve Merkez Bankası Başkanı Süreyya Serdengeçti'yi de ziyaret etti. 

'IMF'yle aramızda teşvik sorunu yok' EKONOMİ SERVİSİ 
Devlet Bakanı Ali Babacan Malatyalı İşadamları Derneği'nin gecesinde, teşvik yasasının bütçeye etkileri konusundaki çalışmaların devam ettiğini belirterek, "Meclis komisyonlarında ve Genel Kurul'da yazılı son şeklini alacak ki, bir maliyet hesabı yapabilelim" dedi. Teşvik kapsamındaki illerin 36'dan 49'a çıkarılmasının IMF ile bir problem yaratmış gibi algılandığını söyleyen Babacan, "Bu tamamen yanlıştır. Bu uygulamanın bütçeye getireceği yük ne olacaktır ve nasıl telafi edilecektir, IMF ile konuştuğumuz konu bundan ibaret" diye konuştu. Türkiye'de bürokraside 'çok kötü bir alışkanlık' olduğunu da dile getiren Babacan, "Biz siyasi düzeyde incelemeden basında yazılmaya başlanıyor" dedi. 


</TEXT>
</DOC>
