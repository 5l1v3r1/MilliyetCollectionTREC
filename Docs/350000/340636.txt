<DOC>
<DOCNO> 340636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/yazar/cemal.html </URL>
<DATE> 2005/05/08/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Altıncı durak K.MARAŞ 
</HEADLINE>
<TEXT>
Artık aile, sülale partisi kalmadı 
Kahramanmaraş'ta AKP'li seçmen, sözlerin tutulmasını istiyor ama türbanı sorun yapmıyor, zamana yayıyor. Seçmendeki 'oynaklık' da ön plana çıkıyor. Parti aidiyeti iyice zayıflamış 
Hasan Cemal AKP tabanının nabzını tutuyor - 6 
KAHRAMANMARAŞ - FOTOĞRAFLAR Yurttaş Tümer 

Öğle vakti Kuyumcular Çarşısı'nda iddialı bir tavla partisi. Kızlardan biri Galatasaraylı, biri Fenerli. Biri türbanlı, biri değil. Zarı öylesine sallıyor, sarı lacivert pulları öylesine pat pat vuruyor ki, Vuslat Bayanlar Kıraathanesi her seferinde şöyle bir sarsılıyor. 
"Eşimi kaybettikten sonra sadece bayanlar için bir kahve açma fikri geldi" diye anlatıyor, "Vuslat, kavuşma manasında... Kadınların bir araya gelip konuşacakları bir yer yoktu bu çarşıda. Vuslat Bayanlar Kıraathanesi 2'yi de Batman'da açacağız." 
Çeyiz mağazası olan türbanlı hanım tavla heyecanını hiç kaybetmiyor, ama aynı zamanda benimle siyaset konuşuyor. 
Oyunu AKP'ye atmış. 

'Türban zor çözülür' 
"Oyum şimdilik değişmez. Yine AK Parti'ye veririm" diyor zarı sallarken, "Öncekilere göre başarılı bu hükümet. En azından istikrar var. Fazla para kazanmıyoruz. Fakat fiyatlar da artmıyor. Sağdan verip soldan almıyor. Evet, piyasada para dönmüyor, durgunluk var, ama fiyatlar da öyle artmıyor." 
Türban çözülür mü 
"Sekiz yıl önce Adana'dan Maraş'a geldim. O zaman tesettürlü değildim. Kendi isteğimle oldum. Zor çözülür türban. Zorlanırsa, orduyla karşı karşıya gelinir. Türban için MHP de söz vermişti. Yapamadı bir şey. Türban siyasete alet ediliyor. Abartılıyor. Kendi haline bırakılsa daha kolay..." 
Kahramanmaraş, bir haftada altıncı kent. Türban, başörtüsü konusunda tepkiler genellikle değişmiyor. AKP'li seçmen, Tayyip Erdoğan'ın seçim meydanlarında verdiği sözü tutmasını elbette istiyor. 
Ama sorun yapmıyor türbanı. 
Anlayışla karşılıyor. 
Zamana yayıyor. 

'Yedi uyur' milletvekilleri 
Lokantanın adı, Sultan Sofrası. 
Tencere yemeği yiyoruz. "Daha önceki hükümet döneminde eylem yapmışlardı türban için. Şimdi yapılmıyor. İktidardalar ama muktedir değiller" diyor yan masadaki genç adam, "Ben de AKP'ye verdim. Türban konusunda devletin bazı kurumları aşılamaz fikri var. Ayrıca bugün millet cebinin derdinde, yani nasıl geçineceğim diye bakıyor." 
AKP'li bir genç, partisinin milletvekillerinden yakınıyor. "Yedi uyurlar adını taktık onlara" diye dalgasını da geçiyor. 
AKP yedi, CHP bir milletvekili çıkarmış Kahramanmaraş'tan. 1995'te Erbakan Hoca'nın Fazilet'i yüzde 37 oyla, 1999'da MHP yüzde 28'le birinci parti olmuş. 2002'ye gelince AKP yüzde 54 MHP yüzde 8,5. 
2004 yerel seçimlerindeyse AKP yüzde 66,6 ile belediye başkanlığını kazanıyor. İl genel meclisinde ise oyu, genel seçimlerin beş puan altına iniyor. 

Alternatif var mı 
Çok açık 
İktidardan yakınma başlamış. 
Her yerde olduğu gibi. 
Vozurdama dikkat çekiyor. 
Ama bir başka şey daha var. Sultan Sofrası'nda AKP'ye veryansın eden, örgütün içinde kendi çıkarını kovalayanlara açık eleştiri getiren, "Eskilerden kimse kalmadı" diye şik yet eden genç adam, alternatif var mı, ne olabilir sorusunu da hemen sohbetin içine sokuyor. 

Seçmen kolay değişiyor 
Antalya, Konya, Kırşehir, Kayseri ve Osmaniye'den sonra Kahramanmaraş'ta da bir konu daha ön plana çıkıyor 
Seçmendeki oynaklık 
Eskisi gibi değil. Seçmen oyunu kolayca değiştirebiliyor. Parti aidiyeti iyice zayıflamış. Maraş'ın kapalı çarşısında bir dükk n sahibinin dediği gibi, "Eskidendi o. Artık aile, sülale partisi yok. Birini deneriz olmadı, öbürünü..." 
Bu süreç çok belirgin. 
35 yıldır yün işiyle uğraşan 71 yaşındaki bir tüccar, şöyle diyor kapalı çarşıda 
"Evet, şu anda AKP'nin alternatifi yok. Ama günü gelince, baktık artık işimize gelmiyor, bir başkasına atarız oyumuzu..." 

'Maraş'ta tık yok' 
Esnaftan her yerde aynı yakınma 
"Para dönmüyor Para kazanamıyoruz. Ben cebimi bilirim. Ekonomi şu kadar büyümüş, enflasyon düşmüş, ben cebimi bilirim. Cepte para yok " 
Elektrik malzemesi satıyor "Bir inşaat 615 kaleme hitap eder. Maraş'ta tık yok. İhale mihale yok. Had safhada bir durgunluk... Alternatifsizlik evet, ama nereye kadar .." 
Hacı Amca lafa giriyor 
"Şu esnafın sıkıntıdan kurtarılması lazım." 
"Avrupa Birliği ne oluyor " 
"AB'den umudumuz yok." 
"Bizi kendi özümüzden koparıyor bu AB. O kadar çok şart öne sürüyor ki. Kıbrıs'tı, Ermeni'ydi..." 
"Ben istiyorum AB'yi, ama bizi almazlar ki." 

Herkes fikrini söylüyor 
Avrupa Birliği'ni konuşmaya başlayınca, her yerde önce klasik klişeler öne çıkıyor. Ama biraz sorgulayıp konunun üzerine gidince, AB'ye girmenin iyi olabileceği itiraf ediliyor. Özellikle ekonomik açıdan, aş ve iş açısından... 
Ve sonra ekleniyor "Alırlar mı " 
Kahramanmaraş, AKP'li seçmenin nabzını tutmaya çalışırken geldiğim altıncı durak. Hoşuma giden bir gözlemim var 
Herkes konuşuyor. 
Fikrini açıkça söylüyor. 
Oyunun rengini de saklamıyor. 
Eskiden bu kadar değildi. Her geçen yıl değişiyor. Bir yandan televizyonlar, öte yandan toplumun farklılaşması, dışa açılması, serbest tartışma ortamının her geçen yıl gelişmesine yol açıyor. 

Bakalım ne pişecek Siyaset tartışmasına bir başka boyut getiriyor elektrik malzemesi satan dükk nın sahibi, onun deyişiyle 
Çankaya sevdası 
Tayyip Erdoğan'ı uyarıyor 
"Özal'ın da, Demirel'in de sonu oldu Çankaya sevdası. Başbakanlık'tan Köşk'ü idare edebilirsin ama tersi olmaz. Eğer Tayyip buna kalkışırsa, onun akıbeti de diğerleri gibi olur." 

Oyu verdik, bekliyoruz 
Dini duyarlığı ve milliyetçi tepkileriyle bilinen Kahramanmaraş, Türkiye'de iplik üretiminin önde gelen merkezi. 1980'lerde Özal döneminin teşvikleriyle kurulmuş fabrikalar. Özal'ı seven bir şehir... 
Ama aynı zamanda siyaset yasaklarının kaldırılmasında Demirel'e vermiş olduğu destek de belleklerde tazeliğini koruyor. Öte yandan 1992'de kurulan Sütçü İmam Üniversitesi'ndeki 15 bin öğrencinin kentin dokusunu nasıl renklendirdiği, nasıl yumuşattığı da bir başka konu... 
Bir de Mado'su var Maraş'ın. 
Dünya markası olan. 
Yaşar Pastanesi'nden doğmuş Maraş'ın ünlü Mado dondurması. Nefis dondurmalarımızı yerken garson Sırrı lafa giriyor 
"Oyumuzu verdik, AKP'yi bekliyoruz. Bir şey pişecek ama ne pişecek Bekleyin biraz daha diyorlar. Yemekte bizim tuzumuz da var. Nasıl bir şey çıkacak bakalım, merakımız çok büyük..." 
Durum böyle Kahramanmaraş'ta. 
Vozurduyor insanlar 
En başta esnaf... 
Ama AKP'ye oy atanların henüz partilerinden umut kestiklerini gösteren işaretler pek yok ya da çok belirgin değil. 

Yarınki durak ADANA 



</TEXT>
</DOC>
