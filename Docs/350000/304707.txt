<DOC>
<DOCNO> 304707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sontur04.html </URL>
<DATE> 2005/01/08/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Köprü geçişlerinde KGS devri 
</HEADLINE>
<TEXT>

     KGS ile Boğaz köprüsü gişelerinde, yoğun trafiğin önüne geçilmesi hedefleniyor Köprü geçişlerinde ve otoyollarda, en geç bir ay içinde KGS, yani kartlı geçiş sistemi devreye girecek. 
     İstanbul'da her iki köprüden 2004 yılında 122 milyon araç geçiş yaptı. Köprülerdeki yoğunluk her geçen gün daha da artıyor. Otoban gişelerinde de kimi zaman oluşan yoğunluğu dikkate alan Karayolları Genel Müdürlüğü, geçişleri hızlandıracak yeni formüller üretiyor. 
     
     Yeni formül KGS 
     Bir ay içerisinde uygulamaya sokulması beklenen ve testleri süren kartlı geçiş sistemi, trafik güvenliği açısından OGS'yi kullanmalarına izin verilmeyen kamyon ve tırlar için de avantaj sağlıyor. Para alışverişini ortadan kaldıracak sistemin gişelerdeki birikmeyi bir ölçüde azaltması bekleniyor. 
     
     KGS de indirimli olacak 
     Kartlı geçiş sistemi KGS'yle köprü geçişleri ve otobanlar OGS'de olduğu gibi indirimli olacak. Sürücüler geçiş kartlarını yaklaşık iki Yeni Lira'ya banka şubelerinden kolaylıkla alabilecek. 
     Otomatik geçiş sistemi için gereken depozitoyu fazla bulanlar ve bürokratik işlemlerle uğraşmak istemeyenler için KGS nakit para ödemenin alternatifi olacak. 
     
</TEXT>
</DOC>
