<DOC>
<DOCNO> 338815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sondun16.html </URL>
<DATE> 2005/05/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Dünya basını Erdoğan İsrail'de çok sıcak karşılandı... 
</HEADLINE>
<TEXT>

     Başbakan Recep Tayyip Erdoğan’ın İsrail ziyareti, dış basında yankı uyandırdı. "Erdoğan İsrail’de çok sıcak karşılandı" yaklaşımındaki yabancı gazeteler, ziyaretin iki ülke arasında geçen yıl yaşanan gerginliklerin ilişkilere verdiği zararın onarıldığını gösterdiği yorumunu yaptı. 
     
     NEW YORK TİMES 
     New York Times gazetesi, Başbakan Erdoğan’ın İsrail ziyaretinin dostane ilişkileri yeniden tesis etmeyi amaçladığını belirterek Erdoğan’ın, Pazar günü İsrail’e Ortadoğu barışı için arabulucu olmayı önerdiğine dikkat çekti. Ziyaretin, geçen yıl yaşanan gerginliklerin ilişkilere verdiği zararın onarıldığını gösterdiğini kaydeden gazete, bir İsrailli uzmanın "İki ülkenin güçlü karşılıklı çıkarları var" değerlendirmesine yer verdi. NYT, Erdoğan’ın İsrail ziyaretinin Rusya Devlet Başkanı Putin, BM Genel Sekreteri Annan ve İngiltere Başbakanı Blair’in ziyaretlerini izlediğine dikkat çekti. 
     
     LE FİGARO 
     Fransız Le Figaro gazetesi, son iki yılda ikili ilişkilerde gözlenen kötüleşmeye karşın Başbakan Erdoğan’ın İsrail’de çok sıcak bir biçimde karşılandığı yorumunu yaptı. Başbakan Erdoğan’ın, İsrail ile iyi ilişkilerin bu ülkeyi samimi bir biçimde eleştirmelerine engel olmadığı yolundaki değerlendirmesine dikkat çeken gazete, Başbakan Erdoğan’ın geçen yıl İsrail’i hedef alan sert açıklamalarını yansıttı. Gazete, geçen yıl Türkiye’nin İsrail ile ilişkileri bozulurken Washington ile bağlarının da, Irak savaşı ve devam eden Kürt gerillası sorunu nedeniyle giderek kötüleştiğini de belirtti. 

ANKA 
     
</TEXT>
</DOC>
