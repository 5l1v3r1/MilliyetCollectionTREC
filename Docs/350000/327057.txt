<DOC>
<DOCNO> 327057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonsiy11.html </URL>
<DATE> 2005/03/25/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Mustafa Sarıgül, CHP'den ihraç edildi 
</HEADLINE>
<TEXT>

     CHP’nin son kongresinde genel başkanlığa aday olan CHP Şişli Belediye Başkanı Mustafa Sarıgül, CHP Yüksek Disiplin Kurulu tarafından partiden ihraç edildi. 
     CHP Merkez Yönetim Kurulu tarafından tedbirli olarak partiden ihraç edilen CHP Şişli Belediye Başkanı Mustafa Sarıgül, 18 martta Yüksek Disiplin Kurulu'nda savunma yapmıştı. 
     CHP'den ihraç edilen Şişli Belediye Başkanı Mustafa Sarıgül çarşamba günü avukatları aracılığıyla, Yüksek Disiplin Kurulu'na 13’üncü Olağanüstü Kurultay'daki kavga görüntülerinin yer aldığı iki CD sunmuştu. YDK Başkanlığı'na gönderilen iki CD'de olağanüstü kurultayda çıkan kavgalarla ilgili görüntülerin yer alıyordu. 
     CHP Merkez Yürütme Kurulu, 2 şubatta tüzüğün parti suçu ile ilgili 68 ve 70'inci maddeleri uyarınca Sarıgül hakkında ihraç isteminde bulunmuştu. Sarıgül, hakkındaki bazı yolsuzluk iddiaları gerekçesiyle 11 kasım 2004 tarihinde de ihraç istemiyle Yüksek Disiplin Kurulu'na sevkedilmişti. 
     CHP Yüksek Disiplin Kurulu'nun 3 ocak 2005 tarihinde yaptığı toplantıda Sarıgül hakkındaki ihraç istemi 7'ye karşı 8 oyla reddedilmiş ve bu kararın ardından CHP Genel Başkanı Deniz Baykal'ın çağrısı üzerine 29 şubatta olağanüstü kurultay gerçekleştirilmişti. 
     
     SARIGÜL BU KARAR TÜRK HUKUKUNDAN DÖNECEKTİR 

     CHP Yüksek Disiplin Kurulu'nun YDK partiden ihraç edilmesini kararlaştırdığı Şişli Belediye Başkanı Mustafa Sarıgül, ''Mevcut Genel Başkan'ın başkanlığındaki cuntanın aldığı bu karar yüce Türk hukukundan geri dönecektir'' dedi. 
     Sarıgül, ihraç kararına ilişkin Şişli Belediye Başkanlığı'nda düzenlediği basın toplantısında, ''CHP'de üyelik hukuku, mensubiyet hakkı, bir cuntanın işaretiyle asla kaldırılamaz. Buna izin vermeyeceğiz. Bu konuda her türlü yasal hakkımızı ve hukukumuzu sonuna kadar arayacağız. Mevcut Genel Başkan'ın başkanlığındaki cuntanın aldığı bu karar, yüce Türk hukukundan geri dönecektir'' diye konuştu. 
     Sarıgül, ''Birazcık vicdanları olacağı ve erdemli davranacakları kanısındaydım'' dedi. 
     Sarıgül, Şişli Belediyesi'nde düzenlediği basın toplantısında gazetecilerin sorularını da yanıtladı. 
     Bir gazetecinin ''Açıklamalarınızdan yeni bir parti olmayacak, öyle görünüyor'' şeklindeki sözleri üzerine Sarıgül, ''Bu hiçbir zaman düşüncemizde olmadı. Kimseyle bu konuda temasımız olmadı'' diye konuştu. 
     Sarıgül, CHP'nin her kademesinde görev aldığını anlatarak, ''Biz CHP'yi elinde bulunduran cuntanın oyununa gelmeyeceğiz. Bu Mustafa Sarıgül'ün bireysel hareketi değil, toplumsal bir harekettir. Bu halk hareketi mutlaka CHP'yi iktidara taşıyacaktır'' diye konuştu. 
     Mustafa Sarıgül, ''Danıştay'ın kararına göre bu karar sürpriz olmadı mı '' sorusuna ise şu karşılığı verdi 
     ''Biraz hukuktan ve adaletten yoksun bir kadro. Birazcık vicdanları olacağı ve erdemli davranacakları kanısındaydım. Fakat genel merkez cuntasının yüreklerine halk hareketinin ateşi düşmüş. Ukrayna'da, Kırgızistan'da, dünyada yapılan halk hareketlerinden dolayı genel merkez yöneticileri son derece rahatsızlar.'' Sarıgül, CHP Genel Başkanı Deniz Baykal'ın son 1 yıldan bu yana sadece kendisiyle ilgili konuştuğunu savunarak, ''Ateş yüreklerine düşmüş. Ölüyü diriyi bırakmışlar, gözü Mustafa Sarıgül'e dikmişler. Adaletli olacaklarına zaten yüzde 5 ihtimal veriyordum'' dedi. 
     
</TEXT>
</DOC>
