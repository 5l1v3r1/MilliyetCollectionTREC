<DOC>
<DOCNO> 336435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonsiy04.html </URL>
<DATE> 2005/04/24/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Ankara'nın simgesi davasında Gökçek'ten yeni savunma... 
</HEADLINE>
<TEXT>

     Ankara Büyükşehir Belediyesi, Ankara'nın simgesini değiştirme kararına karşı açılan davada Hitit Güneşi'nin yerine seçtiği cami, atakule ve ay yıldızdan oluşan simgeyi, "Hacettepe sırtlarından Ankara'nın güneyine bakıldığında şu andaki simgenin görüntüsü oluşmaktadır" diye savundu. 
     Büyükşehir Belediyesi'nin "Ankara'nın simgesi" olarak kabul edilen amblemi değiştirmesi karşısında 10 yıldır hukuk mücadelesi yürüten eski CHP milletvekili Rahmi Kumaş, iptal ettirdiği yeni amblemin Belediye tarafından kabul edilmeye devam etmesi üzerine yeni bir dava daha açtı. Kumaş, ANKA'ya yaptığı açıklamada, açtığı yeni davaya karşı Ankara Büyükşehir Belediyesi'nin yaptığı yeni savunma hakkında bilgi verdi. 
     Kumaş, Büyükşehir Belediyesi'nin savunmasında, Hitit Güneşi yuvarlağının Ankara'nın simgesi olmasından neden vazgeçildiğine hiç değinilmediğini bildirdi. Kumaş, simgedeki ay ve yıldızların bayrakta olduğu için seçildiği savunması yapıldığını belirterek, "O zaman her belediyenin simgesinde bunların olması gerekmez mi " diye sordu. 
     Simgedeki üç yıldızın ise "Şehirlerimizin istikbalinin parlaklığını anlatması amacıyla seçildiğinin" savunulduğunu belirten Kumaş, "Bu özel bir anlayıştan kaynaklanan bir sanrıdır, halüsinasyondur" dedi. 
     Büyükşehir Belediyesi'nin Hitit Güneşi'nin yerine seçtiği simgeyi, "Hacettepe sırtlarından Ankara'nın güneyine bakıldığında yeni simgedeki görüntünün oluştuğu" ifadesiyle savunduğunu belirten Kumaş şöyle dedi 
     "Bu ölçü geçerli olacaksa gelecekteki belediye yönetimi Ankara'ya Çankaya, Yenimahalle, Mamak vb. sırtlarından bakınca simge değişecek demektir. Bu ise simgenin kalıcı olmadığını, oynak olduğunu gösterir. Bu bakımdan mahkemece yetkilendirilecek bir üniversiteden uzman bilirkişilere inceleme yaptırılarak, Ankara'nın tarihten gelen varlığı da gözönüne alınarak, nasıl bir simgesi olacağına ya da dava konusu simgenin Ankara'yı temsil edip edemeyeceği yönünde görüş alınmasını istedim." 

ANKA 
     
</TEXT>
</DOC>
