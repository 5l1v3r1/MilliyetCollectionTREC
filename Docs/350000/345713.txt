<DOC>
<DOCNO> 345713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo16.html </URL>
<DATE> 2005/05/25/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Beşiktaş potada tarih yazıyor... 
</HEADLINE>
<TEXT>

     Türkiye Basketbol Ligi TBL play-off yarı final serisinde Ülkerspor’u 1-0 önde başladığı seride 3-1 yenerek finale çıkan Beşiktaş, potada adeta tarih yazıyor. 
     1994-95 sezonunda Fenerbahçe’nin Ülkerspor ile oynadığı play-off 
     finalinin ardından 10 yıl sonra ilk kez finale yükselen kulüp takımı olan siyah-beyazlılar, gözünü 30 yıldır hasret kaldığı lig şampiyonluğuna dikti. Ligde 1983-84 sezonundan itibaren uygulanan play-off sisteminde ilk kez finale yükselme başarısını gösteren Beşiktaş, ligdeki ilk ve tek şampiyonluğunu 1974-75 sezonunda kazandı. 30 yıldır şampiyonluğa hasret kalan siyah-beyazlılar, Efes Pilsen-Fenerbahçe eşleşmesinden üstün çıkacak ekiple yapacağı final maçları sonunda, mutlu sona ulaşmayı amaçlıyor. 
     
     GENÇER "ŞAMPİYONLUK KUPASINI KALDIRMAK ARZUSUNDAYIZ" 

     Beşiktaş Kulübü Basketbol Komitesi Başkanı Yahya Kemal Gençer, finale yükselmenin mutluluğunu yaşadıklarını söyledi. 
     Gençer, "Bu zorlu karşılaşmayı kazandığımız için gerçekten çok mutluyum. Baştan sona oyunu kazanmak için ellerinden geleni yapan oyuncularımızı tekrar kutluyorum. Gerçekten bize bu heyecanı yaşattıkları için şu anda çok mutluyum. Allah izin verirse bu çocuklarla şampiyonluk kupasını kaldırmak arzusundayız" dedi. 
     
     DEMİRAĞ "ŞAMPİYON OLMAK İSTİYORUZ" 

     Beşiktaş Basketbol Şube Kaptanı Şenol Demirağ ise "Şampiyon olmak istiyoruz" dedi. 
     Demirağ, "Bu yola baş koyarken kimse bize inanmamıştı. Ama ilk önce biz bunu bayanlarda yaşadık. Şimdi de erkeklerde bu heyecanı yaşamanın zamanı geldiğine inanıyoruz. İnşallah biz bu kadroyla daha çok işler yapacağız. Yaşadığımız bu mutluluğu, şampiyonluk kupasını elimize alarak süslemek arzusundayız" dedi. 
     
     BIYIKTAY "SIRA GELDİ ŞAMPİYONLUĞA" 

     Beşiktaş Antrenörü Burak Bıyıktay ise, "Şu ana kadar yaptığımız işlerin meyvelerini yavaş yavaş almaya başladık" dedi. 
     Bıyıktay, şunları kaydetti 
     "Bu karşılaşma öncesinde, bütün heyet olarak bu maça inanmıştık. 
     Bu hırsla sahaya çıktık. Sonunda da şu ana kadar yaptığımız işlerin meyvesini yavaş yavaş almaya başladık. Ben bu çocuklara sonuna kadar güvendim ve güvenmeye de devam edeceğim. 30 sene önce şampiyonluk sevinci yaşamıştık. Biz bunu yeniden yaşamak istiyoruz. Şu anda ilk hedefimizi yerine getirdik. Şimdi sıra ikinci hedefimize geldi. 
     Finalde rakibimiz kim olursa olsun, kupayı almak ve şampiyon olmak istiyoruz. Bunu da başaracak güçteyiz. Ayrıca bizlere verdikleri destek için, taraftarımıza çok teşekkür ediyorum. Şu ana kadar bizi yalnız bırakmayan 6. adamımız taraftarımız kazanmamızda çok büyük rol oynadı." 

     
</TEXT>
</DOC>
