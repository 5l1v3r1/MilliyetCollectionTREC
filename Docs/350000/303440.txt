<DOC>
<DOCNO> 303440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonspo36.html </URL>
<DATE> 2005/01/04/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
İzinsiz cenaze gömenlere gözaltı... 
</HEADLINE>
<TEXT>

     Trabzon'un Düzköy İlçesi'nde izinsiz cenaze gömdükleri gerekçesiyle, köy imamı ve ölen kişinin ağabeyi gözaltına alındı. Bu kişiler, daha sonra serbest bırakıldı. 
     Alınan bilgiye göre, ilçeye bağlı Aykut Beldesi'nde yaşayan Emine Topal, 30 Aralık'ta hipertansiyona bağlı beyin kanaması geçirerek vefat etti. Emine Topal'ın cenazesi, defin ruhsatı alınmadan, aynı gün yakınları tarafından aile mezarlığında toprağa verildi. 
     Emine Topal'ın ağabeyi Hüseyin Topal 45 , daha sonra 3 Ocak'ta belde sağlık ocağına giderek, ''nüfus kütüğünden düşürülmesi'' için defin ruhsatı almak istedi. Sağlık ocağı yetkilileri de defin ruhsatı alınmadan ölü defnedilmesinin yasak olduğu gerekçesiyle, olayı Akçaabat Cumhuriyet Başsavcılığı'na bildirdi. 
     Bunun üzerine de Hüseyin Topal ve Köy İmamı Veysel Ata 41 , jandarma ekiplerince gözaltına alındı. Topal ve Ata, Akçaabat Cumhuriyet Başsavcılığı'nca ifadelerinin alınmasının ardından, tutuksuz yargılanmak üzere serbest bırakıldı. 
     Akçaabat Cumhuriyet Başsavcılığı da Emine Topal'ın ölüm nedeninin anlaşılması için mezarın açılarak otopsi yapılmasına karar verdi. 3 Ocak'ta yapılan otopsi sonucu, Emine Topal'ın, hipertansiyona bağlı beyin kanamasından öldüğü belirlendi. 
     
</TEXT>
</DOC>
