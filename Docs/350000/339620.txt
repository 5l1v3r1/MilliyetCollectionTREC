<DOC>
<DOCNO> 339620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonspo31.html </URL>
<DATE> 2005/05/04/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Galatasaray'da Hakan Ünsal yeniden sakatlandı... 
</HEADLINE>
<TEXT>

     Ankaragücü maçı hazırlıklarını sürdüren Galatasaray’da, Hakan Ünsal yeniden sakatlandı. 
     Uzun bir sakatlık döneminin ardından hafta başında takımla birlikte çalışmalara başlayan deneyimli oyuncu, bugün çalışmada Arda ile girdiği ikili mücadelede aşil tendonuna darbe alarak, idmanı yarıda bıraktı. 
     Hakan Ünsal’ın sakatlığının ciddi olmadığı, durumunun yarın netlik kazanacağı, idmana katılmayan Ergün’ün ise arka adalesinde sertlik oluştuğu, koruma amaçlı olarak çalışmaya katılmadığı, yarınki idmanda yer alacağı bildirildi. 
     Bu arada Galatasaray, Ankaragücü maçı hazırlıklarını yaptığı idmanla sürdürdü. 
     Sarı-kırmızılılar idmanda 3 grup halinde, 7’şer oyuncudan oluşan maç yaptı. İddialı geçen turnuvayı Necati, Sabri, Song, Orhan, Fevzi, Uğur ve Cafercan’dan kurulu takım kazandı. 
     Galatasaray, hazırlıklarını yarından itibaren basına kapalı idmanlarla sürdürecek. 

     
</TEXT>
</DOC>
