<DOC>
<DOCNO> 346025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/soneko17.html </URL>
<DATE> 2005/05/26/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
ÖİB Başkanı 2 yılda toplam 3.2 milyar dolar nakit girişi sağlandı 
</HEADLINE>
<TEXT>

     Özelleştirme İdaresi Başkanı Metin Kilci, özelleştirme uygulamalarında, 2003 yılı başından bugüne kadar toplam 3,2 milyar dolar nakit girişi sağlandığını bildirdi. 
     Kilci, düzenlediği basın toplantısında genel olarak özelleştirme uygulamaları hakkında bilgi verdi. 
     Özelleştirme çalışmalarının 2003 yılı başından bugüne kadar istikrarlı bir şekilde devam ettiğini ve yürütülen uygulamalar kapsamında 65 iştirak ve şirketin özelleştirilmesinin gerçekleştirildiğini kaydeden Kilci, kapsamdaki kuruluşlara verilen yetki çerçevesinde de yapılan ihaleler sonucunda 800 adet gayrimenkulün satışının gerçekleştirildiğini söyledi. 
     Kilci, "idare olarak Türk ekonomisinde sağlanan olumlu gelişmelerin, buna bağlı olarak artan yabancı sermaye ilgisinin ve hükümetin desteğiyle özelleştirme sürecinde olumlu gelişmeler kaydediyoruz" şeklinde konuştu. 
     Elde edilen özelleştirme geliri açısından da son derece olumlu sonuçlar alındığını ifade eden Kilci, şunları kaydetti 
     "Özelleştirme uygulamalarından 2004 yılında 1,5 milyar dolar, 2005 yılının ilk 5 aylık döneminde de 1,3 milyar dolar nakit girişi sağlanmıştır. Son yıllarda ilk defa 2003 ve 2004 yıllarında özelleştirme fonu adına hiçbir surette yeni borçlanmaya gidilmediği gibi 2003’ten önce de yapılan borçlanmaların da tamamı 2004 yılında ödenmiştir. Ayrıca uzun yıllardan beri ilk kez 2005 yılının ilk aylarında 1 milyar dolar hazineye kaynak aktarılmıştır." Kilci toplantıda, Türk TELEKOM, Eti Alüminyum A.Ş., ERDEMİR, KTHY, TÜPRAŞ’ın ihale süreçlerine ilişkin bilgi de verdi. 
     
     TELEKOM'DA SON TARİH 25 HAZİRAN 

     Özelleştirme İdaresi Başkanı Metin Kilci, Türk Telekom ihalesinde teklif sahiplerinin, ortaklık yapılarına ilişkin son durumu, 10 Haziran’a kadar İdare’ye bildireceklerini vurguladı. 
     Kilci, düzenlediği basın toplantısında, Türk Telekom ihalesine ilişkin bilgiler vererek, bu özelleştirmede sona yaklaştıklarını belirtti. 
     Bu özelleştirmenin başarıyla tamamlanacağı konusunda inançlarını hep koruduklarını ve bu çerçevede çalışmalarını sürdürdüklerini bildiren Kilci, ihaleye ilişkin "son teklif verme tarihi 25 Haziran 2005’dir. Şu ana kadar katılımcılar, detaylı inceleme sürecini 
     tamamladılar" şeklinde konuştu. 
     
     ERDEMİR, ÖNEMLİ PROJELERDEN 

     Kilci, Erdemir’in özelleştirilmesinin 2005 yılının önemli özelleştirme projelerinden birini oluşturduğunu söyledi. 
     Kilci, Erdemir’in özelleştirme çalışmaları hakkında da şu bilgileri verdi 
     "Erdemir hisselerinin özelleştirilmesi için kapsamlı değerlendirme yapılarak, Kalkınma Bankası hisseleri ile birlikte toplam yüzde 49.29 oranındaki kamu hissenin özelleştirilmesi için, 24 Mayıs 2005 itibarıyla ihaleye çıkıldı. 
     Demir-çelik sektörü dünya genelinde çok parlak bir dönem yaşamakta. Bugün tüm dünyada demir çelik endüstrisini belirleyen en güçlü eğilim, şirketlerin birleşerek büyümeleridir. Bu eğilim, demir çelik sektöründeki gelişmeler ve sektördeki konsolidasyon birleşme 
     eğilimi, Erdemir özelleştirilmesi için tarihi bir fırsatı önümüze getirmiştir. 
     Zamanlama açısından şartların bundan daha uygun olduğu bir dönemin tasarlanması mümkün değildir." Kilci, özelleştirme portföyünde yer alan bütün şirketlerde olduğu gibi karlılık ve verimliliğin, özelleştirmeyi engelleyici bir unsur olmanın yanında, özelleştirmeyi hızlandırıcı bir unsur olduğunu da kaydetti. 
     Kilci, Erdemir özelleştirmesinde, karlılık ve verimliliğin geliştirilerek korunması ve yeni yatırımlarla büyümesinin amaçlandığını kaydederek, bu açıdan özelleştirme ile Erdemir’in önünde yeni gelişme fırsatlarının açılacağına inandıklarını bildirdi. 
     Erdemir’de, Türk ekonomisi için önemi de dikkate alınarak "altın hisse" uygulamasının getirildiğini de hatırlatarak, "bu uygulamayla önemli konularda kamu kontrolü devam edecektir "diyen Kilci, blok satışın, hem Erdemir’e hem Erdemir’e ihtiyacı olan Türk sanayine hem de yaratacağı katma değer ile ülke ekonomisine katkıda bulunacağını sözlerine ekledi. 
     
     ETİ ALÜMİNYUM’UN ÖZELLEŞTİRİLMESİ 

     Kilci, Eti Alüminyum A.Ş’de bulunan yüzde 100 hissenin satışı içinde de 9 Nisan 2005’de ihaleye çıkıldığını ve son teklif verme tarihinin 10 Haziran 2005 olduğunu hatırlattı. 
     Bu özelleştirme stratejisinde kamuoyunda tartışılan kaygıları ortadan kaldıran düzenlemelerin yapıldığını belirten Kilci, şu bilgileri verdi 
     "Hiç kimsenin kuşkusu olmasın ki Eti Alüminyum Şirketi özelleştirme sonrasında yeni yatırım yaparak ve daha fazla istihdam imkanları yaratarak, Türk ve bölge ekonomisine katkısını artıracaktır. İhale şartnamesine, hisseleri devralacak yeni yönetim için, yeni teknolojiye uygun olarak, 5 yıl içinde asgari 110 milyon dolarlık yatırım yapma mecburiyeti konuldu. 
     İhale şartnamesine madenlerle ilgili yapılan düzenlemeyle şirket üretiminde ana girdi olarak kullanılan boksit madeninin çok uzun dönemde sıvı alüminyum üretiminde kullanılabilmesi ve bu hammaddenin temininde dışa bağımlı kalınmadan, yerli kaynakların yeterliğinin sağlanması amacıyla, maden sahalarındaki rezervi kendi üretimi dışında kullanılamayacağı, ihracatının yapılamayacağı maddesi konuldu." Ayrıca alıcı şirketin 49 yıl süreyle en az 2 milyon 940 bin ton sıvı alüminyum üretimi yapacağını da bildiren Kilci, "bu, şirketin özelleştirme sonrasında da bugüne kadar ki üretim miktarı kadar üretim yapmasını teminen konmuş bir şarttır" dedi. 
     Kilci, alıcının bu taahhütlerden herhangi birini yerine getirmediği takdirde, Oymapınar Barajı işletme hakkının iptal edilerek, maden ruhsatları ve hisse satış sözleşmesinin feshedileceğini de sözlerine ekledi. 
     Kilci, Eti Alüminyum tesislerinin yaşatılması, genişleme ve modernizasyon yatırımlarının yapılabilmesi için özelleştirmenin bir şans olduğunu da belirterek, "bölgede yaptığımız toplantılarda halkın bunu memnuniyetle karşıladığını gözlemledik. Dolayısıyla, son tartışmaların çok anlamlı olmadığı görülüyor" dedi. 
     
     TÜPRAŞ ÖZELLEŞTİRMESİ 

     Tüpraş ihalesinde de 13 Haziran 2005’de ön yeterlilik başvurularını alacaklarını ifade eden Kilci, bu aşamadan sonra yatırımcıların detaylı inceleme ürecine davet edileceğini bildirdi. 
     Tüpraş’ta halen şartname satışlarının devam ettiğini söyleyen Kilci, bu ihalede son tekliflerin 2 Eylül 2005’de alınacağını hatırlattı. 
     Kilci ayrıca, TCDD limanlarının özelleştirilmesinin 2005 yılı gündeminde olmasını hedeflediklerini, elektrik dağıtım şirketlerinin özelleştirilmesi çalışmalarının hızla devam ettiğini ve 2005 yılında bu konuda mesafe almayı planladıklarını kaydetti. 
     
</TEXT>
</DOC>
