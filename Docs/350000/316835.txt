<DOC>
<DOCNO> 316835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/guncel/gun02.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık ocağındaki sır 
</HEADLINE>
<TEXT>


Sağlık Bakanlığı'nın 2002 yılında aldığı karar sonrası, bağış toplanıp 100'e yakın sağlık ocağı yapıldı. Ancak bazıları bu bağışları 'karşılıksız' değil, eczane işletmek için yaptırmış 

Serhat Oğuz - İstanbul 

Sağlık Bakanlığı'nın 2002'de aldığı İstanbul'daki sağlık ocaklarını artırma kararı, "garip" uygulamalara neden oldu. Sağlık Grup Müdürlükleri, bölgedeki esnaf, eczacı ve muhtarlardan sağlanan bağışlarla 100'e yakın sağlık ocağı yaptırdı. Ancak projeye destek verenlerden bazıları bu bağışları 'karşılıksız' yapmamış, sağlık ocağının olduğu binada eczane işletmeye başlamıştı. Bu şanslı eczanelerden biri de İstanbul Sağlık Müdür Yardımcısı Celal Şahin'in kayınbiraderine ait. 
Güngören Akıncılar Sağlık Ocağı'nın bitişiğindeki Kristal Eczanesi'nin sahibi Azmi Dikici, Celal Şahin'in eşinin kardeşi. Şahin, sağlık ocağı kurulduğunda Güngören Sağlık Grup Başkanlığı görevindeydi. Sağlık Müdürlüğü'nün isteği üzerine, mahallelerin esnaf ve muhtarlarıyla görüşen Şahin, yardım istedi. İbrahim Ersin de sağlık ocağı için, bir market tarafından kullanılan katını 'bir bölümü hariç' bağışladı. Dikici ise sağlık ocağına verilmeyen bölümde eczane açtı. 
Katın kirasını Dikici ve mahalledeki iki eczanenin karşıladığı öne sürüldü. İddiayı reddeden Dikici, sadece kendi dükk nının kirasını ödediğini belirtti. Sağlık İl Müdürlüğü'nün tespitlerine göre, 20'ye yakın sağlık ocağının binasında ya da bitişiğinde eczane var. Yetkililere göre bunda yasal bir engel yok, ancak etik olarak pek uygun değil. 


</TEXT>
</DOC>
