<DOC>
<DOCNO> 304947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sonyas04.html </URL>
<DATE> 2005/01/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
5 yıldızlı umumi tuvaletler açıldı 
</HEADLINE>
<TEXT>

     Levent ULUÇER DHA 

      ÇİN'de yaptırılan ilk 5 yıldızlı umumi tuvaletlerden 60'ı Guangxi eyaletinin Nanning kentinde açıldı. 
     Halk tuvaletlerinin ergonomik yapısıyla insanlara kolaylıklar getirmesinin yanı sıra dış görünümleri açısından da çağdaş bir dizaynla yapıldığı belirtildi. Minseng Meydanı'nda açılan tuvalet 2 katlı. Girişteki cam kapısı ve farklı renklerle dizayn edilen duvarlar, tuvalet ihtiyacını gidermek isteyen Çinliler için oldukça cazip görünüşlü olarak nitelendirildi. Tuvaletlerde rahatlık ön planda tutulurken, tasarımcılar yaşlıları, çocuklu kadınları ve çocukları da düşündüklerini belirtti. Tuvaletlerde özürlüler de düşünülürken, onlar için hafif eğim yapılmış, ayrıca kol koyacak yer, elbise askılığı için çengeller ve otomatik el yıkama muslukları kullanıldı. Tuvaletlerde, boyu kısa çocuklar için özel lavabolar da yaptırıldı. Bebekli annelerin çok sıkışması, bekleyecek durumu ve yanında bebeğini teslim edecek kimsesi olmaması halinde onlar için tuvalette özel beşik de yer alıyor. 
     Açılan modern tuvalette, yaşlılar için oturaklı tuvaletler de bulunuyor. Bu tuvaletlerin en büyük özelliği alarm düğmeleri. Tuvaletteyken her hangi bir anda başlarına kötü bir şey gelmesi halinde, görevlilere haber vermek için imdat düğmesi yerleştirildi. 
     Dünyanın en kalabalık ülkesi olan ve başta çay olmak üzere çok sıvı içilen Çin'de umumi tuvaletlere hemen her yerde rastlamak mümkün. Halk tuvaletlerinin bir diğer özelliği ise kapı kullanılmaması. Çin'de bir çok evin tuvaletinin olmadığı, bu ülkede yaşayanların tuvalet ihtiyaçlarını evlerinin hemen yanında bulunan bu umumi tuvaletlerde giderdiği belirtildi. Çin'deki hiç bir tuvalette taharet musluğu' bulunmuyor. 
     
</TEXT>
</DOC>
