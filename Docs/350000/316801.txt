<DOC>
<DOCNO> 316801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur44.html </URL>
<DATE> 2005/02/19/ </DATE>
<TIME> 22.44 </TIME>
<AUTHOR>  </AUTHOR>
<HEADLINE>
Fener Rum Patrikhanesi'nde bulunan el bombası çok yönlü araştırılıyor 
</HEADLINE>
<TEXT>

     Dışişleri Bakanlığı, Fener Rum Patrikhanesi'nin çatısında el bombası bulunmasıyla ilgili, emniyet makamlarınca çok yönlü araştırma yapıldığını bildirdi. 
     Sözcü Namık Tan, kendisine yöneltilen bir soru üzerine, patrikhanenin çatısında bu sabah ''muhtemelen daha eski bir tarihte atıldığı anlaşılan deforme olmuş eski bir el bombasının bulunduğunun üzüntüyle öğrenildiğini'' belirtti. 
     Herhangi bir patlama ve hasarın söz konusu olmadığını belirten Tan, konunun emniyet makamlarınca çok yönlü araştırıldığını, patrikhane ve çevresinde güvenlik önlemlerinin artırıldığını bildirdi. 
     Namık Tan, İstanbul Valisi Muammer Güler'in de Fener Rum Ortodoks Patriği ile görüşerek, geçmiş olsun dileklerini ilettiğini kaydetti. 
     
</TEXT>
</DOC>
