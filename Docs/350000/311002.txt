<DOC>
<DOCNO> 311002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/soneko36.html </URL>
<DATE> 2005/01/31/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Turkcell İrancell projesinin gerçekleşmesi riskli hale gelebilir 
</HEADLINE>
<TEXT>

     Turkcell İletişim Hizmetleri, İran hükümeti tarafından düzenlenen ve sermayesi içerisindeki yabancı payı yüzde 50,1'i aşan uluslararası yatırım anlaşmaları için İran Parlamentosu'nun onayının alınmasını öngören yasal düzenleme nedeniyle, Turkcell'in İrancell ortaklık yapısındaki iştirak payının yüzde 49 oranına düşürülmesi ve buna bağlı olarak, yönetim haklarını, şirketin kontrolünü ve İrancell'in Turkcell tarafından finansal konsolidasyonunu zorlaştıran değişiklikler olma ihtimalinin, projenin gerçekleşmesini riskli hale getireceğini duyurdu. 
     Turkcell'den, basında yer alan habere ilişkin olarak istenen açıklamaya cevaben Borsa'ya gönderilen yazıda, 23 Eylül 2004 tarihinde kamuya duyurulan özel durum açıklamasında, İrancell ile İran hükümeti arasında bir lisans anlaşmasının imzalandığı, ancak İrancell'in lisanslı operatör konumuna gelmesinin 300 milyon euro tutarındaki lisans bedelinin ödenmesinin ardından gerçekleşeceğinin bildirildiği anımsatıldı. 
     Şirket ve İran yetkilileri arasında yapılan görüşmeler sonucunda, İran hükümeti tarafından düzenlenen ve sermayesi içerisindeki yabancı payı yüzde 50,1'i aşan uluslararası yatırım anlaşmaları için İran Parlamentosu'nun onayının alınmasını öngören yasal düzenlemenin şirketi de kapsadığının öğrenildiği belirtilen açıklamada, İran Parlamentosu onayı öncesi yapılmakta olan ve halen devam ettiği anlaşılan parlamento alt komisyon çalışmalarına göre, İrancell ortaklık yapısındaki iştirak payının yüzde 49 oranına düşürülmesi ve buna bağlı olarak, yönetim haklarını şirketin kontrolünü ve İrancell'in Turkcell tarafından finansal konsolidasyonunu zorlaştıran değişiklikler olabileceğinin anlaşıldığı ifade edildi. 
     Açıklamada, şunlar kaydedildi 
     ''Halen resmiyet kazanmamış bu değişiklikler Turkcell Yönetim Kurulu'nun 23 Eylül 2004 tarihinde onaylanmış olduğu ve İrancell tarafından imzalanan lisans sözleşmesi ile İrancell'in mevcut ortaklarının yapmış olduğu anlaşmalardan farklılık arz etmektedir. Şu aşamada, parlamento alt komisyon raporunun İran Parlamentosu onayına sunulması beklenmekte olup nihai parlamento kararının yukarıda belirtilen unsurları içermesi ve özellikle sözleşme ve ortaklık anlaşması koşulları ile beraber İrancell'in yönetim kontrol hakları ve finansal konsolidasyonun sağlanamaması durumunda, yönetim kurulumuzun da halihazırda almış olduğu kararla çelişmekte olacağından, projenin gerçekleşmesi riskli hale gelecektir.'' Açıklamanın duyurulabilmesi amacıyla kapatılan Turkcell hisse senetlerinin işlem sırası, saat 15.00 itibariyle tekrar açıldı. 

     
</TEXT>
</DOC>
