<DOC>
<DOCNO> 343479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/dunya/axdun01.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hatanızın kaynağını açıklayın' 
</HEADLINE>
<TEXT>


YASEMİN ÇONGAR Washington 


"Newsweek" dergisinin Guantanamo'daki ABD'li görevlilerin üste bulundurulan Kuran' ları tuvalete attıkları iddiasını içeren haberi nedeniyle "özür" dilemesi ve daha sonra bu haberi "yanlış" olduğu gerekçesiyle geri çekmesi, Beyaz Saray'ı tam tatmin etmedi. Başkan Bush'un Sözcüsü, derginin Müslüman dünyaya karşı sorumluluğunun sürdüğünü belirtirken, Cumhuriyetçi Senatör John McCain, "Hatanın kaynağı açıklansın" dedi. 
Afganistan'da 17 kişinin ölümüyle sonuçlanan protesto gösterilerine yol açan haberin "hatalı" olduğunu bildirerek özür dileyen derginin editörleri, ABD'li yetkililerden gelen tepki üzerine önceki akşam "haberi tümden geri çektiklerini" açıkladılar. Beyaz Saray Sözcüsü Scott McClellan, bunu "iyi bir ilk adım" diye nitelendirdi, ancak "Newsweek"in bundan sonra ABD'li görevlilerin Kuran'a "büyük ihtimam ve saygı" gösterdiklerine ilişkin bilgiyi de Müslüman dünyaya yaymakla sorumlu olacaklarını belirtti. 



</TEXT>
</DOC>
