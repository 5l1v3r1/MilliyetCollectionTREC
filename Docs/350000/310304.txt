<DOC>
<DOCNO> 310304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonspo16.html </URL>
<DATE> 2005/01/28/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Sharapova, Beslan mağdurları için Porsche'sini sattı 
</HEADLINE>
<TEXT>

     Dünyaca ünlü Rus raket Maria Sharapova, geçen ekim ayında Rusya'nın Beslan kentindeki okul baskınında mağdur olanlar için Porsche marka arabasını açık artırmayla sattı. Geçen yılın Wimbledon şampiyonu, bu yıl ise Avustralya Açık'ta yarı final maçında ABD'li Serena Williams'a elenen Sharapova, geçen sezonun son müsabakası olan WTA Şampiyonluk Turu'nda kazandığı Porsche marka arabayı, açık artırmayla satışa çıkardı. 
     17 yaşındaki Rus raketin arabası 56 bin 300 dolara alıcı bulurken, arabanın satışından elde edilen gelirin tamamının Beslan kentindeki okul baskınında mağdur olanlara gönderileceği belirtildi. 
     Sharapova, açık artırmadan sonra yaptığı açıklamada, ''Bu yardımı geçen yılki mantıksız olaydan etkilenmiş ülkemin masum insanlarının acılarını biraz dindirebilmek için yaptım. Acı ve üzüntü içindeki kurbanlara ve onların ailelerine yardım etmeleri için herkesi göreve çağırıyorum'' dedi. 
     Geçen yıl Rusya'nın Beslan kentindeki bir ilkokula Çeçen militanlarca baskın düzenlenmiş, kurtarma operasyonu sırasında Rus güvenlik güçleriyle militanlar arasındaki çatışmalarda yarısı çocuk olmak üzere 330 kişi hayatını kaybetmişti. 
     
</TEXT>
</DOC>
