<DOC>
<DOCNO> 306429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/soneko06.html </URL>
<DATE> 2005/01/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Petrol fiyatları tekrar kritik seviyelerde... 
</HEADLINE>
<TEXT>

     Uluslararası borsalarda geçen yılın Ekim ve Kasım aylarında 50 dolar seviyesinin üzerine çıkarak dünya ekonomisini tehdit eden petrol, tekrar kritik seviyelere yükseldi. 
     New York Borsası'nda bir ara 48.40 dolara kadar yükselen ABD hafif petrolünün varili, son işlemlerde 48 dolardan satılıyor. 
     Londra Borsası'nda işlem gören Brent petrolü ise 45 dolar seviyesinin üzerinde bulunuyor. Brent'in varili dünkü 45.21 dolarlık kapanışına çok yakın değerlerden el değiştiriyor. 
     Dünyanın en büyük petrol tüketicisi ABD'de sıcaklıkların bir süre mevsim normallerinin altında olacağına yönelik hava tahmin raporları, ısınma amaçlı petrol ürünlerine ve doğalgaza olan talebin artmasına neden oluyor. 
     Uluslararası borsalarda bu hafta yüzde 5'in üzerinde artış kaydeden petrol fiyatları, 1 Aralık'tan bu yana en yüksek seviyesine ulaşmış oldu. ABD'de bu hafta içinde doğalgaz fiyatlarındaki artış ise yüzde 8'i buldu. 
     Petrol fiyatlarının bu hafta içindeki keskin yükselişini ''Hava tahminlerine gösterilen kısa vadeli reaksiyon'' olarak yorumlayan Avustralya bankası ANZ'nin enerji analistlerinden Daniel Hynes, ''Havaların bugüne kadar ılıman gitmesi petrol ve rafineri ürün stoklarının artmasını sağlamıştı. Eğer bu stokları hızla geriletecek yeni şartlar oluşmazsa bu tür yükselişler kısa vadeli olur. Mevcut arz-talep dengesinde fiyatların 40-42 dolar bandında olması daha gerçekçi'' şeklinde konuştu. 
     
     OPEC TOPLANTISI... 
     30 Ocak'ta Avusturya'nın başkenti Viyana'da toplanacak petrol ihraç eden ülkeler örgütü OPEC'in üretimde yeni kesintiler yapıp yapmamayı tartışması bekleniyor. Kartel örgütü, bir önceki Kahire zirvesinde kota dışı üretimi 1 milyon varil düşürme kararı almıştı. OPEC'in resmi üretim kotası ise 27 milyon varil. 
     Viyana zirvesinde bazı OPEC üyelerinin, fiyatların 40 dolar seviyesinin altına düşmesi halinde üretim kesintisine gidilmesini istemesi bekleniyor. 
     
</TEXT>
</DOC>
