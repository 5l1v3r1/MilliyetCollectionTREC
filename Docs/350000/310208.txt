<DOC>
<DOCNO> 310208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun48.html </URL>
<DATE> 2005/01/28/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Büyükanıt Rumlardan gelen tepkileri önemsemiyorum 
</HEADLINE>
<TEXT>

     Kara Kuvvetleri Komutanı Orgeneral Yaşar Büyükanıt, Rumların referandumda Annan Planı'nı onaylamadığını ve anlaşmayı reddettiğini ifade ederek, ''Barışın sağlanamadığı bir ortamda Türk Silahlı Kuvvetleri'nin TSK kendisine verilen görevinde bir değişiklik olmamıştır, dolayısıyla buradaki varlığına devam edecektir'' dedi. 
     Kıbrıs Türk Barış Kuvvetleri KTBK Komutanlığı birliklerini denetleyen Orgeneral Büyükanıt, Ankara'ya hareketinden önce Ercan Havaalanı'nda basın toplantısı düzenledi. 
     Orgeneral Yaşar Büyükanıt, bir gazetecinin, KKTC'ye geldiği gün yaptığı, ''kalıcı ve kesin bir anlaşma olmadan Kıbrıs'tan asker çekilmeyeceği' yönündeki açıklamasına Rumların tepki gösterdiğini anımsatarak görüşlerini sorması üzerine, şunları söyledi 
     ''Yaptıkları tenkitleri kesinlikle kabul etmiyorum, çünkü doğru değil. Eğer kendileri referandumda Annan Planı'nı onaylasalardı Türk askeri varlığı yıllara bağlı olarak 600'e kadar düşecekti. Kıbrıs Rum kesimi bunu kabul etmedi ve anlaşmayı reddetti. Şimdi bu durumda bir barış sağlanamamış oldu. Barışın sağlanamadığı bir ortamda Türk Silahlı Kuvvetleri'nin kendisine verilen görevinde bir değişiklik olmamıştır, dolayısıyla buradaki varlığına devam edecektir. 
     Ancak Kıbrıs'ta adil ve kalıcı bir barış olduğu takdirde, bu anlaşmanın hükümlerine göre, her nasıl olursa tabii ki riayet edecektir. Ama Rum kesiminde yapılan tenkitleri doğal bir refleks olarak görüyorum ve çok önemsemiyorum.'' 
     
     KALICI BARIŞ OLMAZSA GÜVENLİK SORUNU HER ZAMAN OLUR 

     Orgeneral Yaşar Büyükanıt, Kıbrıs'ta olası bir çözüm planının, adil ve kalıcı bir barışı sağlamasının önem taşıdığını vurgulayarak, bunlar sağlanmadığı sürece adada bir güvenlik sorunun hep var olacağını söyledi. 
     Orgeneral Büyükanıt, yaptığı denetimlerde, adada barış ve huzurun teminatı olarak nitelediği KTBK birliklerinin eğitim ve moral açısından en üst seviyede olduklarını görmekten çok mutlu olduğunu kaydetti. 
     ''Türkiye ve Türk Silahlı Kuvvetleri'nin, dayanağını ve meşruiyetini uluslararası anlaşmalardan alan bir güç olarak, Kıbrıs'ta uluslararası anlaşmalardan doğan hak ve sorumluluklarını korumaya, Kıbrıs Türk halkına karşı tarihi bağlarından kaynaklanan yükümlülüklerini yerine getirmeye devam edeceğini'' ifade eden Kara Kuvvetleri Komutanı, ''uluslararası barış anlaşmaları çerçevesinde bugüne kadar olduğu gibi bundan sonra da adada barışı, Kıbrıs Türk halkının huzur ve güvenini sağlamaya devam edeceklerini'' vurguladı. 
     ''Kıbrıs'ta istikrarlı, adil ve kalıcı bir barışın tesisinin güvenlik mülahazalarıyla doğrudan ilişkili olduğuna'' işaret eden Büyükanıt, şöyle konuştu 
     ''Adil ve kalıcı özelliklere sahip olmayan bir barışın güvenlik boyutunun hassas ve kırılgan olacağını da ifade edebilirim. Adil ve sürdürülebilir bir barışın temininin ancak eşitler arasında mümkün olabileceğinin teslim edilmesi ve çözüme engel olan ve buna rağmen uluslararası anlaşmalara aykırı olarak Avrupa Birliği'ne tam üye yapılan Rum yönetiminin şantajlarına da daha fazla boyun eğilmeyerek, çözüm yönünde gerçekçi ve adil açılımlar yapmaya ve bu iradeyi göstermeye gerek duyulmaktadır.'' 
     
     ''GÜVENLİK KONUSU DUYGUSAL ALGILAMA SORUNU'' 

     ''Güvenlik konusunun her şeyden önce duygusal bir algılama sorunu olduğunu'' dile getiren Orgeneral Büyükanıt, şöyle devam etti 
     ''Güven duygusunun güvensizlik duygusu haline dönüşmesi geçmişte yaşananlarla ilgilidir. Tabii ki geçmişe saplanıp kalmayacağız, ama geçmişte yaşanılanları da ders olarak almak durumundayız. Geçmişte yaşanılanlar Türk milletinde ve Kıbrıs Türk halkında geleceğe güvenle bakma açısından çok ciddi soru işaretleri doğurur.'' 24 Nisan referandumu öncesi, Kıbrıs Türklerine uygulanan haksız izolasyonların kaldırılacağı sözü verilmesine rağmen, bu konuda somut bir gelişme sağlanamamasının Türk ve Kıbrıs Türk halkında ciddi bir hayal kırıklığı ve bunun sonucunda güvensizlik duygusu yarattığını kaydeden Orgeneral Yaşar Büyükanıt, asker olarak sorunun güvenlik boyutuyla ilgilendiklerini ve esas sorumluk alanlarının güvenlik olduğunu kaydetti. 
     
     ''TÜRK-YUNAN DENGESİ BOZULMAMALI'' 

     Bir düşünürün, ''bugünün sorunları dünün çözümleridir'' sözüne atıfta bulunan Orgeneral Büyükanıt, şöyle devam etti 
     ''Duyarlılıkla üzerinde durduğumuz konu, bugün çözüm olarak ortaya konulan kararların yarın güvenlik sorunu olarak ortaya çıkmamasıdır. Bunu arzu etmekteyiz. Bu düşüncelerden hareket ettiğimizde, Kıbrıs ve Kıbrıs Türk halkının ve Türkiye'nin güvenlik endişesi duymayacağı bir anlaşmanın, adada uluslararası anlaşmalarla sağlanan Türk-Yunan dengesinin bozulmaması, mutadis-mutandis anlayışıyla garantörlük haklarımızın zaman içinde kaldırılmaması, Türk Kurucu Devleti içinde ileride çatışmalara kaynak teşkil edecek boyutta heterojen bir yapının ortaya çıkmaması, Annan Planı'nda da yer alan derogasyonların AB'nin birincil hukuk kurallarına denk getirilmesi, ki bu hayati derecede önemlidir. Yoksa alındığı sanılan şeyleri zaman içinde kaybetmemiz kaçınılmazdır. Mutlaka birincil hukuk olması lazımdır.'' 
     
     KIBRIS TÜRKÜNE BİRLİK-BERABERLİK ÇAĞRISI 

     ''Olası bir planının adil ve kalıcı barışı sağlamasının önem taşıdığını, bunlar sağlanmadığı takdirde adada güvenlik sorununun hep varolacağının'' altını çizen Orgeneral Yaşar Büyükanıt, Kıbrıs Türk halkına şöyle seslendi 
     ''Geldiğimiz noktada güvenlikleri için canımızı vermeye hazır olduğumuz KKTC halkına ifade etmek istediğim bir duygum var Bu güzel halkın birlik ve beraberlik içinde hareket etmesinin çok önem arz ettiğine inanıyorum. Çünkü içinde güçlü olmayan toplumların dışta da güçlü olması mümkün değildir.'' 
     
     ''NEDEN ASKER OLDUĞUNU RUM TARAFINA SORUN'' 

     ''TSK'nın bugüne kadar olduğu gibi bundan sonra da tarihe mal olmuş kişiliği ve devlet adamlığıyla başta Cumhurbaşkanı Rauf Denktaş ve Kıbrıs Türkünün yanına olmaya devam edeceğini'' vurgulayan Orgeneral Büyükanıt, Türk askerinin Kıbrıs'taki varlığını sorgulayanlara da şu yanıtı verdi 
     ''Çeşitli fırsatlarla adada bulunan Türk askeri varlığını konu eden bazı odakların tarihi gerçekler ışığında neden askerin burada bulunduğunu özellikle Kıbrıs Rum kesimine sormaları gerektiğini hatırlatmak istiyorum. Tarih, toplumsal hafıza kaybına uğrayan toplumların karşılaştıkları kötü sonuçların örnekleriyle doludur.'' Orgeneral Büyükanıt, Kıbrıs Türk halkına huzur ve güven dolu bir gelecek diledi. 
     
</TEXT>
</DOC>
