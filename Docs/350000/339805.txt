<DOC>
<DOCNO> 339805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sondun13.html </URL>
<DATE> 2005/05/05/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Papadopulos 3 Ekim'den önce anlaşma sağlanacağını sanmıyorum... 
</HEADLINE>
<TEXT>

     Kıbrıs Rum yönetimi lideri Tasos Papadopulos, "Türkiye’nin ekim ayında AB üyelik müzakerelerine başlamasından önce Kıbrıslı Rumlar ile Kıbrıslı Türklerin birleşmesine yönelik bir anlaşmanın sağlanacağını sanmadığını" ifade etti. 
     Papadopulos, Reuters ajansına verdiği demeçte, Rum kesiminin, BM tarafından hazırlanan ve Kıbrıslı Rumlar tarafından referandumda reddedilen 2004 yılındaki son barış müzakerelerinin tekrar edilmesini istemediğini belirtti. 
     Türkiye’nin AB ile müzakerelere başlayacağı 3 Ekim’e kadar herhangi bir anlaşmanın mümkün olup olmadığının sorulması üzerine Papadopulos şunları söyledi 
     "Bir anlaşmaya varmak için zaman her zaman vardır. Bununla birlikte pratikte henüz müzakerelere başlamadığımız için önceden tahmin etmek zor. Kötü deneyimlerimiz oldu. Zaman sınırlaması işe yaramıyor, halk kendini baskı altında hissediyor. 
     Gelecek sefer müzakerelere başladığımızda başarı için mantıklı bir beklentimiz olmalı. Bunun için müzakerelerin önceden iyi hazırlanması gerekir ve biz bunu yapma sürecindeyiz." Papadopulos, "BM barış planının Kıbrıs’ın yeniden birleşme yerine uzun süreli bölünmeleri beraberinde getirdiği için başarılı olamadığını" söyledi. 
     Türkiye’nin, Kıbrıs’ın yeniden birleşmesine yönelik bir anlaşma için yapabileceği en büyük jestinin ne olduğunun sorulması üzerine Rum lider, "Ankara’nın adadaki 30 bin askeri çekmesi gerektiğini" belirtti. 
     Papadopulos, "Bizim görüşümüz, Kıbrıs sorununun odak noktası, ki insanlar bunu unutmuş görünüyor, Kıbrıs’ın Türkiye tarafından işgal edilmesidir. Türkiye’nin atması gereken önemli bir adımdan bahsediyoruz. Bu adım, oradaki askerlerini geri çekerek ülkemizin işgalini durdurmak olmalı" dedi. 
     AB üyesi olan Kıbrıs Rum yönetimiyle ilişkiler dahil AB üyeliği için yükümlülükleri yerine getirmeye hazır olduğu sürece Türkiye’nin AB üyeliğine karşı olmadığını kaydeden Papadopulos, "Türkiye yükümlülüklerini yerine getirdiği sürece vetoya gerek yok. Kesinlikle bunu yapma arzusunda değiliz" dedi. 
     
</TEXT>
</DOC>
