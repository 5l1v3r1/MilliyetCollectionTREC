<DOC>
<DOCNO> 302488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/guncel/axgun01.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaymaz'ın sırtındaki 9 kurşun da ölümcül 
</HEADLINE>
<TEXT>


İstanbul Adli Tıp Kurumu açıkladı Uğur Kaymaz'a saplanan 9 kurşun da ölümcül. Bu bölgelerden yaralanan bir kişi çatışmaya giremez 

Gökçer Tahincioğlu - Ankara 

İstanbul Adli Tıp Kurumu, Mardin Kızıltepe'de güvenlik güçlerinin kurşunlarıyla yaşamını yitiren 12 yaşındaki Uğur Kaymaz'ın sırt bölgesinden giren 9 kurşunun da öldürücü olduğunu, bu bölgelerden yaralanan bir kişinin silahlı çatışmaya giremeyeceğini saptadı. Raporda, yaşça büyük olduğu iddia edilen Kaymaz için "1.60 boylarında, orta yapıda erkek çocuğu" tespiti yapıldı. 
Kızıltepe'de Ahmet Kaymaz ve oğlu Uğur'u öldürdükleri iddiasıyla haklarında dava açılan 4 polisin yargılandığı dava dosyasına giren İstanbul Adli Tıp Kurumu'nun raporunda, bugüne kadar dile getirilmeyen saptamalar yer aldı. 
Güvenlik nedeniyle Mardin'den Eskişehir'e alınan davanın yarın yapılacak duruşması öncesi gelen rapor, "Uğur Kaymaz'dan çıkan mermi çekirdeğinin başlı başına öldürücü olup olmadığı, bu yarayı alan bir kişinin atışa devam edip edemeyeceği, yaralardan hayati önemi haiz bölgeye isabet eden bir yarayı aldıktan sonra atışın sürdürülüp sürdürülemeyeceği" soruları üzerine hazırlandı. 

9'u da öldürücü 
Adli Tıp 1. İhtisas Dairesi, Eskişehir Ağır Ceza Mahkemesi'nin sorularını 3 Ağustos tarihli raporunda yanıtlarken şu ifadeleri kullandı "Kişiye Uğur Kaymaz 11 adet mermi çekirdeği, 13 adet yabancı cisim isabet etmiş olup, sırt bölgesine isabet etmiş mermi çekirdeklerinin oluşturmuş olduğu yaralar iç organ harabiyetine yol açtıklarından, her birinin müstakilen öldürücü nitelikte oldukları... Kişinin kalbinde harabiyet oluşturan yaralanmadan sonra atışa devam edemeyeceği." 

Kurşunlar art arda 
Böylece Kaymaz'ın sırt bölgesine isabet eden 9 kurşunun da ölümcül olduğu saptanmış oldu. Olaydan sonra haklarında dava açılan 4 polis ise önce Uğur ve babasının kendilerine ateş ettiklerini, yaklaşık 10 dakika çatışma yaşandığını söylemişlerdi. Yara aldıktan sonra çatışmasının mümkün olmadığı anlaşılan Uğur Kaymaz'ın sırt bölgesindeki deliklerden, kurşunların art arda, birbirine çok yakın biçimde vücuduna girdiği anlaşıldı. Bu durum, 9 kurşunun çok kısa bir sürede Kaymaz'ı etkisiz hale getirdiği şeklinde yorumlandı. 
Raporda, kurşunlardan birinin Uğur Kaymaz'ın sağ dirseğinden, bir diğerinin de avuç içinden girdiği belirtildi. Bunlardan dirseğe girenin büyük damara gelip gelmediğinin daha önce saptanmadığından öldürücü olup olmadığının belirlenemeyeceği, avuç içine gelenin ise öldürücü olmadığı kaydedildi. 

İlginç gelişmeler 

Operasyondan sonra açığa alınan sanık polisler, haklarındaki dava başlamadan bir süre önce görevlerine iade edildi. İdari soruşturmada polislere sadece "maaş kesintisi" cezası verilmesi talep edilirken 4 polisin Kızıltepe olan görev yerleri de değiştirildi. Mardin Ağır Ceza Mahkemesi'nde 21 Şubat'ta yapılan davanın ilk duruşmasına başka illerde görev yapmalarını gerekçe göstererek katılmayan polislerin, delillerin karartılması ihtimali nedeniyle tutuklanmaları talebi reddedildi. Mahkeme, polislerin ifadelerinin görev yaptıkları illerde "talimatla" alınmasına da karar verdi. Mahkeme, baba Ahmet Kaymaz'ın kardeşi Reşat Kaymaz'ın davaya müdahillik talebini de reddetti. Mardin'deki mahkeme, polislerin duruşmaya gelmeyecek olmalarına rağmen davanın güvenlik nedeniyle Eskişehir'e gönderilmesini de kararlaştırdı. Eskişehir'deki ilk duruşmada sanık yakınları dışındaki çok sayıda kişi salona alınmazken, Kaymaz Ailesi'nin avukatları, baskı altında tutulduklarını, adil yargılama yapılamayacağını belirterek, mahkemeyi protesto etmişlerdi. 



</TEXT>
</DOC>
