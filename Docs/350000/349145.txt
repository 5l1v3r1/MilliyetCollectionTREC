<DOC>
<DOCNO> 349145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonspo20.html </URL>
<DATE> 2005/06/05/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Bakan Şahin Dün akşam 3 puanı almalıydık... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, A Milli Futbol takımının, Yunanistan milli takımıyla 0-0 berabere kalmasıyla ilgili olarak, ''Dün akşam 3 puanı almalıydık. O inançla, arzuyla, ümitle gittik, ama 1 puana razı olmak zorunda kaldık'' dedi. 
     AK Parti Yerel Yönetimler Başkanlığı'nca düzenlenen ''İlçe ve İlk Kademe Belediye Başkanları Toplantısı''na katılmak üzere Uludağ'a gelen Şahin, Türkiye ve Yunanistan milli takımları arasında dün gece oynanan karşılaşmayı gazetecilere değerlendirdi. 
     Başbakan Yardımcısı Şahin, şunları kaydetti 
     ''Dün akşam 3 puanı almalıydık. O inançla, arzuyla, ümitle gittik, ama 1 puana razı olmak zorunda kaldık. Milli takımımız çok daha iyi bir oyun sergileyebilirdi. Oynamış olduğu oyunu küçümsemiyorum. Umudumuz biraz azalmış olmasına rağmen yine de devam ediyor. Şu anda ikincilikte rakibimiz Yunanistan. Yunanistan'ın puan kaybetmesini bekleyeceğiz. Onların çarşamba günü kendi sahalarında Ukrayna ile önemli maçları var. Biz Kazakistanlayız. Sanıyorum Kazakistan'dan 3 puanla döneriz. Hem puan kaybetmemeyi hem rakibimizin puan kaybetmesini beklemek suretiyle Almanya'ya gitme umudumuzu muhafaza ediyoruz.'' Gazetecilerin, ''karşılaşmanın sonunda taraftarların Ersun Yanal'ı istifaya çağırmasını'' hatırlatması üzerine Şahin, ''Ben federasyonun içişlerine karışmıyorum. Ersun Yanal şu anda milli takımımızın teknik direktörüdür. Kendi geleceğiyle ilgili kararını kendisi verir. Ben bu konuda herhangi bir beyanda bulunmam. Kaldı ki çarşamba günü önemli bir maçımız var. Böyle moralleri bozacak, onların psikolojilerini olumsuz etkileyecek şeyleri söylemenin yanlış olacağını düşünüyorum. Daha sonra bunları değerlendiririz'' dedi. 
     Şahin, ''milli takım kadrosunda Hakan Şükür'e yer verilmesine'' ilişkin bir soruyu da ''Ben Hakan Şükür'ü özellikle milli maçlarda hep başarılı bulmuşumdur. Tabi ki teknik direktörün takdiridir. Hakan Şükür dün akşam oynasaydı netice farklı olur muydu Bunu kestirmek mümkün değil, ama herhalde Yunanistan cezaalanında hava toplarında avantaj elde ederdik diye düşünüyorum'' şeklinde yanıtladı. 
     Bakan Şahin, bu aşamada ne Hakan Şükür ne de Ersun Yanal ile ilgili bir takım spekülasyonların yerinde olmadığını vurguladı. 
     
     ''HALİL MUTLU'NUN DOPİNG YAPTIĞI İNANCINDA DEĞİLİM'' 
     Milli halterci Halil Mutlu'ya ilişkin son gelişmeleri soran gazetecilere Şahin, şu bilgileri verdi 
     ''Halil Mutlu ile ilgili itirazlar yapılmıştı. Almış olduğu maddenin doping maddesi olup olmadığı konusunda bazı ilmi değerlendirmelerin yapılması gerektiği konusunda şifai bilgiler aldım. Tabi Halil Mutlu gibi halter dünyasına mal olmuş bir sporcumuzun ben doping yaptığı inancında değilim. Mutlaka burada yediği yemeklerden, şurdan burdan doping anlamına gelebilecek bir veri, tahlilde çıkmış olabilir. O nedenle biz sonuna kadar bu işi kovalayacağız. Kendisinin 2008 Pekin Olimpiyatları'nda da yarışmasını ve 4. altın madalyayı ülkemize kazandırmasını istiyoruz. O nedenle Halil Mutlu'yu böyle kendi haline bırakamayız. Bakanlık olarak da Gençlik ve Spor Genel Müdürlüğü olarak da biz Halil Mutlu'nun arkasındayız.'' 
     
</TEXT>
</DOC>
