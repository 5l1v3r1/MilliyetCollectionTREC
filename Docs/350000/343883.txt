<DOC>
<DOCNO> 343883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/spor/spo02.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fener'den teklif yok' 
</HEADLINE>
<TEXT>


Lyon'un dünkü idmanı, transfer haberleri nedeniyle adeta gazeteci akınına uğrarken, Le Guen Türkiye'den kimseyle görüşmediği söyledi 

MEHMET ÇİFTÇİ-LYON 


Olympique Lyon'un Teknik Direktörü Le Guen, Fenerbahçe'nin kendisine resmi teklif yaptığı yolundaki haberleri yalanladı. 
Türk ve Fransız basınında çıkan haberler nedeniyle Olympique Lyon'un dünkü idmanı adeta medya ordusu tarafından kuşatılırken, Le Guen kısa bir açıklama yaptı. Fransız Teknik Direktör, haberlerin doğru olmadığını tekrarladı ve "Fenerbahçe ile bu konuda hiç kimseyle görüşmedim. Lyon'dan sezon sonunda ayrılacağım. Avrupa'dan çok sayıda teklif alıyorum. Kararımı birkaç hafta sonra vereceğim" dedi. Le Guen, yoğun ilgi nedeniyle idman sonrası tesisleri korumalar eşliğinde arka kapıdan terk etti. 
Bu arada Fransız gazeteciler, Le Guen'in Türkiye'yi değil, İspanya veya İngiltere'yi tercih edeceğini, hatta bir kulüple de ön sözleşme yaptığını ileri sürdüler. 

Derbi maçı için Fenerbahçeli taraftarların talep ettiği bilet miktarı 
500.000 

BURCUM DEVREZ 

Fenerbahçe - Galatasaray maçının biletleri dün satışa çıkarken, 3 saatte tükendi. Sarı - Lacivertli taraftarlara ayrılan 32 bin bilet için Biletix'in internet sayfası anında kilitlenirken, tekrar açıldığında da satışın bittiği açıklandı. 
Ancak en çarpıcı rakamlar, Fenerbahçe ile Biletix firmasından geldi. İki kuruluş, 32 bin bilet için yaklaşık 500 bin taraftarın başvurduğunu, bu sayının Türkiye çapında bir rekor olduğunu açıkladı. 
Bu arada derbi maç bileti satın almak için Merter Migros'taki Biletix gişesi önünde sabahın erken saatlerinden itibaren kuyruğa giren taraftarlar arasında kavga çıktı. Tartışmayla başlayan gerginlik kısa süre içinde kavgaya dönüşürken, taraftarlar birbirlerine sopalarla saldırdı. Olaya müdahale eden polisin, 2 kişiyi gözaltına aldığı bildirildi. Ayrıca Biletix'in diğer gişelerinde de taraftar patlaması yaşandığı ifade edildi. 

Anelka müjdesi 

Fenerbahçe'de endişeli bekleyiş sona erdi. Yoğun tedavi sonrası sakatlığı düzelen Fransız yıldız, Galatasaray'a karşı forma giyebilecek. Daum, dünkü idmanda takımla çalışan ünlü futbolcuyu, Nobre ile birlikte forvette denedi 


Galatasaray'la yapacağı sezonun final maçını kazanarak şampiyonluk turu atmayı planlayan Fenerbahçe dev müsabakaya tam kadro çıkacak. Derbide forma giyip, giyemeyeceği günlerdir büyük merak konusu olan Nicolas Anelka, Türkiye Kupası finali ve Ankaragücü maçlarında oynamasını engelleyen sakatlığından kurtuldu. Yoğun tedavinin ardından tamamen iyileşen Fransız futbolcu dün akşam Samandıra'daki idmanda takımla birlikte çalıştı. 

Defansta değişim 
Kupa finali ve Ankaragücü maçlarında adeta mumla aranan Anelka'nın takıma dahil olması büyük sevinç yarattı. Teknik Direktör Daum, Fransız futbolcunun iyileşmesiyle tek forvetli sistemden vazgeçti. Alman hoca, ünlü futbolcuyu, forvette Nobre ile birlikte denedi. Selçuk'a da 11'de görev veren tecrübeli teknik adamın, defansın sağında Ümit'e, solunda ise Serkan'a görev vermesi dikkat çekti. Daum'un, Galatasaray'ın sağ kanattaki etkili ismi Ribery'yi, Serkan'la durdurmayı planladığı vurgulandı. n YUSUF KOBAL 

Süper prim dopingi 

Sarı - Lacivertli takım, Galatasaray'ı mağlup ederse çifte bayram yapacak. Yöneticiler derbi zaferi ve şampiyonluk için özel prim dağıtma kararı aldı 

YUSUF DURSUN 

Fenerbahçe, 30 yıl aradan sonra eşiğine kadar gelinen üst üste ikinci şampiyonluk için kesenin ağzını sonuna kadar açtı. Kupanın kaybedilmesi ve Ankaragücü yenilgisine rağmen takıma tam destek veren idareciler, Galatasaray galibiyeti ve şampiyonluk için futbolculara özel prim dağıtılmasını kararlaştırdı. 
Başkan Aziz Yıldırım, futbolcuları dev maça en iyi şekilde motive etmek için bu yönde karar alırken, primin Galatasaray derbisinin ardından soyunma odasında açıklanacağı öğrenildi. Yönetimin yaptığı özel prim jestinin, teknik heyet ve futbolcular arasında büyük sevinç yarattığı vurgulandı. 

'Bayraklar dalgalansın' 

Fenerbahçe Başkan Vekili Nihat Özdemir, taraftarlardan şampiyonluk kutlamalarına şimdiden başlamalarını istedi. Özdemir, "Şampiyonluk haftası içinde olduğumuzun bilincine varılmalı. Tüm Türkiye bayraklarımızla süslensin. '5-1'den farklı bir skorla kazanalım' demiyoruz. Sadece galibiyet istiyoruz" dedi. 
Sarı - Lacivertli yönetici, şampiyonluk kaçsa bile Daum'la devam edeceklerini söyledi. Nihat Özdemir, "30 yıl sonra üst üste 2. şampiyonluğu bize yaşatacak olan hocamızla sözleşme yenileyeceğiz" ifadesini kullandı. Özdemir, Galatasaray Başkanı Özhan Canaydın'ın, "Bana Anadolu'da küfür edilmiyor" açıklamasına ise "Bu durum Canaydın'ın maharetinden değil, Aziz Yıldırım'ın çabalarıyla Saracoğlu'nda küfürsüz bir ortam yaratılmasındandır. Anadolu'da, Fenerbahçe Başkanı'na küfür edilmiyor. Sadece Diyarbakır'da, Galatasaray formalılar tarafından küfür edildi" şeklinde yanıt verdi. 

Alex'ten derbi mesajı 

Galatasaray'la oynanan Türkiye Kupası finali ve Ankaragücü maçında varlık gösteremeyen Alex de Souza, kritik derbi öncesi taraftarlara umutlu mesajlar gönderdi. Brezilyalı yıldız kendi internet sitesinde yaptığı açıklamada, "Galatasaray'la evimizde oynayacağımız derbiyi kazanarak şampiyonluğu garantilemeye çalışacağız. Bize her zaman ateş veren taraftarımız şampiyonluğu hak ediyor" dedi. 

'Ali Yıldırım görüşmedi' 

Fenerbahçe, yönetici Ali Yıldırım'ın, bir süre önce Fransa'ya giderek Lyon Teknik Direktörü Paul Le Guen ile görüştüğü haberinin gerçeği yansıtmadığını belirtti. Sarı-Lacivertli kulübün, "www.fenerbahce.org" adresli resmi internet sitesinde yapılan açıklamada, Ali Yıldırım'ın, Fransız medyası tarafından Fenerbahçe ile anlaştığı iddia edilen Le Guen'le hiçbir görüşme yapmadığı vurgulandı. Duyuruda bu tür haberlerin kulübe zarar verdiği belirtildi. 

'Şampiyon olacağız' 

Fenerbahçe kaptanı Ümit Özat, Galatasaray'a gözdağı verdi. Tecrübeli oyuncu, "Sezon boyunca bize destek veren taraftarımıza borcumuz var. Pazar günü ezeli rakibimizi yenip şampiyon olarak borcumuzu ödeyeceğiz. 30 yıl sonra gelen üst üste ikinci şampiyonluk kupasını kaldırmak benim için çok büyük gurur ve onur olacak" diye konuştu. 

Kapılar kapandı 

Fenerbahçe dev maça 3 gün kala dış dünyaya kapılarını kapattı. Galatasaray maçı öncesi Samandıra Tesisleri'nde olağanüstü hal ilan eden Teknik Direktör Daum antrenmanları basına kapatma kararı aldı. Üç gün boyunca kapalı kapılar ardında çalışacak olan Sarı - Lacivertli futbolculardan özel yaşamlarına da dikkat etmeleri istendi. 


</TEXT>
</DOC>
