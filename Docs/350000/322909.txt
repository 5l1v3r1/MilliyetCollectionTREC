<DOC>
<DOCNO> 322909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonsiy18.html </URL>
<DATE> 2005/03/11/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
CHP'li Koç AKP gardı düşen boksör gibi 
</HEADLINE>
<TEXT>

     CHP Grup Başkanvekili Haluk Koç, AK Parti'nin Cumhuriyet tarihinin en hızlı yıpranan iktidarı olduğunu savunarak, ''AKP gardı düşen boksör gibi. Bu, Başbakan, bakanlar ve parti gruplarında var. Sağdan soldan dayak yiyen bir boksör durumundalar...'' dedi. 
     Koç, CHP Genel Başkan Yardımcısı ve İstanbul Milletvekili Onur Öymen ile birlikte Parlamento'da düzenlediği basın toplantısında, AK Parti TBMM Grubu'nun çalışma gücünün, şevkinin, isteğinin kalmadığını, milletvekillerinin inançlarını yitirmiş göründüklerini söyledi. 
     Dokunulmazlıkların AK Parti'nin ''Yumuşak karnı'' olmaya devam ettiğini de ifade eden Koç, '' Dar bir siyasi kadronun yolsuzluklarla yüklü geçmişi, 550 milletvekilinin sırtından korunmaya çalışılıyor'' diye konuştu. Koç, bütün medya organlarında AK Parti döneminde yapıldığı iddia edilen yolsuzlukların yer aldığını da kaydederek, ''Nereye gitseniz hepsinin ucu bir AK bürokrata dayanıyor. Geçmişte yolsuzluk, hırsızlık tavanda yapılıyordu. AKP döneminde tabanda yapılıyor'' dedi. 
     CHP Grup Başkanvekili Koç, Başbakan Recep Tayyip Erdoğan'ın ''Medyayı hedef almaya başladığını'' da ifade ederek, ''İktidardaki bir partinin basına çatmasının, iktidardan yavaş yavaş yol almasının siyasi tercümesi olduğunu'' savundu. Başbakan Erdoğan'ın ''Pohpohlanmaya alıştığını'' kaydeden Koç, bu nedenle medyadan yöneltilen eleştiriler karşısında ''Tahammülsüz bir Başbakan'' portresi çizdiğini söyledi. 
     ''AK Enerji''den sonra şimdi de kamuoyuna ''AK TOKİ'' haberlerinin yansıdığını bildiren Koç, milletvekillerinin toplu konut alımı için girişimde bulunduğu haberlerine değindi. CHP'li Koç, '' AK Yolsuzluk her alanda Türkiye'nin üzerine çökmüş durumda'' diye konuştu. 
     CHP Grup Başkanvekili Haluk Koç, dün TBMM Dışişleri Komisyonu'nda kabul edilen ''İslam Özel Sektörün Geliştirilmesi Kurumunu Kuran Anlaşmanın Onaylanmasının Uygun Bulunduğuna Dair Yasa Tasarısı''nı da eleştirdi. Koç, bu konuyu bir espri ile değerlendirmek istediğini bildirerek, ''Sahte rakı üretenlere de bu anlaşma çerçevesinde teşvik verilecek mi Sahte rakı üretenlerin de İslami kurallar çerçevesinde çalıştığı söylenebilir'' dedi. 
     CHP Genel Başkan Yardımcısı Öymen de bu anlaşmanın ''Amaç'' maddesine rezerv konulmasının uluslararası hukuka aykırı olduğunu bildirdi. Viyana Konvansiyonu'nun uluslararası anlaşmaların amaç maddelerine rezerv konulamayacağını belirlediğine dikkati çeken Öymen, bu anlaşmanın bir yerlerden geri döneceğine inandığını söyledi. Öymen, TBMM Genel Kurulu'nda AK Parti Grubu'nun durumu görerek anlaşmayı kabul etmeyebileceğini ya da Anayasa Mahkemesi'nin iptal kararı verebileceğini ifade etti. 
     Anlaşmanın, Türkiye'nin 11 milyon 760 bin ABD Doları katkı koymasını öngördüğüne de dikkati çeken Öymen, bunun tüm vatandaşların vergileri ile sadece belli bir kesimin desteklenmesi anlamına geldiğini söyledi. 
     Öymen, Hükümeti bu konuda uyarmak istediğini bildirerek, bunun laik devlet anlayışına da aykırı olduğunu kaydetti. 
     
</TEXT>
</DOC>
