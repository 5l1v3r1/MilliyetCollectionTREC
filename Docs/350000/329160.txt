<DOC>
<DOCNO> 329160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/spor/spo11.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Denk güçlerin haftası 
</HEADLINE>
<TEXT>


Süper Lig'de ilginç haftalardan biri yaşanacak, zira 3 maçta sıralamada alt alta bulunan ekipler karşı karşıya gelecek. Hem İstanbulspor-A.Sebatspor, hem Ankaragücü-Sakaryaspor, hem de Konyaspor-Denizlispor önce beraberlik düşünülecek maçlar 


Zirvede 4 büyüklerin puan kaybetmeleri sürpriz olacak bir hafta. Sahalarında Fenerbahçe Gaziantepspor'a, Trabzonspor Ankaraspor'a karşı mutlak favori. Diyarbakır, Beşiktaş'tan kiraladığı oyuncuları oynatamayacağı için Siyah-Beyazlılar da rahat. Galatasaray, 100.yıl forması stresinden etkilenmezse Kayseri'yi rahat geçer. 

İstanbulspor-A.Sebatspor 
Ligin dibindeki iki ekip karşı karşıya. Geçtiğimiz hafta aldığı Samsunspor galibiyetiyle hayata dönen A.Sebatspor için belki de bir dönüm maçı. Beraberlik kimsenin işine gelmez, ama en ciddi ihtimal de beraberlik gibi görünüyor. 11 haftadır kazanamayan İstanbulspor için iyi sonuç yine 1 puan olacak gibi. 

Ankaragücü-Sakaryaspor 
İkinci yarıdaki ilk galibiyetini Diyarbakırspor karşısında alan Sakaryaspor, kendine göre daha rahat olan Ankaragücü karşısında hücum futbol oynayabilir. Ama beraberlik, iki takımı da fazla üzmeyecek sonuç. 

Ç.Rizespor-Gençlerbirliği 
Rıza Çalımbay'ın ayrılışıyla bocalayan, ama son iki haftada aldığı galibiyetlerle toparlanan Ç.Rizespor'un, Ziya Doğan'la çıkışa geçen Gençlerbirliği karşısında işi zor. Önce beraberlik düşünülecek bir maç. 

Fenerbahçe-G.Antepspor 
Geçtiğimiz sezon büyüklerle oynadığı 8 maçın tamamını kaybettikten sonra bu yıl Trabzonspor, Beşiktaş ve Galatasaray'ı mağlup eden Gaziantep, Fenerbahçe'ye de sürpriz yapma peşinde. ama deplasmanlarda 6 Kasım'dan beri kazanamayan Gaziantep'in bu kez Kadıköy'de işi zor. Banko Fenerbahçe. 

Konyaspor-Denizlispor 
6 haftada 14 puan kazandıktan sonra Gençlerbirliği'ne son dakikada kaybeden Konyaspor, sahasında avantajlı. 5 haftalık suskunluktan sonra Fenerbahçe'yi yenerek kendine gelen Denizlispor da kaybetmek istemiyor. Önce beraberlik. 

Samsunspor-Malatyaspor 
Aykut Kocaman'ın istifasıyla göreve Feyyaz Uçar'ı getiren Malatyaspor, yeni hocanın ilk maçı motivasyonu ile Samsun'dan iyi bir sonuçla dönebilir. Önce beraberlik, sonra Malatyaspor galibiyeti düşünülmeli. 


</TEXT>
</DOC>
