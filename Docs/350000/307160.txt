<DOC>
<DOCNO> 307160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/soneko09.html </URL>
<DATE> 2005/01/17/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Hazine bu hafta iki borçlanma ihalesi düzenleyecek... 
</HEADLINE>
<TEXT>

     Bu hafta içinde 4 milyar 711 milyon YTL'lik iç borç geri ödemesi bulunan Hazine, yarın biri üç yıl vadeli altı ayda bir yüzde 10 sabit kupon ödemeli YTL cinsinden Devlet tahvili, diğeri de 91 gün vadeli YTL cinsinden iskontolu referans bono ihracına yönelik iki iç borçlanma ihalesi yaparak borçlanacak. 
     Hazine'nin yarın yapacağı ilk ihalede, 19 Ocak Çarşamba günü valör 17 Eylül 2007 geri ödeme tarihli olmak üzere, 3 yıl vadeli, 6 ayda bir yüzde 10 sabit kupon ödemeli YTL cinsinden Devlet Tahvili satılacak. Söz konusu tahvil daha önce ihraç edilen TRT171007T10 tanımlı senedin yeniden ihracı olacak. 
     Aynı gün, 19 Ocak Çarşamba valör ve 20 Nisan 2005 itfa tarihli olarak, 91 gün vadeli YTL cinsinden iskontolu referans bono ihalesi yapılacak. Üç ayda bir değişken faiz ödemeli tahvillerin kupon oranını belirlemek üzere yapılan refarans bono ihalesinde Hazine, 2 milyar 157 milyon YTL'lik net borçlanmaya gideceğini açıklamıştı. 
     Bu hafta toplam 4 milyar 711 milyon YTL iç borç geri ödemesi bulunan Hazine, bunun 3 milyar 395 milyon YTL'lik bölümünü, yarınki ihalelerde satacağı senetlerin parasını tahsil edeceği 19 Ocak Çarşamba günü gerçekleştirecek. 
     
</TEXT>
</DOC>
