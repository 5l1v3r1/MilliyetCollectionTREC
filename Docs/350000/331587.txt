<DOC>
<DOCNO> 331587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/dunya/axdun01.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İç içe 3 tabutla defnedildi 
</HEADLINE>
<TEXT>


Papa'nın naaşı, iç içe konulan selvi, çinko ve meşe tabutlarla defnedildi. Tabutun içine Papa'nın yaşam öyküsü ve onun döneminde basılan gümüş ve bronz madalyonların bulunduğu bir de kese yerleştirildi 

DIŞ HABERLER SERVİSİ 


Geçtiğimiz cumartesi ölen Katolik dünyasının ruhani lideri Papa Jean Paul II, dün Vatikan'da düzenlenen görkemli bir törenle toprağa verildi. San Pietro Meydanı'nda düzenlenen törene, yüzlerce devlet başkanı ve yaklaşık 4 milyon kişi katıldı. 
Tören, saat 07.00'de Türkiye saatiyle 08.00 San Pietro Bazilikası'nda üst düzey din adamları ve Papa'nın yakın dostlarının katılımıyla düzenlenen ayinle başladı. Törende Jean Paul II'nin naaşı selvi ağacından yapılan sade bir tabuta konuldu. Papa'nın naaşı kutsal suyla kutsandı ve yüzüne beyaz ipekten bir kumaş örtüldü. 

Hayatı tabutun içinde 
Gelecekte tabuttaki kişinin kimliğinin belirlenmesi gerekirse yardımcı olması için, içinde Papa'nın döneminde basılan gümüş ve bronz madalyonların bulunduğu bir kese de tabuta yerleştirildi. Kardinallerden biri Papa'nın hayatını anlatan bir metni okuduktan sonra salonda bulunan herkes metni imzaladı ve belge metal bir tüpün içinde tabuta konuldu. Tabut kapatıldı ve cenaze töreninin yapıldığı San Pietro Meydanı'na çıkarıldı. 
Saat 10.00'da cenaze töreni başladı. Alman Kardinal Joseph Ratzinger'in yönettiği törende dualar, ilahiler okundu. Bundan sonra Ratzinger, cenaze törenine katılanları Papa için duaya çağırdı ve ardından tabuta kutsal su serpti. 
Tabut, 12.30'da, San Pietro Bazilikası'nın altındaki mağaraya indirildi. Yalnızca üst düzey din adamları ile Papa'nın yakın dostlarının girebildiği mağarada, dualar edilerek, selvi ağacından yapılan tabut çinkodan yapılan başka bir tabuta, çinko tabut da meşeden yapılan bir tabuta konuldu. Saat 14.20'de iç içe 3 tabut gömülerek üzerine mermer bir levha yerleştirildi. Defin işlemi böylece son buldu. 


</TEXT>
</DOC>
