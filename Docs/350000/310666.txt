<DOC>
<DOCNO> 310666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/spor/spo03.html </URL>
<DATE> 2005/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Locatelli ricası 
</HEADLINE>
<TEXT>



GALATASARAY'IN gündeminde yer alan Locatelli'nin transferinde sıcak gelişmeler yaşandı. İtalyan futbolcuyla anlaşmasına karşın Bologna'dan "Evet" cevabı alamayan Sarı - Kırmızılılar, dün Başkan Cipollini'nin kapısını çaldı. Ancak Bologna'nın patronu, bugün Milan ile karşı karşıya geleceklerini belirtip, pazarlığın maçtan sonraya bırakılmasını rica etti. Bu arada Bologna, Locatelli'nin bonservisini 1 milyon 300 bin Euro'ya yükseltti. 
İKİNCİ Başkan Ergun Gürsoy, transferdeki son durumu değerlendirirken, 10 numarada Hagi'nin yerini doldurmalarının mümkün olmadığını dile getirdi. İtalyan yıldız Locatelli için kulübünü ikna etmeye çalıştıklarını açıklayan Ergun Gürsoy, Ze Roberto'nun ise büyük bir oyuncu olduğunu vurguladı. Gürsoy, "Ze Roberto, Bayern Münih'ten yılda 2.5 milyon Euro gibi ciddi bir para alıyor. Şimdi olmazsa gelecek sezon için düşünebiliriz" yorumunu yaptı. 

Bahar havası 

RAŞİT ALTUN 

HAGİ'NİN basın toplantısı sonrasında kara bulutlarla kaplanan Florya Metin Oktay Tesisleri, Konyaspor galibiyetiyle yerini bahar havasına bıraktı. Sarı - Kırmızılılar'da, Konya'da forma giyenler yenilenme antrenmanı yaparken, yedekler ve gençlerin karşılaşması 9-9 berabere bitti. Hakan Şükür ve Hakan Yakın salonda çalışırken, idman sırasında Conceiçao, Necati ve Song'un üzerine çamur atıp şakalaştı. 

350 YTL'lik yıldız 

KONYASPOR karşısında ilk kez 11'de şans bulan Uğur Uçar, halen PAF Takımı'ndaki oyunculara verilen 350 YTL aylık maaşla idare ediyor. Ali Tandoğan'ın alınmaması nedeniyle bu oyuncunun alternatifi olarak sahaya sürülen 1987 doğumlu futbolcu, Hagi'den "Aferin" alırken, takımdaki ağabeyleri tarafından da kutlandı. 


</TEXT>
</DOC>
