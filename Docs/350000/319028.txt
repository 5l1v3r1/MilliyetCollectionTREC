<DOC>
<DOCNO> 319028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sondun10.html </URL>
<DATE> 2005/02/27/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Türkmenler ABD askerleri binamıza baskın düzenledi 
</HEADLINE>
<TEXT>

     Irak Türkmen Cephesi ITC Musul İl Başkanı Mehmet Tahir, ABD askerlerinin 15 Şubat'ta ITC'nin Musul'daki il başkanlığı binasına baskın düzenlediğini söyledi. 
     Tahir, 15 Şubat 2005 tarihinde sabaha karşı bir grup askerin ITC binasına baskın düzenleyerek güvenlik görevlilerini rehin aldığını belirtti. 
     Askerlerin güvenlik görevlilerini, silah ve cep telefonlarını aldıktan sonra bir odaya kilitlediğini belirten Tahir, askerlerin daha sonra güvenlik görevlilerinin elbiselerini giyerek çatıya çıktıklarını ve rasgele çevreye ateş açtıklarını söyledi. Can kaybı olmamasının sevindirici olduğunu anlatan Tahir, olayı şöyle anlattı 
     ''Şubat'ın 15'inde sabah saat 05.00 sıralarında bir grup ABD'li asker bizim Musul'daki ITC binasını bastı. Buradaki güvenlik görevlilerini bir odaya kilitleyerek silah ve cep telefonlarını aldılar. Odaları arayıp, kapı ve camları kırdılar. Binanın çatısına çıktılar. Çatıda bizim güvenlik görevlileri için ayrılmış bölüm var. Orada bizim güvenlik görevlilerimizin elbiselerini giyerek çevreye rasgele silah sıktılar. Daha sonra da ayrıldılar. Amaçları ITC görevlilerinin çevreye rasgele açtığı düşüncesini yaymak. Olayda can kaybı ve yaralananlar olmadı. Bu sevindirici bir durum. 
     Konuyla ilgili Musul'daki ABD yetkililerine durumu dilekçeyle bildirdik. Görüşmek istediğimizi de bildirdik ancak şimdiye kadar bu konuda bize olumlu cevap gelmedi. Özür dilemeleri lazım. Ben olaydan sonra boş kovanların hepsini topladım ve hepsi bende duruyor.'' 

     
</TEXT>
</DOC>
