<DOC>
<DOCNO> 301130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sontur23.html </URL>
<DATE> 2004/12/26/ </DATE>
<TIME> 17.42 </TIME>
<AUTHOR>  </AUTHOR>
<HEADLINE>
Balkaner, Bayrampaşa cezaevine konuldu... 
</HEADLINE>
<TEXT>

     Hakkındaki gıyabi tutuklama kararı vicahiye çevrilen Yurtbank'ın eski sahibi Ali Avni Balkaner, Bayrampaşa Cezaevi'ne konuldu. 
     Balkaner'in içinde bulunduğu polis aracı, Bayrampaşa Cezaevi'ne ulaştı. Araçtaki polisler, Balkaner'i cezaevi görevlilerine teslim etti. 
     Bu arada, Balkaner'in avukatı Deniz Ketenci, müvekkilinin kendi el yazısıyla yazdığı 8 sayfalık basın açıklamasını gazetecilere dağıttı. 
     Açıklamasında, hakkındaki tutuklama kararının ardından intihar edeceğini, ancak gerçeklerin meydana çıkması için bundan vazgeçtiğini kaydeden Balkaner, kimsenin kendisine ''hırsız'' diyemeyeceğini belirtti. 
     Balkaner, suç oluşturduğu belirtilen Yurtbank'taki işlemlere ilişkin bilgi de verdiği açıklamasının sonuç bölümünde, şunları kaydetti 
     ''Ben hiçbir şey çalmadım. Sadece dürüst bir işadamı, bankacı olarak riskli kredilerin kapatılmasını istediklerinde aynen kabul ettim ve bankayı almadan çok önce sahip olduğum malvarlığını hemen devrettim. Şimdi bana kim hırsız diyebilir Bunu şiddetle kınıyorum. 
     Ben yine yüce yargının haklılığımı tespit edeceğine inanıyorum. Hiçbir şekilde kaçmak için uzaklaşmadım. TMSF ile yapılacak anlaşma için ortaya çıktım. Malvarlığım talep edilen borcu rahatlıkla karşılayacak düzeydedir. Katil, gaspçı olmadığım gibi hırsız hiç değilim. Hep dürüst ve basiretli bir işadamı oldum.'' 
     
</TEXT>
</DOC>
