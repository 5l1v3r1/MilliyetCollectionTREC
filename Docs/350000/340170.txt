<DOC>
<DOCNO> 340170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/soneko32.html </URL>
<DATE> 2005/05/06/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
IMF'nin yeni hedefi ücretler... 
</HEADLINE>
<TEXT>

     IMF Birinci Başkan Yardımcısı Anne Krueger, "Bu kadar yüksek asgari ücretle, işsizliğin azaltılması ve istihdamın artırılmasının önüne set çekiyorsunuz" dedi. 
     Krueger, "270 dolarlık asgari ücretle siz geçinebilir misiniz" sorusuna, "Eğer geçinmenizi bu seviyede bir ücretle sağlamak zorundaysanız sağlayacaksınız" yanıtını verdi. 
     Yüksek asgari ücretin kayıtdışını artırdığını ileri süren Krueger, kayıtdışı çalışan bir çok insanın asgari ücretin altında kazandığını söyledi. 
     
     YENİ STAND-BY'DA MUTABIK KALINDI 

     Uluslararası Para Fonu IMF Birinci Başkan Yardımcısı Anne Krueger, Türk Hükümeti ile 10 milyar dolarlık yeni stand-by düzenlemesi konusunda mutabık kalındığını ve bu düzenlemelerin gelecek hafta IMF İcra Direktörler Kurulu toplantısında ele alınacağını hatırlattı. 
     Krueger, "inanıyoruz ki yeni stand-by düzenlemesi, devam eden iyi ekonomik performans ve bundan sonra ihtiyaç duyulacak ilave ekonomik reformların desteklenmesine yardımcı olacaktır" dedi. 
     Anne Krueger bugün Ankara’da düzenlediği basın toplantısında, Türkiye’de büyümede hızlı artış sağlandığını, enflasyonun son 35 yılın en düşük seviyesine düştüğünü ve mali disiplinden taviz verilememesi sonucu faiz dışı fazla hedefinin üzerine çıkılmasıyla kamu borç stokunun GSMH’ye oranının düştüğünü anlattı ve bunun daha da düşmesi gerektiğini söyledi. 
     Kısa ziyareti süresince verimli görüşmeler ve toplantılara katılma imkanı bulduğunu kaydeden Krueger, yarın da Dışişleri Bakanı ve Başbakan Yardımcısı Abdullah Gül ile görüşeceğini söyledi. 
     
     "MAKRO EKONOMİK İSTİKRAR SAĞLANMIŞ BULUNMAKTADIR" 

     Krueger, şöyle devam etti 
     "Makro ekonomik istikrar sağlanmış bulunmaktadır. İnanıyorum reform süreci aynı hızla sürdürülebilirse Türkiye’nin potansiyel büyüme oranı ve Türk halkının reel gelirini artırma imkanı bulması söz konusu olacaktır. 
     Küresel ekonomik ortam bu kadar elverişliyken, Türkiye’nin potansiyel büyüme oranını artıracak, dış şoklara karşı kırılganlığını azaltacak ve iyi işleyen istikrarlı bir piyasa ekonomisine dönüşümü hızlandıracak reformları gerçekleştirmek için en uygun zamandır. 
     Finans sektöründe, kamu maliyesinin daha etkin yönetilmesinde ve işgücü piyasasında, iş dünyasının daha etkin işlemesinde gerçekleştirilecek ilave reformlar, ekonominin daha esnek olmasını sağlayacak. Böylece potansiyel büyüme oranı ve reel gelirin yükseltilmesi sağlanacaktır." Son dönemde Türkiye’nin Avrupa Birliği’ne katılım sürecinde gerekli ekonomik politikaların hangileri olduğuna ilişkin son dönem ciddi bir ilgi artışı bulunduğunu ifade eden Krueger, bunun çok olumlu bir gelişme olduğunu, ancak ekonomik reformların daha da ileriye götürülmesindeki en iyi sebebin, sürdürülebilir büyüme oranı ve milli gelirin yukarı çekilmesi olduğunu vurguladı. 
     Krueger, bu reformların Türkiye’nin AB’ye katılımına yardım etmesinin de bunun üstüne ilave etki olduğunu söyledi. 
     
</TEXT>
</DOC>
