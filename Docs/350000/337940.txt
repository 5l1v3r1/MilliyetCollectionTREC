<DOC>
<DOCNO> 337940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/guncel/agun.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlar artık okullu 
</HEADLINE>
<TEXT>


Van'ın Başkale ilçesinde yaşayan Nergiz, kardeşi Evin ve kuzeni Berivan'ın "Kız kısmı okumaz" diyen babaları, "Baba Beni Okula Gönder Kampanyası" sayesinde ikna oldu 

FAHRETTİN GÖK, İSMET KIZILALTUN Van DHA 

Van'ın Başkale ilçesindeki Vali Özdemir Hanoğlu İlköğretim Okulu'nda dün farklı bir heyecan yaşandı. Babasının "Kız kısmı okumaz" diyerek ilköğretim okulu ikinci sınıftan aldığı Nergiz 13 ile hiç okula gitmeyen kardeşi Evin 12 ve kuzeni Berivan 11 , gazetemizin başlattığı "Baba Beni Okula Gönder Kampanyası" sayesinde okullu oldu. 
İlköğretim ikinci sınıfa geldiğinde babası tarafından okuldan alınan Nergiz, aradan geçen 5 yıla rağmen okuma azmini hiç kaybetmedi. Sonunda dayanamadı ve erkek kardeşiyle Vali Özdemir Hanoğlu İlköğretim Okulu'na bir mektup gönderdi "Okula gelmeyi çok istiyoruz ne olur gelin, babalarımızı ikna edin" dedi. 12 yaşında olduğu halde hiç okula gitmeyen kardeşi Evin ve kuzeni Berivan'ın da okumak istediklerini yazıyordu mektubunda. Yetkililerin defalarca kapılarını çaldığı babaları, bir türlü ikna edilemedi. 

İkna çabaları günler sürdü 
Nergiz, Evin ve Berivan'ın içinde bulunduğu durumun gazetemizde gündeme getirilmesinin ardından Başkale Kaymakamı Arslan Yurt ile İlçe Milli Eğitim Müdürü Adil Demir, bir kez daha ailenin kapısını çaldı. Önce kızlarını okula göndermek istemeyen, maddi durumlarının iyi olmadığını söyleyen Musa ve Mehmet Tezel kardeşler, günler süren çabalardan sonra ikna edilebildi. 
Başkale Milli Eğitim Müdürlüğü, Nergiz, Evin ve Berivan'ın okul ihtiyaçlarını karşılayarak, Vali Özdemir Hanoğlu İlköğretim Okulu'na kayıtlarını yaptırıp okula başlamalarını sağladı. Kayıtları yapılan Nergiz, Evin ve Berivan, önlüklerini giyip okula gitti. Okula başladıkları için çok mutlu olan Nergiz, Evin ve Berivan, "Biz eğitimimizi sonuna kadar sürdüreceğiz" dediler. 

Masrafları üstlendik 
Başkale Milli Eğitim Müdürü Adil Demir, Nergiz Tezel'in ikinci sınıftan, Evin ve Berivan Tezel'in de birinci sınıftan itibaren eğitimlerine başladığını belirterek, "Üç kızımızın tüm masraflarını biz üstlendik. Gerekli ihtiyaçlarını karşıladık. Artık onlar derslerine çalışıp eğitimlerini sürdürecek" dedi. 
Demir, ders yılı başından itibaren aileleri tarafından okula gönderilmeyen kız ve erkek toplam 290 çocuğu okula kazandırdıklarını söyledi. 


</TEXT>
</DOC>
