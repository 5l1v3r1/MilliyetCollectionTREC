<DOC>
<DOCNO> 308650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/soneko08.html </URL>
<DATE> 2005/01/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Tüzmen 2005'te Tic-Tak'lar birçok ülkede ihracatçının hizmetinde olacak 
</HEADLINE>
<TEXT>

     Devlet Bakanı Kürşad Tüzmen, 2005 yılında ticaret takımlarının Tic-Tak ihracatçıların hizmetinde olacağını belirterek, Tic-Tak'ların ihracatçıların dış pazarlarda hızlı hareket etmesini sağlayacağını söyledi. 
     Tüzmen, 2010 yılında 100, 2023 yılında 500 milyar dolarlık ihracat hedefine kilitlendiklerini de bildirdi. 
     Bakan Tüzmen, A.A muhabirine yaptığı açıklamada, ihracatçılara hizmet veren dış kadroların ihtiyacı karşılamakta yetersiz kaldığını ifade ederek, şöyle devam etti 
     ''30 milyar dolar ihracat yaparken yurt dışında görev yapan kadrolarla, 64 milyar dolar ihracat yaparken görev yapan kadro sayısı aynı. İhracatımız artık hızla büyümekte ve yurt dışı kadrolarımız yetersiz kalmaktadır. Birçok ülkede ancak bir kişi hizmet vermektedir. Oysa aynı ülkelerin Türkiye'deki kadroları bizim kadrolarımızın 10-20 katı fazladır. Bu sorunu mutlaka çözmemiz gerekiyor. Bütçe olanaklarımız da ortada. Daha fazla devlet görevlisini oralara göndermemiz mümkün değil. Ama bir şeyler yapmamız lazım. Bu sorunu çözmek için özel sektör kuruluşları ile birlikte bir çalışma yaptık. İhracatçılarımıza hizmet etmek için ticaret takımları TİC-TAK kurmayı kararlaştırdık. Bunun ilk örneklerini uygulamaya koyduk.'' 
     
     TİC-TAK'LARIN İHRACATÇIYA NELER SAĞLAYACAK 
     Tic-Tak'ları bu yıl içinde başta hedef ülkeler olmak üzere, birçok ülkede yaygınlaştıracaklarını kaydeden Tüzmen, şunları söyledi 
     ''Artık dünyanın her yerinde, neredeyse her şehrinde bir Türk ihracatçısı, Türk girişimcisi görmek mümkün. Dünyanın neresine giderse gitsin, havadaki her uçakta bir Türk ihracatçısına rastlayabiliyorsunuz. Dünyada yaşanan rekabet, ihracatçılarımızın çok hızlı hareket etmesini zorunlu kılmaktadır. İşte kuracağımız bu Tic-Tak'lar, ihracatçılarımızın dış pazarlarda hızlı hareket etmesini sağlayacak. İhracatçılarımıza gerekli olan pazar ve müşteri araştırması ile talepler konusunda yardımcı olacaklar, ihracatçılarımızı yönlendireceklerdir. 
     Ticaret müşavirliklerimizi teknik olarak takviye edeceğiz. Hızlı bilgi akışını sağlayacağız. İhtiyaca göre gerekli yeni önlemleri alacağız. Bu konuda önümüzdeki dönemin çok verimli geçeceğine inanıyorum.'' 
     
     İHRACATA KİLİTLENDİK 
     Tic-Tak'ların birçok ülkede faaliyete girmesiyle birlikte ihracat ve müteahhitlik hizmetleri artışında daha olumlu gelişmeler yaşanacağına dikkat çeken Tüzmen, ''2010 yılında 100 milyar dolarlık, 2023 yılında 500 milyar dolarlık ihracata kilitlendik'' diye konuştu. 
     Tic-Tak'larda TİM ve TOBB'dan temsilciler olacağını belirten Tüzmen, Tic-Tak'ların devlet, özel sektör birlikteliğinin örnek çalışmasını gerçekleştireceğini ifade etti. 
     Yapılacak çalışmaların, devlet özel sektör işbirliğinin diğer alanlarda uygulamaya girmesine de olanak sağlayacağına inandığını kaydeden Tüzmen, ihracatçıların bu konuda da Türkiye'ye önderlik edeceğini bildirdi. 
     
</TEXT>
</DOC>
