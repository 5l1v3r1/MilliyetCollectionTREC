<DOC>
<DOCNO> 314281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/guncel/agun.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kokulu kargo paniği 
</HEADLINE>
<TEXT>


Kargoda açılan Çin CD kutusundan yayılan koku, Ankara'yı karıştırdı. 8 kişi hastaneye kaldırıldı. Zehirli gaz şüphesiyle kargo karantinaya alındı. Kokuya, kutuya bulaşan sarmısak yağının neden olduğu ortaya çıktı 

ANKARA Milliyet 

Çin'in Ankara Büyükelçiliği'ne kargoyla gönderilen CD kutusundan yayılan koku, THY Kargo Bölümü'nde görevli 8 kişiyi hastanelik etti. Kokunun, kutuya bulaşmış sarmısak yağından kaynaklandığı açıklandı. 
Pekin'den İstanbul'a Katar Havayolları'yla, İstanbul'dan Ankara'ya da THY aracılığıyla taşınan kutu, Esenboğa Havalimanı Kargo Bölümü'ndeki tasnif sırasında yanlışlıkla açıldı. Kargo görevlileri kutudan yayılan keskin kokudan etkilenince, durum yetkililere bildirildi. 

Karantinaya alındılar 
Irak savaşının ardından "şarbon" ya da farklı kimyasallarla terör eylemleri gerçekleştirilebileceği olasılığı üzerine, kutuyla temas eden 3 personel ve paket açıldığı sırada içeride bulunan 5 personel, SSK Dışkapı Hastanesi'ne gönderildi. 
Zehirli gaz şüphesi nedeniyle acil servis ile kargo bölümü de karantinaya alındı. Kargo bölümünde görev yapan ve paketten çıkan kokuyu alan 35 kişi de muayene olmak için hastaneye geldi. 
SSK Dışkapı Hastanesi Başhekimi Dr. Sami Türkoğlu, hastaneye getirilen 8 görevlinin tedbiren karantinaya alındığını, durumlarında anormallik olmadığını bildirdi. Hastane personelini korumak için acil servisi de karantinaya aldıklarını açıklayan Türkoğlu, hasta alımını da geçici süre durdurduklarını söyledi. 
Refik Saydam Hıfzzısıhha Merkezi'nden ekipler de hastane ve havalimanında inceleme yaptı. 
Kargo bölümünde 4 saat süren karantina durumu, dezenfekte çalışmaları yapıldıktan sonra kaldırıldı. Akşam yapılan açıklamada, getirilen CD'lerde esansyel uçucu yağlarda bulunan 'diallyl disülfide' tespit edildiği ve bu kimyasalın sarmısak gibi maddelerde bulunduğu ifade edildi. Karantinaya alınan hastaların kan örneklerinde de, kolinesteraz zehirlenme vakalarında ölçümü yüksek yapılan enzim taraması yapıldığı ve bulunan değerlerin normal olduğu da bildirildi. 
Bu açıklamanın ardından karantina altındaki Yavuz Usta, Erkan Kaya, Yavuz Şahin, Ferdi Eroğlu, Adnan Yücel, Erol Yıldırım, Murat Karakuş ve Selami Yılmaz taburcu edildi. 
Ferdi Eroğlu, soğan, sarmısak kokusu gibi bir koku aldıklarını belirterek, "Kendimizi dışarı attık. Nefes alamadık, kusma geldi" dedi. Yavuz Şahin ise, kargo bölümünde sarmısak kokusu aldığını ve genzinde yanma hissettiğini söyledi. 

Hindistan'dan gelmiş 
İstanbul Atatürk Havalimanı Mülki İdare Amiri Vedat Müftüoğlu da yaptığı açıklamada, Hindistan'dan Synthite Endüstriyel Kimyasal Limited adlı firmanın Gebze'de bulunan Aramsa Besim firmasına gönderdiği sarmısak yağı bulunan 5 - 6 bidonu Çelebi Kargo Müdürlüğü'nün teslim aldığını, bidonlardan birisinde uçaktan alınırken sızıntı meydana geldiğini söyledi. 
Hasarlı bidondan hemen yanında bulunan kutunun etkilendiğini kaydeden Müftüoğlu, sarmısak yağı bulunan bidonların muhafaza altına alındığını kaydetti. 

Gaziantep'te bomba paniği 

Gaziantep'ten İstanbul'a kargo ile gönderilmek istenen bir paket, havalimanında x - ray cihazından geçirilirken içinde bir düzenek tespit edilince panik yaşandı. Bomba imha uzmanı ekipler olay yerine sevk edildi. Koli üzerinde yapılan ilk incelemede, teslimat sırasında verilen belgede paket içinde iç çamaşırı olduğu öğrenildi. 


</TEXT>
</DOC>
