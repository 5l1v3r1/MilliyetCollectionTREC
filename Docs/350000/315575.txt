<DOC>
<DOCNO> 315575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/ekonomi/eko04.html </URL>
<DATE> 2005/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sezer'e inat' yapılan atamalar hükümetin ayağına dolaşıyor 
</HEADLINE>
<TEXT>


EZELHAN ÜSTÜNKAYA Ankara 

Enerji ve Tabii Kaynaklar Bakanlığı ihalelerine yönelik yolsuzluk operasyonunda gözaltına alınan Elektrik Üretim AŞ Genel Müdür Vekili Önder Piyade'nin Cumhurbaşkanı Ahmet Necdet Sezer tarafından iki kez veto edildiğinin ortaya çıkması, dikkatleri 'Sezer'e rağmen atamalara' çevirdi. 
İktidar olduğu günden bu yana Sezer'in 'veto duvarına' çarpan AKP hükümeti, çareyi 'vekaleten atama' yönteminde buldu. Bu şekilde yüzlerce bürokrat atandı. Ancak şimdi bu bürokratlardan bazılarının adları yolsuzluk raporlarında geçmeye, bazılarının haklarında soruşturmalar açılmaya başlandı. Önder Piyade dışında, yakıt kaçakçılığı ile ilgili olarak yürütülen soruşturmaya adı karışan Gümrükler Genel Müdür Vekili Sezai Uçarmak da iki kez veto edilen isimlerden biri. 

Üç vetolu Demiröz sıkıntısı 
Hükümetin son dönemde başını ağrıtan bir başka isim ise, Sezer'in atama kararnamesini üç kez veto ettiği TRT Genel Müdürü Şenol Demiröz oldu. Başbakan Recep Tayyip Erdoğan'ın TRT'nin yayın politikasından memnun olmadığı ve kurumdaki kadrolaşma ve 'fazla harcamalardan' rahatsızlık duyduğu konuşuluyor. Erdoğan'ın kurumdaki iddialar nedeniyle Başbakanlık Teftiş Kurulu'nu harekete geçireceği de ifade edildi. Teftiş denetimine gerekçe olarak, 'kurum dışına yaptırılan program sayısındaki artış ve maliyet yüksekliğinin' gösterileceği belirtildi. 
Demiröz ise, yaptığı bir açıklamada, kendisinin Başbakanlık Teftiş Kurulu'ndan TRT'yi denetleme talebinde bulunduğunu anlattı. Demiröz, bunun için ilgili devlet bakanlığına Aralık 2004'te yazı yazdığını, "Spekülasyonların sona ermesi için teftiş kurulunu kuruma kendisinin davet ettiğini" söyledi. 




</TEXT>
</DOC>
