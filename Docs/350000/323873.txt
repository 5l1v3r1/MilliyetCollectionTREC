<DOC>
<DOCNO> 323873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/magazin/axmag02.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Doğum günün kutlu olsun babacığım' 
</HEADLINE>
<TEXT>


Haldun Taner'i anma töreninde sahneye çıkan Ferhan Şensoy, bu sözleri söylerken gözyaşlarını tutamadı 

DENİZ ALTUNTAŞ 

Türk tiyatrosunun duayenlerinden olan Haldun Taner, 90. doğum gününde Harbiye Muhsin Ertuğrul Tiyatrosu'nda anıldı. Düzenlenen anma gecesinde sahneye çıkan oyuncular, Haldun Taner'le ilgili anılarını anlattı ve onun oyunlarından küçük pasajlar oynadı. Ortaoyuncular Tiyatrosu'nu Haldun Taner'in kendisine kurduğunu söyleyen Ferhan Şensoy, "Bugün Ortaoyuncular Tilyatrosu'nun kuruluşunun 25. yıldönümü. Haldun Taner sadece benim değil bütün Ortaoyuncular Tiyatrosu'nun babasıydı. Doğum günün kutlu olsun babacığım. İyi ki doğdun" derken gözyaşlarını tutamadı. 
Taner'le baba oğul ilişkisi içinde olduklarını belirten Şensoy, "Sahnede keyifli şeyler söyleyecektim ama duygulandım. Bundan 25 yıl önce Harbiye'de ilk oyunumuzu oynarken, bana yol gösteren Haldun Taner'di. Haldun Taner, Türk tiyatrosunun çok önemli mihenk taşlarından biridir" dedi. 


</TEXT>
</DOC>
