<DOC>
<DOCNO> 336180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sondun25.html </URL>
<DATE> 2005/04/23/ </DATE>
<TIME> 20.43 </TIME>
<AUTHOR>  </AUTHOR>
<HEADLINE>
Karamanlis "Türk-Yunan ilişkilerinin normalleşmesini istiyoruz" 
</HEADLINE>
<TEXT>

     Yunanistan Başbakanı Kostas Karamanlis, Atina'nın Türkiye ile ilişkilerini, hak ve çıkarlarının korunduğu bir çerçevede tam olarak normalleştirmek istediğini söyledi. 
     Atina'da yayımlanan Katimerini gazetesine, yarınki sayısında yayınlanmak üzere demeç veren Karamanlis, Türk-Yunan ilişkileri ve Kıbrıs konusuna değindi. Gazetenin, ''Başbakan Recep Tayyip Erdoğan ve Genelkurmay Başkanı Orgeneral Hilmi Özkök'ün son günlerdeki Türk-Yunan ilişkileri ve Kıbrıs açıklamalarının ardından Erdoğan ile siyasi diyaloğu devam ettirmenin yararına inanıp inanmadığı'' sorusunu yanıtlayan Karamanlis, iki ülke başbakanları arasında açık bir iletişim kanalı olmasını gerekli gördüğünü belirtti. 
     Karamanlis, başbakanlar arasında sürekli iletişim kadar, samimi bir ilişki olması gerektiğine inandığını da kaydetti. 
     Atina'nın Türkiye'nin AB üyeliğine destek vermesinin doğru bir politika olduğunu vurgulayan Karamanlis, ''Bazı tavırlar bugünden yarına değişmez. Belirli özellikleri olan bir toplum bir gün içinde tüm alanlarda Avrupalılaşamaz. Bu uzun bir süreçtir. Türkiye'nin geleneksel tezlerinde değişiklik yapmadığı görülüyor, ancak bu süreç çerçevesinde Türkiye'nin tavırları günlük bazda izleniyor ve değerlendiriliyor'' dedi. 
     
     KIBRIS KONUSU 
     Kıbrıs konusuna da değinen Karamanlis, Elenizmin Kıbrıs'ta başarılı olduğunu iddia ederek, AB'ye üyeliğin sağlandığını, ayrıca aksi yönde bir uluslararası havaya rağmen, Rum tarafının istemediği bir çözümü reddetme tercihini kullanma hakkının da korunduğunu belirtti. 
     Kıbrıs'ta öncelikli hedefin Annan Planı temelinde soruna çözüm bulunması olduğunu da kaydeden Karamanlis, ''Kuşkusuz planda görüşülmesi ve gözden geçirilerek değiştirilmesi gereken konular var. En önemlisi dikkatle ilerlemektir. Bir önceki girişimin dezavantajlarından birisi de zaman baskısıydı'' diye konuştu. 
     Bir soru üzerine, 3 Ekim'den önce Kıbrıs konusunda bir girişim yapılıp yapılmayacağına ilişkin halihazırda bilgisi olmadığını da söyleyen Karamanlis, ''Tüm başrol oyuncularının, bu kez, geçen girişimden elde edilen deneyimlerin ışığında çok daha dikkatli olduklarını'' belirtti. 
     
</TEXT>
</DOC>
