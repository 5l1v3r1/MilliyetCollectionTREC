<DOC>
<DOCNO> 309082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/yasam/axyas02.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve küçük Esin Almanya'ya gitti 
</HEADLINE>
<TEXT>


Gün gün eridiği halde 1.5 yıldır tedavisi için yurtdışına gönderilmeyi bekleyen Esin Köse, bir elinde oyuncakları bir elinde kardeşi umut yolculuğuna çıktı 

TAHSİN AKSU İstanbul 

Yurtdışında tedavi için SSK'ya karşı verdikleri hukuk mücadelesini kazanan Köse ailesi, lösemi hastası kızları Esin'i 8 dün Almanya'ya götürdü. 
Atatürk Havalimanı'na sedyeyle getirilen küçük Esin, yanından hiç ayırmadığı oyuncaklarını x - ray cihazına bıraktı. Kız kardeşi Eda 7 ve yakınlarının uğurladığı Esin, kardeşiyle oyun oynamak, derslerinde yardım etmek ve yüzmek istediğini belirterek, "Ama ilk önce tedavi olup evime dönmek istiyorum" dedi. Esin'in elini hiç bırakmayan kardeşi Eda da, ablasının bir an önce iyileşmesini istediğini söyledi. Anne Katerina Köse de, çok mutlu olduğunu ancak aynı zamanda da korktuğunu ifade etti. 

'Bu insan hayatı' 
Baba Ahmet Köse, kızını Goethe Üniversitesi'ne öncelikle doktorların tanınması için götürdüklerini belirterek, "3 - 4 gün süren tetkikleri yapılacak. Devam eden tedavisiyle ilgili bilgiler aktarılacak. Rapor götürüyoruz. Sonraki gelişmeleri biz de merak ediyoruz" diye konuştu. 
Baba Köse, bugüne kadar sürdürdükleri mücadelenin, Esin'in sağlığını kazanması için olduğunu belirterek, sözlerini şöyle sürdürdü 
"Umuyoruz ki, kaybedilen 1.5 seneye rağmen Esin'in sağlığıyla ilgili iyi şeyler olur. Eylül 2003'te gidilebilseydik, daha rahat olacaktık. Çünkü Esin, o zaman MSD idi. Şimdi biraz kuşkulu gidiyoruz. İnsan hayatı önüne bürokratik engeller konulmasını anlayamıyorum. Tedavinin Türkiye'de yapılmasını isterdik, ama bu tedaviyi veremezken 'Göndermeyiz' demek anlaşılır değil. Üstelik kazanılmış 2 mahkeme kararına rağmen, gecikmeler yaşadık. SSK'nın olayı, basit bir alacak verecek meselesi gibi ele alıp Yargıtay'a götürmesi de hoş değil." 




</TEXT>
</DOC>
