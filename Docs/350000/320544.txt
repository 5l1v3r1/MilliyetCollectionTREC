<DOC>
<DOCNO> 320544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/ekonomi/eko11.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Telekom olmazsa Telsim'e bakacağız' 
</HEADLINE>
<TEXT>



Bir süre önce bir suikast sonucu ölen Lübnan eski Başbakanı Refik Hariri'nin kurucusu olduğu Riyad merkezli Saudi Oger Limited, Türkiye'de telekomünikasyona girmekte ısrarlı. Türk Telekom'un yüzde 55'i için açılan ihalede ön yeterlilik izni alan Oger Telecom'un Genel Müdürü Paul Doany, "T. Telekom'da kararlıyız ve mutlaka alacağız ama olmazsa Telsim'e de bakarız" dedi. 
Türk Telekom ihalesinde Türkiye'de hükümet de dahil kamuouyunun yüzde 99.9'unun bir Avrupalı operatörü tercih edeceğini bildiklerini belirten Doany, "Yarışa bu anlamda 1 -0 mağlup başlasak da biz yine de iddialıyız ve alacağız diyoruz. Türkiye bizim için stratejik bir pazar" diye konuştu. Doany, "Şu anda Telekom'da bütün gruplar hemen hemen tek başına. Ancak mayısta birtakım birliktelikler olabilir. Biz konsorsiyum liderliğini diğer ortaklara bırakmayız" dedi. 


</TEXT>
</DOC>
