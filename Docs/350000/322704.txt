<DOC>
<DOCNO> 322704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/ekonomi/eko08.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Açıklama 
</HEADLINE>
<TEXT>



AKP Milletvekili Mehmet Melik Özmen, 08.03.2005 tarihinde gazetemizde yayımlanan "Free Shop'ta vergi kaybı 2 milyar euro" başlıklı haberimizle ilgili bir açıklama yolladı 
"Free Shop'ların ihale yoluyla bir şirkete devredilmesi gereği işletmecilik izni Gümrük Müsteşarlığı'nca verilmektedir. Hukuki genel prensipler dahilinde müsteşarlığın ilgili bürokrasisi titiz bir çalışma ile izin vermektedir. Bu süreçte de herhangi bir müdahale söz konusu olamaz. 
UND'ce yapılan ihaleyi kazanan firmanın ortakları arasında Kemal Can isimli bir şahsın bulunup, bulunmadığını bilmemekteyim, ayrıca bu benim görev alanıma da girmemektedir. Kemal Can ile herhangi bir akrabalık bağım yoktur. Ancak seçim bölgemdeki bir kişi olarak Kemal Can'ı da tanımaktayım. Bu tanışıklık adı geçenin ticari faaliyetlerine aracılık ettiğim ya da edeceğim anlamına gelmez. 
Kaldı ki, ülkemizin en stratejik bölgesinde yer alan bu kapının açılması ve işletilmesi yasadışı kaçakçılık olaylarını da önlemiştir. Bu sürecin hızlandırılması ve istihdamın en düşük seviyede gerçekleştiği ilimize yapacağı katkı sebebiyle siyasi söylemlerim olmuştur. 
Ayrıca haberde beni en çok üzen yasadışı ve tasvip etmediğim bir örgütle ima yoluyla da olsa ismimin geçmesidir. Böyle bir ifadeyi şiddetle reddediyorum. Konuyu bilgilerinize sunar, yapılan yanlış haberin düzeltilmesini rica ederim. 
Mehmet Melik Özmen, Ağrı Milletvekili 


</TEXT>
</DOC>
