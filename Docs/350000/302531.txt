<DOC>
<DOCNO> 302531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/yasam/ayas.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ustaları tanıyınca sanatı noktaladım' 
</HEADLINE>
<TEXT>


Picasso Sergisi'ni Milliyet ekibiyle gezen Başbakan Yardımcısı Şener, eskiden resim çizdiğini, ustaları tanıdıkça yaptıklarının resim olmadığına kanaat getirerek sanatı bıraktığını söyledi 

Serhat Oğuz - İstanbul 

Başbakan Yardımcısı ve Devlet Bakanı Abdüllatif Şener, Türkiye'nin son yıllardaki en önemli sanat etkinliklerinden biri olan Picasso Sergisi'ni Milliyet ekibiyle birlikte gezdi. Sanatçının kübik eserlerine atıfta bulunan Şener, bir yandan "Bir insanı normal birisi bu kadar parçalasa adı işkenceciye çıkar" diye espri yaparken diğer yandan da Rembrandt'ın ışık oyunlarıyla sağlamaya çalıştığı derinliğe, Picasso'nun parçalamalarla yakaladığı yorumunu yaparak resim bilgisini ortaya koydu. 
Şener, Sakıp Sabancı Müzesi'ndeki sergide genç yaşlarda resim çizdiğini ancak ustaları tanıdıkça yaptıklarının resim olmadığına kanaat getirerek aktif sanat hayatına noktayı koyduğunu anlattı. 
Ressamın eşlerinden biri olan Olga'nın iki tablosu arasında ciddi bir fark olduğunu tespit eden Şener, Olga'nın daha tombul göründüğü tablosu için "Önceki Olga'ya hiç benzemiyor. Demek ki Olga kafasında çok gelmiş, gitmiş" tahlilinde bulundu. Şener, yorumlarını "Aslında çizen ne çizerse çizsin, sizin ne gördüğünüz önemli" diyerek tamamladı. 

'Bu fırsat kaçmaz' 
Bu kadar çok Picasso eserini bir arada görmenin kaçınılmaz bir fırsat olduğunu vurgulayan Şener'in değerlendirmelerini şöyle sürdürdü 
"Türkiye'de ve yurtdışında müzelere gittiğim oldu. Louvre Müzesi'ni birkaç kez gezdim. Bu kadar çok Picasso tablosunu değişik dönemlerdeki evrim çizgileriyle birlikte izlemek büyük zevk. Picasso'nun bir film şeridi gibi önümüzden geçen hayatını, kendi tabiriyle günlüğünü takip etmek büyük bir zevk. Sanata ilgi duyulması da ülkemiz açısından mutluluk verici. Çünkü sanat insanların tamamının görüş birliği oluşturduğu bir alandır. Ben son yıllarda ihtilaflı konulardan ittifak ettiğimiz alanlara doğru kaymaya çalışıyorum. Sanat da bunlardan biri." 

'Zamanı makaslıyorum' 
"Resme ilgi duyuyorsanız muhakkak Picasso vardır zihninizde. Böyle bir Picasso şansını da kolay kolay yakalayamazsınız" diyen Şener, şunları söyledi 
"Bunu düşünerek kurguluyoruz, daha çok siyaset adamımız sergiyi görebilseydi diye. Siyaset çok yoğundur ve zamanı da siz değil başkaları tasarruf eder. Uzun süre ben de böyle yaptım ama herkes sizi paylaşırken, ortada siz kalmayınca verebileceğiniz bir şey de kalmıyor. Şimdi zamanı makaslıyorum." 

'60'ını geçmişse terk edilir' 

Müze Danışmanı Filiz Çağman'dan bilgi alan Şener, Picasso'nun eşlerinden Françoise Gilot'yu çizdiği tabloyu incelerken Çağman'ın, "Sanatçıyı terk eden tek kadındı" sözleri üzerine, "Picasso o zaman 60 yaşını geçmiş, tabii ki terk eder" yorumunu yaptı. Picasso'nun terk edilince de tablo yaptığını öğrenen Şener, "Herhalde kırılmıyor" dedi. Solda, Şener işkenceye benzettiği tabloyu inceliyor. 


</TEXT>
</DOC>
