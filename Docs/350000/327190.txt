<DOC>
<DOCNO> 327190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/guncel/gun02.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
BBC Türkiye'de bayrak çılgınlığı 
</HEADLINE>
<TEXT>


BBC, gösterileri "Türkiye'yi bayrak sallama çılgınlığı sardı" başlıklı haberle duyurdu 

LONDRA DHA 

Mersin'de Türk bayrağına yapılan saldırının ardından gerçekleştirilen protesto gösterileri, İngiliz basınında da yankı buldu. 
BBC'nin internet sitesinde "Türkiye'yi bayrak sallama çılgınlığı sardı" başlığıyla yer alan haberde, nevruz gösterisi sırasında yaşanan olayın ardından sendikaların halka bayrak dağıtmaya başladığı, belediyelerin de sokakları bayraklarla donattığı belirtildi. 
Ay-yıldızlı bayrağa zaten büyük ilgi olduğu vurgulanırken, bu kez daha farklı bir coşku yaşandığı yorumu yapıldı. 

Bu durum farklı 
Televizyon kanallarının ekranlarına bayrak koyduğunu, gösterilere on binlerce kişinin katıldığını, Isparta'da Öcalan kuklasının yakıldığını anlatan BBC, şunları kaydetti 
"Bayrağa karşı her zaman büyük bir hassasiyet vardı, ancak bu kez daha farklı bir durum yaşanıyor. Birkaç aydır milliyetçilik canlanmaya başlamıştı. Halkın sergilediği bayrak tutkusu da bunun örneklerinden biri." 



Diyarbakır'da on binler sokakta 


Diyarbakır Dağkapı Meydanı'nda on binlerce Diyarbakırlı 10. Yıl ve Gençlik marşlarını bir ağızdan okuyarak PKK KONGRA-GEL aleyhinde sloganlar attı. İzmir Karşıyaka'da da 'Bayrağa Saygı Yürüyüşü' düzenlendi. Zübeyde Hanım Kabri'nden başlayan yürüyüşte vatandaşlar 600 metrekarelik bayrak açtı. 



</TEXT>
</DOC>
