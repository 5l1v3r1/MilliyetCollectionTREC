<DOC>
<DOCNO> 340541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sontur27.html </URL>
<DATE> 2005/05/07/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Protez bacaklı motosiklet sürücüsü kaza yaptı 
</HEADLINE>
<TEXT>

     Konya’nın Beyşehir İlçesi’nde yaptığı kazada yaralanarak hastaneye kaldırılan motosiklet sürücüsünün, sol bacağının protez olduğu ortaya çıktı. 
     Edinilen bilgiye göre, Zafer K. 27 , 42 B 3623 plakalı motosikletiyle Antalya Caddesi’nde, refüje çarptı. Kazada motosikletten fırlayan Zafer K, kafasını bir ağaca çarparak yaralandı. 
     Olay yerine çağırılan ambulansla Beyşehir Devlet Hastanesi’nde tedavi altında alınan Zafer K’nin sol bacağının, diz kapağından aşağısının olmadığı ve protez bacak yardımıyla motosiklet kullandığı belirlendi. 
     Kaza anında sürücünün ayağından çıkarak yola düşen protez bacak, yakınları tarafından hastanenin acil servisine getirildi. 
     Polisin yaptığı alkol kontrolünde, alkollü olduğu tespit edilen Zafer K’nin, protez bacakla motosiklet kullanırken daha önce de 2 kez yakalandığı öğrenildi. 
     Sürücüye, alkollü ve yetersiz ehliyetle araç kullanmaktan ceza yazıldı. Yetkililer, engellilerin H sınıfı ehliyet ve özel donanımlı araçla trafiğe çıkabileceklerini, protez bacakla araç kullanmanın suç olduğunu belirttiler. 
     
</TEXT>
</DOC>
