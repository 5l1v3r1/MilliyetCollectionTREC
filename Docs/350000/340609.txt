<DOC>
<DOCNO> 340609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/spor/spo02.html </URL>
<DATE> 2005/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bırakın yakamızı 
</HEADLINE>
<TEXT>


Federasyonun, Trabzon maçında yaşananları görmezden geldiği Diyarbakır'da terör yine kazandı. Ev sahibi taraftarları, Fenerbahçe tribünlerini taş yağmuruna tuttu, çoluk çocuk birçok seyirci yaralandı 

YUSUF DURSUN 


Diyarbakır maçının sonlarına doğru Atatürk Stadı'nın tribünlerinde "artık yeter" dedirtecek olaylar yaşandı. Daha üç hafta önce Trabzonspor karşılaşmasında sahayı adeta savaş alanına çeviren ev sahibi taraftarları, Profesyonel Disiplin Kurulu'nun bu durumu görmezden gelmesinden sonra dün de Fenerbahçe maçına kara bir leke olarak düştü. 
İlk yarıda hakemin kararlarına tepki göstererek tribün koltuklarını sahaya fırlatan Diyarbakırsporlu taraftarlar, maçın bitiminde de stat dışından Fenerbahçe seyircisini taş yağmuruna tuttular. Küçük bir kız çocuğu da dahil bir çok kişinin yaralanmasına yol açan kalabalık grubu polis uzaklaştırmakta zorlandı. 

Sahaya indiler 
Sarı - Lacivertli tribünler koltukları söküp başlarına koyarak korunmak istediler. Bundan bir sonuç çıkmayınca maçın bitiş düdüğü ile birlikte parmaklıkları kırarak sahanın ortasına indiler. 
Yaralılara ilk müdahale statta bulunan ambülansta yapılırken, Diyarbakır emniyeti uçağa yetişmek zorunda olan Fenerbahçeli taraftarları üzerlerindeki Sarı - Lacivert formaları çıkartmak koşuluyla 45 dakika sonra stattan çıkardı. Minübüslere bindirilen Fenerbahçeli taraftarlar yol boyunca geniş güvenlik önlemleri altında havaalanına gittiler. 
Fenerbahçe İkinci Başkanı Nihat Özdemir, "Stresli maçlar oynuyoruz. Diyarbakırspor seyircisi de ligde kalmak istiyor. Saha içinde centilmence bir mücadele oldu. Olanları hoşgörü ile karşılamak lazım. Bence bunlar münferit olaylardır. Ben inanıyorum ki Diyarbakırspor da ligde kalacaktır" diye konuştu. 

Serkan cezalı 

Sarı - Lacivertli takımda Diyarbakır karşısında sarı kart gören Serkan Balcı cezalı duruma düştü. Genç oyuncu, gelecek hafta oynanacak Ankaragücü maçında forma giyemeyecek. Serkan kupa finalinde ise takımdaki yerini alacak. 

Umutsuzluk fotoğrafı 

Sakat ve cezalı oyuncuların çokluğuna rağmen Pierre van Hooijdonk, Diyarbakır karşısında da ilk onbirde şans bulamadı. Teknik Direktör Daum tarafında yedek soyundurulan yıldız oyuncunun maç öncesi düşünceli hali dikkat çekti. 

Diyarbakır'da koalisyon 

Diyarbakır'da Galatasaray, Beşiktaş ve Diyarbakırspor taraftarları tribünde ittifak yaptı. Herkes kendi takımının formasını giyip, Fenerbahçe aleyhine tezahüratta bulundu. Bu arada Aziz Yıldırım aleyhine de "Namertten hemşerimiz olacağına, aslan gibi düşmanımız olsun" yazılı bir pankart asıldı. 

Mardin sallandı 

Başkan Aziz Yıldırım dün Mardin Fenerbahçeliler Derneği'nin açılışını yaptı. Vali Temel Koçaklar'ı da makamında ziyaret eden Yıldırım'a Belediye Başkanı Metin Pamukçu, kafesi Fenerbahçe amblemi ile süslenmiş 3 çift Mardin güvercini hediye etti. Bu arada Yıldırım açılışa katılan Deyrülzeferan Manastırı Metropoliti Salibe Özmen'e "Bizim içinde dua edin" dedi. 


</TEXT>
</DOC>
