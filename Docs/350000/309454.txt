<DOC>
<DOCNO> 309454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun06.html </URL>
<DATE> 2005/01/26/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
İsrail, Filistinle diplomatik görüşmelere tekrar başlıyor... 
</HEADLINE>
<TEXT>

     İsrail Başbakanı Ariel Şaron, Filistin yönetimiyle diplomatik görüşmelere tekrar başlanmasına izin verdi. 
     İsrailli kaynaklar, Filistin'in, 13 Ocak'ta Gazze Şeridi'nde düzenlenen ve 6 İsrailli'nin ölümüne yol açan saldırıyı soruşturmasından cesaret alınarak, Filistin yönetimiyle tekrar diplomatik ilişki kurulmasına karar verildiğini söylediler. 
     Kaynaklar, Filistin lideri Mahmud Abbas ile Şaron'un yardımcılarının bu akşam veya yarın erken saatlerde biraraya gelmelerinin beklendiğini belirttiler. 
     Şaron daha önce, İsrail'in Gazze Şeridi'nden çekilme planı çerçevesinde güvenlik işbirliğinin görüşülmesine kısıtlı da olsa izin vermişti. 
     Filistinli kabine üyesi Saib Erekat da, İsrail'e, ''Yol Haritası'' çözüm önerisini tekrar canlandıracak görüşmelere odaklanması ve görüşme masasına şartsız oturma çağrısında bulundu. 
     Erakat, ''Böylece taraflar, şiddete son verilmesiyle birlikte Yol Haritası çerçevesindeki taahhütlerini yerine getirebilirler'' dedi. 
     
     FİLİSTİN, İSRAİL'E YÖNELİK SALDIRILARI ÖNLEDİ 

     Öte yandan Filistinli güvenlik güçlerinin, dün akşam Gazze şeridinden İsrail'e yönelik havan topu saldırılarını önlediği bildirildi. 
     AFP'ye açıklama yapan bir güvenlik yetkilisi, Gazze şeridinin kuzeyinde sınıra konuşlandırılan kuvvetlerin, bazı militanların İsrail'e havan topuyla ateş açmalarına mani olduğunu söyledi. 
     Yetkili, grupla yapılan görüşmeler sonucunda güvenlik güçlerinin silahlara el koyduğunu, militanların olay yerinden ayrıldığını belirtti. 
     Yeni lider Mahmut Abbas, İsrail'i hedef alan saldırıların önlenmesi için beş gün önce güvenlik güçlerini Gazze şeridinin kuzeyinde geçiş noktalarının yakınlarına konuşlandırmıştı. 
     Filistinli ve İsrailli güvenlik yetkilileri de, dün akşam yaptıkları görüşmede, Filistin güvenlik güçlerinin, Gazze şeridinin güneyine de perşembeye kadar konuşlandırılması konusunda anlaşmıştı. 
     
</TEXT>
</DOC>
