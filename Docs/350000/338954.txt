<DOC>
<DOCNO> 338954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonspo40.html </URL>
<DATE> 2005/05/02/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
UEFA'dan Lale Orta'ya önemli görev... 
</HEADLINE>
<TEXT>

     Türkiye’nin ilk FİFA kokartlı bayan hakemi Yrd.Doç.Dr. Lale Orta’nın, UEFA Bayanlar Kupası final maçını yöneteceği bildirildi. 
     Lale Orta, AA muhabirine yaptığı açıklamada, 21 Mayıs’ta Almanya’da, Almanya’nın Potsdam ile İsveç’in Djurgarden Alvsjö takımları arasında oynanacak final maçında görev alacağını söyledi. 
     Bunun, bugüne kadar Türk hakemlerine verilen en üst seviyede görev olduğu ve büyük gurur duyduğunu belirten Orta, 11 yıllık FİFA hakemliğinde, bu önemli maçta Türkiye’yi ve Türk hakemini en iyi şekilde temsil etmek için çaba sarf edeceğini kaydetti. 
     Orta, bu görevin özellikle Türk hakemlerinin Avrupa’daki başarısının tartışıldığı bir ortamda verilmesinin ayrı bir önem taşıdığını vurgulayarak, "Böyle bir karar, uluslararası alanda Türk hakeminin geldiği noktayı göstermektedir. Her geçen gün hakemlerimizin başarı grafiği artıyor. Artık Avrupa’nın kapısını açtık. Bundan sonra çıtayı daha da yükselteceğiz" dedi. 
     Orta’nın yardımcılığını yapacak hakemlerin daha sonra açıklanacağı bildirildi. 
     
</TEXT>
</DOC>
