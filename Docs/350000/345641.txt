<DOC>
<DOCNO> 345641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/soneko15.html </URL>
<DATE> 2005/05/25/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Dünya Bankası bütün ülkeleri ''emeklilik'' konusunda uyardı... 
</HEADLINE>
<TEXT>

     Dünya Bankası, bütün ülkelerin, emeklilik sistemlerinde reforma gitmesinin şart olduğunu bildirdi. 
     Banka ayrıca, gerekli reformlar bir an önce yapılmadığı takdirde, gerek gelişmiş gerek gelişmekte olan ülkelerde "emekli maaşlarının ödenemez hale geleceği" uyarısında bulundu. 
     Dünya Bankası tarafından hazırlanan "21. Yüzyılda Yaşlılıkta Gelir Desteği Emekli Maaşları ve Reformlar Hakkında Uluslararası Bir Perspektif" başlıklı raporda, demografik ve ekonomik baskıların, tüm dünyada emeklilik sistemini bugünkü haliyle sürdürülemez kıldığı iddia edildi. 
     Raporun hazırlayıcılarından, Dünya Bankası Sosyal Koruma Birimi Müdürü Robert Holzmann, emeklilik ve sosyal güvence sistemindeki reformların şimdiye dek "daha çok kısa vadeli mali denge kaygıları" gözetilerek yapıldığını, oysa dünya nüfusunun yaşlanması ve dünya ekonomisindeki değişime paralel gerçekleşen toplumsal değişiklikler gibi uzun vadeli etmenlerin daha büyük önem taşıdığını söyledi. 
     Dünya ekonomisindeki değişmelere bağlı kadınların işgücündeki oranının arttığı, gelişmekte olan ülkelerde kayıt dışı sektörün genişlediği, esnek çalışma sisteminin yayılmasıyla tam zamanlı işlerrin oranının azaldığı, yaşlıların nüfustaki oranının yükseldiği belirtilen raporda, tüm bu gelişmelerin emeklilik ve sosyal güvence sistemleri üzerine yeni yükler bindirdiği vurgulandı. 
     
     HERKESE UYAN TEK REÇETE YOK 

     Zengin yoksul demeden, tüm ülkelerin emeklilik ve sosyal güvence konusunda artan sorunlarla karşılaştığı kaydedilen raporda, sorunun genel olmasına rağmen, çözümün her ülkenin özelliklerine göre değişeceği ifade edildi. 
     İncelemelerin her ülkeye uyan standart bir çözüm olmadığını gösterdiği belirtilen raporda, her ülkenin emeklilik reformunu kendi şartlarına göre hazırlaması gerektiği bildirildi. 
     Raporda, ülkelerin devlet ve özel sigortaların ülke şartlarına göre değişik oranlarda harmanlanması, ekonomik büyüme ve kalkınma hedefleriyle çelişmeyen emeklilik sistemleri geliştirilmesi gibi araçlarla emeklilik sistemlerinde reforma gitmesi gerektiği belirtildi. 
     
</TEXT>
</DOC>
