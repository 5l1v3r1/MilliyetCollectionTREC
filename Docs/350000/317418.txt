<DOC>
<DOCNO> 317418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/siyaset/siy01.html </URL>
<DATE> 2005/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Zana 'sol destek' bulamadı 
</HEADLINE>
<TEXT>


"Türkiyelileşme" sloganıyla kurulacak yeni partiyle güçlü bir sol blok oluşturmayı amaçlayan DTH'nin, geniş kadroyla ortaya çıkma yönünde yaptığı davetler yanıtsız kaldı 

NAMIK DURUKAN Ankara 


Demokratik Toplum Hareketi DTH adı altında partileşme çalışmalarına devam eden ve "Türkiyelileşme" sloganıyla kurulacak yeni partiyi yurda yaymayı amaçlayan eski DEP milletvekilleri, bölge toplantılarından istedikleri sonucu alamadı. 
Yeni partiyi toplumun değişik kesimlerine dayandırmayı ve güçlü bir sol blok oluşturmayı amaçlayan DTH'nin geniş kadroyla ortaya çıkma yönünde yaptığı çağrı ve davetler yanıtsız kaldı. 
İstedikleri sonucu alamayan eski DEP'lilerin Ercan Karakaş ve Fikri Sağlar gibi soldaki önemli isimlerle temasa geçtiği ve geniş tabanlı sol parti olarak ortaya çıkma doğrultusunda destek talebinde bulunduğu öğrenildi. Sol partilerden ayrılmış kadrolara ulaşmaya çalışan DTH'nin, partileşme çalışmalarının mayısta sona erebileceği kaydedildi. 

Çekişme bitmedi 
Murat Bozlak ve Ahmet Türk'ün başını çektiği grupla, değişim isteğine karşın geleneği sürdürmek isteyen gruplar arasındaki tartışma sona ermedi. DEHAP'ın tabanıyla gençlik örgütlenmesi, parti çalışmaları devam ederken, kendi düşüncelerine başvurulmadığı gerekçesiyle yeni oluşuma karşı çıktı. 



</TEXT>
</DOC>
