<DOC>
<DOCNO> 322286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur27.html </URL>
<DATE> 2005/03/09/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Patlayan soda şişesi kör ediyordu... 
</HEADLINE>
<TEXT>

     Sakarya'nın Hendek İlçesi'nde elinde soda şişesi patlayan 10 yaşındaki Oğuz Gider, bir gözünü kaybetme korkusu yaşıyor. 
     Dedesinin büfesinde müşteriye vermek istediği soda şişesi elinde patlayan ve cam parçaları gözüne giren Hendek Cumhuriyet İlköğretim Okulu 4. sınıf öğrencisi Oğuz Gider'in sol gözünde yüzde 60 görme kaybı oluştuğu belirtildi. 
     Baba Ersin Gider, şişenin patlamasıyla birlikte kanlar içinde kalan oğlunun İstanbul Kartal SSK Hastanesi'nde ameliyata alındığını, ancak sol gözünün hasar gördüğünü söyledi. Görme kaybının yüzde 60 olduğunu ve tedavinin devam ettiğini ifade eden Gider, ''Doktorlar, bu görme kaybının kalıcı olabileceğini söyledi'' dedi. 
     Gider, ayrıca sodayı üreten firma hakkında 3 bin YTL 3 milyar TL tutarında manevi tazminat davası açtıklarını kaydetti. 
     Elinde şişe patlayan Oğuz Gider de olayı şöyle anlattı 
     ''Dedem bir müşteriye tost yaparken, o sırada başka bir müşteri geldi ve maden suyu istedi. Buzdolabından aldığım şişeyi uzatacağım sırada patladı. Cam parçaları gözüme geldi. Gözüm kan içindeydi, hastaneye kaldırdılar.'' Yaşadığı kazanın ardından şişelerden korktuğu ve dolaptan bir şey alamadığı belirtilen küçük çocuğun, okuluna da ara vermek zorunda kaldığı kaydedildi. 
     
     ''BUGÜNE KADAR BÖYLE BİR DURUM YAŞANMADI'' 
     Sodayı üreten firmanın genel müdürü İbrahim Sonar ise maden suyu şişelerinin normal şartlarda patlamasının mümkün olmadığını söyledi. 
     Yaşanan olayın, ancak şişenin buzluğa konulması durumunda meydana gelebileceğini ifade eden Sonar, şunları kaydetti 
     ''Buzluğa bırakılırsa her şişe patlar. Bu firma, 1926'dan bu yana üretim yapıyor. Bugüne kadar normal şartlarda böyle bir durum yaşanmamıştır. Şişe durup dururken patlamaz. Ayrıca bize ulaşan bir dava da yok.'' 
     
</TEXT>
</DOC>
