<DOC>
<DOCNO> 330214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/dunya/dun01.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
5 soruda Vatikan 
</HEADLINE>
<TEXT>


Derleyen Hikmet Ütül 


1- Papa kimdir 
Papa, dünya Hıristiyanlığının yarısını oluşturan 1.1 milyar Katolik'in ruhani lideri sayılır ayrıca Roma'daki Vatikan devletinin başkanlığı görevini üstlenir. Papanın birçok başka unvanı da var "Roma Piskoposu", "Hz. İsa'nın Piskopos Vekili", "Batı Kiliseleri'nin Yüksek Piskoposu" gibi. Papanın özel görevleri arasında kardinal ve piskoposları belirlemek, azizleri takdis etmek, manastır ve kilise kurallarında değişiklik yapmak ve Katolik inancına sahip inananlara ruhani ve dini konularda yol göstericilik yapmak bulunuyor. Devlet başkanlığı makamında bulunması ve ruhani otoriteye sahip olması papaya genel siyasi gelişmeler üzerinde de etkin bir rol oynamasına imk n tanır. Nitekim Papa Jean Paul II, Doğu Avrupa'da komünizmin yıkılmasında önemli bir rol oynadı. 

2- Kardinal kimdir 
Papa tarafından dini konuları ele almak ve gerektiğinde yeni papayı seçmek üzere tayin edilen piskopos ve başpiskoposlara kardinal denir. Papa takdir ettiği herhangi bir papazı Kardinal Heyeti'ne seçebilir ancak tüm kardinallerin en azından piskopos derecesine sahip olması gerekiyor. Kardinaller Vatikan'da hükümet ve kilisenin günlük işlerini üstlenir. Vatikan bakanlar kurulu ya da Papa'nın kabinesi statüsündeki "Papalık Divanı" mensubu olan kardinallerin 80 yaşın altında olanları, yeni bir papa seçme durumu hasıl olduğunda, Sistine Şapeli'nde toplanarak oy kullanır. Kilise kurallarına göre, seçime en fazla 120 kardinal katılabilir. 

3- Vatikan ne zaman ortaya çıktı 
Vatikan papanın ikametg hı olarak ilk kez 5. yüzyılda tarih sahnesine çıktı. İmparator Constantine I, San Pietro Bazilikası'nı yaptırınca dönemin papası Symmachus hemen yanı başında bir saray inşa ettirdi. Ancak bir ara Fransa'nın Avignon kentindeki Lateran Sarayı'nda oturan papalar 1377'de yeniden Vatikan'a döndü. Sixtus IV, Innocent VIII, Alexander VI, Julius II, Leo X ve Clement VII gibi Rönesans papaları, sanata büyük önem verdiler ve dönemin paha biçilmez sanat eserlerini topladılar. Gregory XIII ve Sixtus V, Vatikan ile 17. ve 19. yüzyıllar arasında papalığın ikametg hı olan Quirinal Sarayı'nın inşasına çok büyük paralar harcadı. 1870 - 1946 arası İtalyan Kraliyet ailesinin ikametg hı olan Quirinal Sarayı şimdi ise cumhurbaşkanlığı konutu olarak kullanılıyor. 

4- Papa, adını nasıl seçer 
Yeni seçilen bir papa kendisine uygun göreceği herhangi bir ismi alıp, papalık dönemi boyunca bu ismi kullanabilir. Jean Paul II'den sonra seçilecek yeni papa da kendi adının Latincesini benimseyebileceği gibi daha önceki papalardan herhangi birinin veya bir azizin ismini de alabilir. Yeni papa, özelliklerinden birine vurgu yapan, örneğin "mümin" veya "masum" gibi isimlerle de anılmak isteyebilir. İsmini değiştiren ilk papa, 533'te esas adı Mercury olan Jean II'ydi. Jean II, Roma tanrısı Mercury'den esinlenen isminin Katoliklerin lideri olmasına uygun olmayacağını düşündü. 

5- Jean Paul II niye önemliydi 
Çoğu siyaset uzmanına göre, Papa Jean Paul II, gerçek anlamda tarihteki ilk dünya lideriydi. Çünkü öteki liderler, ABD Başkanı, Rus, Çin, Alman liderleri hepsi ulusal liderlerdi. Oysa dünya liderliği için 3 temel öğeyi, yani bireylerin hak ve özgürlüklerini savunan uluslarüstü manevi otorite olmayı, mesajlarında Katolik olsun veya olmasın herkesi kucaklayabilmeyi ve teknolojinin getirdiği imkanlardan yararlanarak en unutulmuş bölgelerdeki insanlara dahi seslenebilmeyi bir araya getiren Papa Jean Paul II, böylelikle dünya liderliği unvanını hak etti. 
Esas adı Karol Wojtyla olan Papa, "politik aktör" veya "küresel oyuncu" olarak da geride derin izler bıraktı. 1978'de papalığa seçilmesinden sonra 1991'de Sovyetler'in çöküşüne kadar Doğu Bloku üzerinde etkili oldu. Bu süreçte adı geçenler, Lech Walesa'dan Mihail Gorbaçov ve baba Bush'a kadar tüm liderler Papa'nın hakkını teslim eder. "O olmasaydı, kadife devrimler olmayacaktı" derler. 
Papa Jean Paul II, Avrupa'nın birleşmesi için de çalıştı. Konuşacak kadar nefesi olduğu sürece bir akciğerin iki yarısına benzettiği Doğu ve Batı Avrupa'nın birleşmesi için mesajlar verdi. Anavatanı Polonya ile öteki Doğu Avrupa ülkelerinin AB üyesi olmalarını gördü. 
Papa gelişmekte olan ülkeler için de çok çalıştı. Diktatörlükleri kınadı, insan hakları ve özgürlükleri savundu. Bir camiye ayak basan ilk papa olan Jean Paul II, 11 Eylül saldırılarından sonra da, medeniyetler çatışmasını önlemek için dinler arası diyalog çağrıları yaptı. 



</TEXT>
</DOC>
