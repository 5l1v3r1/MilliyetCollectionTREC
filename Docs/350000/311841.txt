<DOC>
<DOCNO> 311841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/dunya/adun.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İran için sığınak delen nükleer bomba 
</HEADLINE>
<TEXT>


ABD Savunma Bakanı Donald Rumsfeld'in İran'ın yeraltında olduğu öne sürülen nükleer tesislerini vurmak amacıyla 'sığınak delen nükleer bomba' geliştirilmesi için talimat verdiği öne sürüldü 

DIŞ HABERLER SERVİSİ 


ABD'ye dünyanın en ücra köşelerine dahi özgürlük götürme misyonunu yükleyen Başkan George W. Bush yönetiminin, yeraltında gizli düşman hedeflerini imha edebilecek nükleer bomba geliştirmek için bütçeden fon ayırmayı planladığı belirtildi. ABD basınındaki yorumlara göre, ABD sığınak delen nükleer bombaları, nükleer tesislerini yeraltında inşa ederek gizlediği yolunda yoğun iddialar bulunan İran için üretecek. 
İngiliz "Daily Telegraph"ın Amerikan "Washington Post"u kaynak gösterdiği haberine göre, ABD Savunma Bakanlığı Pentagon , geçen sene ilk ortaya atıldığında Kongre'nin sert tepkisine yol açan ve rafa kaldırılan sığınak delen nükleer bomba RNEP programını canlandırma kararı aldı. 

Ödenek istedi 
Bush kabinesinin en şahinlerinden olan Savunma Bakanı Donald Rumsfeld, Enerji Bakanlığı'na gönderdiği kısa yazıda, gelecek yıl söz konusu bombanın üretimi için bütçeden ödenek ayrılmasını talep etti. Rumsfeld, Enerji Bakanı Spencer Abraham'a hitap ettiği notta, "Nükleer silahların altyapısını güçlendirmek ve RNEP programını tamamlamak için göstereceğiniz çabaları destekleyeceğime emin olabilirsiniz" dedi. "Washington Post", Rumsfeld'in yazdığı notu ele geçirdiğini bildirdi. 
RNEP programı, yaklaşık 500 milyon dolarlık harcama gerektiriyor. 

Yeni döneme yeni silah 
AFP de, Pentagon kaynaklı haberinde, Donald Rumsfeld'in 10 Ocak'ta dönemin Enerji Bakanı Spencer Abraham'a yolladığı mektupta, "sığınak delen nükleer bomba" araştırmalarına bütçeden yeniden ödenek ayrılmasını istediğini kaydetti. Pentagon sözcülerinden Paul Swiergosz AFP'ye, "Bakanlığımız bu bomba projesine destek veriyor. Yeni tehditlere Soğuk Savaş'tan kalma silahlarla mukabele edemeyiz. Yeteneklerimizi geliştirmeliyiz" dedi. 
Nükleer silah araştırmalarını yöneten Enerji Bakanlığı sözcüsü ise, Pentagon'un isteğine ne cevap verdiklerini belirtmedi. 
Bush yönetiminin, "sığınak delen nükleer bomba" araştırmalarına ayırmak istediği bütçe, ABD içinden ve dışından gelen yoğun eleştiriler üzerine geçen yılın sonlarında Kongre tarafından reddedilmişti. 


</TEXT>
</DOC>
