<DOC>
<DOCNO> 310799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sonspo19.html </URL>
<DATE> 2005/01/30/ </DATE>
<TIME> 19.19 </TIME>
<AUTHOR>  </AUTHOR>
<HEADLINE>
Fenerbahçe, Çaykur Rizespor maçı öncesi notlar... 
</HEADLINE>
<TEXT>

     Fenerbahçe'de, Çaykur Rizespor ile yapılan ikinci yarının ilk lig maçında, Brezilyalı futbolcu Fabiano maç kadrosuna alınmadı. 
     Fransız futbolcu Nicolas Anelka'nın transferine bağlı olarak, yabancı oyuncu kontenjanının açılması için takımdan gönderileceği yönünde haberler yer alan Brezilyalı oyuncunun, teknik direktör Christoph Daum tarafından maç kadrosuna alınmaması dikkati çekti. 
     Fabiano, geçen hafta Ankaragücü ile yapılan Türkiye Kupası maçında yedekler arasında yer almıştı. 
     
     DAUM, KUPA MAÇININ KADROSUNU BOZMADI 

     Teknik direktör Daum, geçen hafta yapılan Türkiye Kupası 3. kademe maçının kadrosunu bozmayarak, bu maçta da aynı biçimde sahaya sürdü. 
     Fenerbahçe'de, Ankaragücü maçında sahaya çıkan 11 kişilik kadro, Çaykur Rizespor maçında da görev yaptı. 
     Bu arada Ankaragücü karşısında yedek soyunan Semih, Çaykur Rizespor maçının kadrosuna alınmazken Daum, Semih ve Fabiano'nun yerine Deniz ve Kemal'e yedekler arasında yer verdi. 
     Diğer yandan, uzun süren tedavinin ardından dün Hollanda'dan dönen Van Hooijdonk, karşılaşmayı locadan izledi. 
     
     TARAFTAR, ANELKA FORMASI YAPTIRDI 

     Fenerbahçe Kulübü'nün henüz Nicolas Anelka ile resmi sözleşme imzaladığını açıklamamasına karşın, bazı medya kuruluşlarında Fransız oyuncunun transfer edildiği biçimindeki haberler taraftarları heyecanlandırdı. 
     Çaykur Rizespor maçına gelen bazı taraftarların, Fenerbahçe formalarının arkasına 39 sırt numarasıyla Anelka yazdırdıkları görüldü. 
     
     
     KADIKÖY'DE 42 GÜN SONRA LİG MAÇI 

     Fenerbahçe, Kadıköy'de yaklaşık 1.5 aylık bir sürenin ardından bir lig maçında taraftarlarının karşısına çıktı. 
     Şükrü Saracoğlu Stadı'ndaki son maçında 18 Aralık 2004'de Konyaspor'u 3-0 yenen sarı-lacivertliler, devre arası tatili ve kamp döneminin ardından 42 gün sonra Çaykur Rizespor maçıyla ikinci yarının startını verdi. 
     PAF Ligi'nde 2 takım arasında Dereağzı Tesisleri'nde yapılan maçı Fenerbahçe 4-0 kazandı. 
     2 takım futbolcuları da sahaya ısınmak için çıktıklarında Futbol Federasyonu'nun futbolda şiddeti önleme kampanyası doğrultusunda hazırlanan ''Lütfen'' yazılı tişörtü giydi. 2 takım futbolcuları birlikte sahaya çıkarak ''Şiddete karmızı kart'' yazılı pankartı taşıdılar. 
     Karşılaşmayı Çaykur Rizespor'dan ayrılarak Beşiktaş'ın başına geçen Rıza Çalımbay da protokol tribününden izledi. Çalımbay'ın Beşiktaş'ta da görev yapacak yardımcısı Bülent Bayraktar, Çaykur Rizespor'un başında Fenerbahçe'ye karşı takımını yönetti. 
     Fenerbahçe'nin UEFA Kupası'ndaki rakibi Real Zaragoza'nın antrenörlerin Jose Fernandez Nieves de karşılaşmayı izleyenler arasında yer aldı. 
     
</TEXT>
</DOC>
