<DOC>
<DOCNO> 302190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko39.html </URL>
<DATE> 2004/12/30/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Hurda araç indirimi yarın sona eriyor... 
</HEADLINE>
<TEXT>

     Hurdaya ayrılan araçlar karşılığında yeni taşıt alımlarında uygulanan hurda indirimi, yarın akşam sona eriyor. 
     4962 sayılı Kanun ile 7 Ağustos 2003 tarihinden itibaren uygulanmaya başlanan hurda araç indirimi, bu kanunda yer alan hüküm uyarınca yarın bitecek. 
     Söz konusu düzenlemede, kayıt ve tescile tabi 20 ve daha büyük yaştaki taşıt araçlarının bir daha kullanılmamak üzere hurdaya çıkarılması ve hurdaya çıkarılan araçla aynı cinsten araç alınması halinde, 2003 yılı için 3,5 milyar, 2004 için de 4,5 milyar lira özel tüketim vergisi indirimi yapılması öngörülmüştü. 
     Motor silindir hacmi 1600 cm3'ü geçmeyen araçların alımıyla sınırlı tutulan bu düzenleme, otomobil satışlarıyla, otomobil ithalatında büyük bir patlamaya yol açmıştı. 
     25 Mayıs 2004'de çıkarılan ve 26 Mayıs'ta uygulamaya giren bir Bakanlar Kurulu Kararı ile de hurda indirimindeki 4.5 milyar liralık tutar 2 milyar 250 milyon liraya düşürülmüştü. 
     Bu kararın gerekçesi de otomobil satışlarına olan talebin azaltılarak, ekonominin bir miktar soğutulması ve hurda indirimiyle birlikte ortaya çıkan suiistimal olaylarının azaltılması olarak belirtilmişti. 
     2003 yılı Ağustos ayı başında yürürlüğe giren ve yarın sona erecek olan hurda indirimi döneminde binlerce aracın satışında, bu uygulamadan yararlanıldı. 

     
</TEXT>
</DOC>
