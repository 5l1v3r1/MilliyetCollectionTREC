<DOC>
<DOCNO> 332508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko04.html </URL>
<DATE> 2005/04/12/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Borsa ABD verilerini ve IMF'yi izleyecek 
</HEADLINE>
<TEXT>

     Dün Merkez Bankası'nın faiz indirim kararına rağmen kar satışlarının engellenemediği borsa 25 bin 500 desteğinin altına sarktı. 
     Bugün için ilk hedefin söz konusu seviyenin üzerine çıkmak olduğunu belirten uzmanlara göre, borsada IMF temasları, dolar ve petroldeki hareketlilik ve ABD'de açıklanacak dış ticaret verileri ile FED'in faiz artırımına ilişkin tutanakları izlenecek. 
     Borsada yurtdışı piyasalardaki seyrin etkisi devam ediyor. Global piyasaların geneline hakim olan ve FED'in yarım puanlık faiz artışı yapabileceğine yönelik endişelerden kaynaklanan tedirginlik sürerken, bunun İMKB'ye yansıması da bekleme ve satış eğilimi şeklinde oluyor. 
     
     Asıl tarih 3 mayıs 

     Tüm piyasaların asıl beklediği tarihin 3 mayıs olduğunu belirten uzmanlar, bu tarihte FED'in faiz toplantısını yapacağına işaret ediyorlar. 
     Piyasada çeyrek puanlık mı yoksa yarım puanlık mı artış yapılacağı yönünde öne çıkan bir beklenti olmadığına dikkat çekilirken, 3 mayıs yaklaştıkça oluşacak tahmin ve beklentilerin piyasalarda çalkantılı günler yaşanmasına neden olabileceği vurgulanıyor. 
     
     ABD'den gelecek veriler önemli 

     Bugün ABD'de iki önemli veri açıklanacak. Bunlardan ilki, şubat ayı dış ticaret verileri. 
     Şu anda dünyanın gündeminde olan ABD'nin ikiz açıkları açısından çok önemli bir veri olan dış ticaret rakamları, doların seyri açısından da oldukça önemli. Piyasadaki dış açık beklentisi de 59 milyar dolar seviyesinde bulunuyor. 
     Bugün, dış ticaret verilerinin yanında, 22 martta yapılmış olan FED toplantısının tutanakları da açıklanacak. Toplantı tutanakları, FED'in faiz politikalarına ışık tutması açısından önemli bulunuyor. Burada FED'in faizlerle ilgili değerlendirmelerinin önemli olacağını vurgulayan uzmanlar, ABD'de faizlerdeki artış sürecini hızlandırabilecek verilerin piyasalara yansımasının negatif olacağını aktarıyorlar. 
     FED, mart ayında düzenlediği faiz toplantısında faiz oranlarını beklendiği gibi çeyrek puan artırmış, ancak enflasyonist baskılara dikkat çekmişti. Bu uyarı da piyasalar tarafından önümüzdeki dönemde daha 'agresif' bir faiz politikası izlenebileceği endişesi yaratmıştı. 
     
     IMF ve halka arzlar 

     Yurtdışındaki bu gelişmelerin yanında yurtiçinde de IMF Heyeti ile ekonomi yetkilileri arasındaki çalışmalar takip edilecek. Çalışmaların son aşamaya gelmiş olması, piyasada dikkatlerin bu konuya yoğunlaşmasına neden oluyor. 
     Öte yandan uzmanlar, yaşanmakta olan halka arzların da bu hafta likidite açısından borsa üzerinde bir baskı oluşturmaya devam edeceğine dikkat çekiyorlar. 
     
     Hedef 25 bin 500 

     Dün 26 bin sınırından dönen ve 100 günlük hareketli ortalaması olan 25 bin 500'de de tutunamayan borsa, yüksek açılış halinde 25 bin 500'ün üzerini hedefleyecek. 
     Borsada yükselişin sürmesi için söz konusu seviyenin üzerinde hareketlerin gereçekleşmesi gerektiğini ifade eden uzmanlar, aksi halde düşüşün 24 binli rakamlara kadar sürebileceğini belirtiyorlar. 
     
</TEXT>
</DOC>
