<DOC>
<DOCNO> 328806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/yasam/yas06.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Arkadaşlarım belediye ihalelerine girmesin mi ' 
</HEADLINE>
<TEXT>


Belediye Başkanı Topbaş, tasarımını kendisinin yaptığı proje ile arkadaşı Hakan Kıran'ın köprü ihalesine gireceğini söyleyerek, "Maksat güzel şeyler kazandırmak" dedi 

MEHMET DEMİRKAYA İstanbul 

İstanbul Büyükşehir Belediye Başkanı Kadir Topbaş, ihale şartnamesine aykırı olmasına karşın tasarımını kendisinin, çizim ve hesaplarını ise arkadaşı Mimar Hakan Kıran'ın yaptığı projenin, 'Haliç Geçişi Metro Köprüsü Projesi' ihalesine gireceğini söyledi. 
Hyatt Regency Otel'deki Uluslararası Doğalgaz İşletmeciliği Teknik Eğitim Sempozyumu'nun açılışına katılan Topbaş, 4 Nisan'da ihalesi yapılacak olan projenin, ihale yapılmadan arkadaşı Mimar Hakan Kıran'a 8 milyon dolara verildiği iddiaları için şöyle konuştu "Şimdi o ihaleye girerse, 'girme' mi diyelim. Arkadaşım diye girmesin mi Maksat, şehre güzel bir şey kazandırmak." 
Topbaş, seçim öncesi Kıran'ın bürosunu kullandığına ilişkin iddia üzerine de, "Yerin parasını verdim. Kıran proje tasarımı konusunda bana destek verdi. İhaleye o da girecek" dedi. 

Deniz Taksi görücüye çıktı 

ŞAKİR AYDIN İstanbul 
İstanbul'da hizmet verecek olan 'Deniz Taksi'nin ilk prototipi tanıtıldı. Üretici firma Teknoloji Holding yetkilileri, olumlu karar çıkması halinde 'taksi'lerin 2006'da hizmete sokulacağını belirtti. 10 yolcu kapasitesine sahip 'Deniz Taksi'nin, 60 durakta hizmet vereceği belirtildi. 


</TEXT>
</DOC>
