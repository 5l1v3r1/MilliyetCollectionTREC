<DOC>
<DOCNO> 304712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sontur09.html </URL>
<DATE> 2005/01/08/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Polise satanist tehdidi 
</HEADLINE>
<TEXT>

     
     Taylan YILDIRIM İZMİR, DHA 

     

ANKARA'dan adını açıklamayan bir üniversite öğrencisinin İzmir Emniyet Müdürlüğü'nün resmi internet sitesine gönderdiği e- mail, polisi alarma geçirdi. Tuğçe isimli kızı olan polisler dikkat. Kızınıza sahip çıkın, çünkü satanist bir grup ona zarar verecek' mesajı üzerine, kızının adı Tuğçe olan polisler tek tek belirlendi. İhbar konusundan bilgilendirilen polislere kızlarına sahip çıkmaları uyarısı yapıldı. Emniyet Müdürü Halil Tataş'ın emriyle devreye giren İstihbarat Şube Müdürlüğü ekipleri, maili gönderen kişiyi ve satanist grubu belirlemek için çalışma başlattı. 
     İzmir Emniyet Müdürlüğü'nün internet sitesi www.izmirpolis.gov.tr' adresine gelen acil kodlu mail teşkilatta soğuk duş etkisi yarattı. İnternet sitesinin Bize yazın' bölümüne gelen ve sadece Bilgi İşlem Şubesi görevlilerinin okuduğu mailden, Emniyet Müdürü Halil Tataş anında haberdar edildi. Emniyet Müdürlüğü'nde endişe yaratacağı düşüncesiyle mailin gizli kalması için büyük çaba harcanırken, bir yandan da çalışma başlatıldı, ilçelerle birlikte yaklaşık 5 bin polisin aileleri araştırıldı. Okul çağındaki kızlar arasında Tuğçe isimlilerin polis anne, babalarıyla bağlantıya geçen ekipler, onları mail'den haberden edip, kızlarına sahip çıkmaları, arkadaş çevrelerini araştırmaları, ev içindeki ve arkadaşlarıyla olan ilişkilerinin gözlenmesi istendi. 
     
     HABERLEŞME KESİLDİ 

     Bilgi İşlem Şube görevlileri, maille sürdürdükleri haberleşme sırasında ihbarı yapan kişiden daha fazla bilgi almak istedi. Ankara'da üniversitede okuyan bir kız olduğunu belirten ihbarcı adını açıklayamayacağını bildirdi. Adının gizli tutulacağı ve can güvenliği garantisi verileceği belirtilmesine rağmen daha fazla ayrıntı vermeyen ihbarcı, mail'le yapılan haberleşmeye son verdi. 
     Emniyet Müdürü Halil Tataş'ın emriyle harekete geçen İstihbarat Şube Müdürlüğü ekipleri, maili gönderen kişiyi ve eğer doğruysa satanist grubu belirlemek için çalışma başlattı. Bu yönde geçmişte yapılan çalışmaları da gözönünde bulunduran ekipler, gizlilik içindeki çalışmalarında İzmir'deki tüm okulları da mercek altına aldı. 

     
</TEXT>
</DOC>
