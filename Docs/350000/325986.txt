<DOC>
<DOCNO> 325986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur01.html </URL>
<DATE> 2005/03/22/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Hastanede röntgen filmi bitti 
</HEADLINE>
<TEXT>

     Hamit ERKUT- Erkan ÇOBANOĞLU DHA 

      HAKKARİ Yüksekova Devlet Hastanesi'nde röntgen filmi bitince hastalar mağdur oldu. Röntgen odasının kapısına teknisyen tarafından Röntgen filmi bitti' yazısı asılarak, hastalar film çekimi için Şemdinli ve Hakkari'ye yönlendirildi. Başhekim Necmettin Selçuk, Hakkari'den film getirterek, 2 gün süren film sıkıntısını aştıklarını söyledi. 
     Yaklaşık 100 bin nüfusa sahip Yüksekova'nın tek hastanesi olan 50 yataklı Devlet Hastanesi'nde röntgen filmi bitti. Acil gelen hastalar film çektirmek için 50 kilometre uzaklıktaki Şemdinli İlçesi ya da 80 kilometre uzaklıktaki Hakkari'ye yönlendirildi. 
     Röntgen çektirmek için kilometrelerce uzağa yönlendirilmelerine hastalar tepki gösterdi. Hastalardan Yüksekova'da düşüp başından yaralanan Adem Çılgın, röngen filmi çektirmek için Şemdinli'ye sevkedildi. Çılgın, film çektirdikten sonra yeniden Yüksekova'ya dönmek zorunda kaldı. 
     Yüksekova Devlet Hastanesi Başhekimi Necmettin Selçuk, iki gün süren film sıkıntısını giderdiklerini söyledi. Acil serviste günde 300 hastanın muayene edildiğini ve 200'den fazla film çekimi yapıldığını belirten Başhekim Selçuk, "Şu anda sıkıntı yok. Hastaneye 700 film getirdik. Film için ayrıca ihale yapıldı. En kısa sürede yaklaşık 10 bin film gelecek'' dedi. 
     
</TEXT>
</DOC>
