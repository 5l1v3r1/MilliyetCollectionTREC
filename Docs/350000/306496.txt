<DOC>
<DOCNO> 306496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonspo03.html </URL>
<DATE> 2005/01/14/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Beşiktaş, Yunan Giannakopoulos ile anlaştı... 
</HEADLINE>
<TEXT>

     Beşiktaş’ın Bolton Wanderers'in Yunan orta saha oyuncusu Stelios Giannakopoulos ile büyük ölçüde anlaşmaya varıldığı bildirildi. 
     Beşiktaş Asbaşkanı ve Futbol Şube Sorumlusu Kıvanç Oktay ve Dış İlişkiler Sorumlusu Erdil Arpacı'nın bir haftadır sürdürdüğü transfer çalışmaları sonunda Bolton Wanderers'ın Yunan futbolcusu Stelios Giannakopoulos ile büyük ölçüde anlaşmaya varıldığı belirtiliyor. 
     31 yaşındaki futbolcunun pazartesi günü İstanbul'a gelerek sözleşme imzalaması ve siyah- beyazlıların İstanbul'daki çalışmalarında da yer alması bekleniyor. 
     2003 yılında serbest transferde Olympiakos’tan Bolton’a gelen Stelios Giannakopoulos, geçtiğimiz sezon İngiltere Premier Ligi’nde 31 maçta iki gol kaydetti. 
     
     Orta sahada görev yapıyor 

     Orta sahada ileriye dönük oynayan Yunan futbolcu, bu sezon 18 maçta oynadı ve 12 kez ilk 11’de yer alarak bir gol attı. 
     Olympiakos ile çıktığı 160 lig maçında 49 gol atan Yunan futbolcu, uzaktan sert şutları ve topla dripling yeteneğiyle tanınıyor. 
     Beşiktaş’ın, PSV Eindhoven'ın 28 yaşındaki oyuncusu Mark van Bommel ile de görüşmelerini sürdürdüğü ifade edildi. 

     
</TEXT>
</DOC>
