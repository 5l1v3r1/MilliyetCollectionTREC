<DOC>
<DOCNO> 308877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/soneko26.html </URL>
<DATE> 2005/01/24/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Hollanda'da inşaat şirketlerine 135 milyon euro ceza... 
</HEADLINE>
<TEXT>

     Hollanda Rekabet Kurumu NMA , bazı inşaat şirketlerine, aralarında gizlice fiyat anlaşması yaptıkları gerekçesiyle 135 milyon euro para cezası verildiğini bildirdi. 
     Kurumdan yapılan açıklamada, toplam 344 şirkete ceza verildiği ve daha önce kesilen 100 milyon euro ceza ile birlikte, inşaat şirketlerinin ödeyecekleri toplam miktarın 235 milyon euroya yükseldiği belirtildi. 
     Rekabet kurumuna göre, inşaat şirketleri aralarında yasak olan kartel yapısı oluşturdular ve özellikle kamuya ait büyük alt yapı ihalelerinde gizli fiyat anlaşmasına giderek işleri kendi aralarında bölüştüler. 
     Bu yapıya katılan inşaat şirketleri arasında Hollanda'nın tanınmış BAM, KWS ve Ballast Nedam gibi şirketlerinin de bulunduğu belirtildi. 
     Şirketlere yazılan ceza miktarının da birkaç bin eurodan başlayarak birkaç milyona kadar yükseldiği kaydedildi. 
     Hollanda'da parlamento tarafından daha önce yapılan araştırmada, inşaat şirketlerinin büyük ölçekli ihale yolsuzluklarına karıştıkları belirlenmişti. 
     
</TEXT>
</DOC>
