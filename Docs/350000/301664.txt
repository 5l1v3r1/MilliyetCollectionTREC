<DOC>
<DOCNO> 301664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonspo33.html </URL>
<DATE> 2004/12/28/ </DATE>
<TIME> 22.53 </TIME>
<AUTHOR>  </AUTHOR>
<HEADLINE>
Fatih Gökşen "Gerekli transferler gerçekleşecek" 
</HEADLINE>
<TEXT>

     Galatasaray Futbol Şubesi Sorumlusu Fatih Gökşen, 2005 yılını güzel bir şekilde geçireceklerini ifade ederek, ''Tüm camia bunun için kenetlendik'' dedi. 
     1905 Galatasaraylı Yönetici ve İşadamları Derneği'nin Şişli'deki Günay Restaurant'da düzenlediği yılbaşı balosuna katılan Gökşen, burada basın mensuplarının sorularını yanıtladı. 
     Fatih Gökşen, 2005 yılında taraftarları mutlu edeceklerine olan inancını dile getirerek, ''Hedefimize ulaşabilmek için futbolcular, antrenörümüz ve biz yönetim olarak kenetlendik. Taraftarlarımızla mutlu bir sene geçireceğiz'' diye konuştu. 
     
     ''TRANSFER YAPACAĞIZ'' 
     Mutlaka transfer yapacaklarını kaydeden Gökşen, taraftarların merak etmemesini istedi. 
     Gökşen, ''Sezon başında da transferde yavaş davranmış, geriden gelmiş ama iyi oyuncuları kadromuza katmıştık. Şu anda yapacaklarımız belli. Taraftarlarımız merak etmesin, en iyi şekilde transferlerimizi gerçekleştireceğiz'' şeklinde konuştu. 
     Ümit Karan'ı 6 aylığına kiraya vereceklerini kaydeden Gökşen, bu futbolcunun daha güçlü bir şekilde döneceğini ve gelecek sezon takım Şampiyonlar Ligi'nde mücadele ederken kendilerine katkı sağlayacağını sözlerine ekledi. 
     Geceye, Galatasaray Başkan Yardımcısı ve Basın Sözcüsü Turgay Kıran, yönetici Niyazi Yelkencioğlu, Galatasaray Divan Kurulu Başkanı Semih Haznedaroğlu ve dernek üyeleri katılarak, yeni yılı kutladılar. 
     
</TEXT>
</DOC>
