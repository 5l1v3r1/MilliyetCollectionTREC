<DOC>
<DOCNO> 330183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sontur35.html </URL>
<DATE> 2005/04/04/ </DATE>
<TIME> 19.06 </TIME>
<AUTHOR>  </AUTHOR>
<HEADLINE>
Pamukkale ekspresi hizmete başladı 
</HEADLINE>
<TEXT>

     Haydarpaşa-Denizli arasında karşılıklı sefer yapan Pamukkale Ekspresi, yenilenen vagonlarıyla hizmete başladı. 
     Haydarpaşa Garı'nda düzenlenen törende konuşan TCDD 1. Bölge Müdürü Tuncay Gürdal, Pamukkale Ekspresi'nin Adapazarı Vagon Fabrikası'nda tasarlanarak imal edilen ''TVS 2000'' tipi lüks vagonlarla hizmetini sürdüreceğini belirtti. 
     Gürdal, karşılıklı sefer yapan iki ekspresin her birinde, 6 adet 60 kişilik pulman, 1 adet yemekli, 1 adet 40 kişilik örtülü kuşetli, 1 adet de 20 kişilik yataklı vagon olmak üzere toplam 420 yolcu kapasitesinin bulunduğunu söyledi. 
     Vagonların saatte 160 kilometre hıza uygun olarak, seyir emniyeti, yolcu konforu, iç dekorasyon ve renk seçiminde estetiğe önem veren bir anlayışla yapıldığını vurgulayan Gürdal, şöyle konuştu 
     ''Vagonlarda, etkin bir korozyon, ısı ve ses izolasyonu yapılmıştır. Koltuklar uzun yolculuklarda yolcu konforunu sağlayacak şekilde ergonomik olarak tasarlanmıştır. Maksimum yolcu konforunu sağlamak amacıyla vagonlar tam otomatik iklimleme sistemiyle donatılmıştır.'' Konuşmadan sonra kurdele kesilerek yeni vagonların hizmete girdiği törenin ardından, Pamukkale Ekspresi, yenilenen vagonlarıyla ilk seferine saat 17.35'te çıktı. 
     Haydarpaşa-Denizli arasında karşılıklı sefer yapan Pamukkale Ekspresi'nde tam bilet Haydarpaşa-Eskişehir arasında 11, Haydarpaşa-Afyon arasında 15.75, Haydarpaşa-Denizli arasındaysa 21.50 YTL'den satılıyor. 
     Her iki ekspresin vagonlarının yenilenmesinin yaklaşık 10 trilyon liraya malolduğu bildirildi. 
     
</TEXT>
</DOC>
