<DOC>
<DOCNO> 330367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/soneko03.html </URL>
<DATE> 2005/04/05/ </DATE>
<TIME> 02.13 </TIME>
<AUTHOR>  </AUTHOR>
<HEADLINE>
Benzine zam... 
</HEADLINE>
<TEXT>

     TÜPRAŞ, 10 gün aradan sonra benzinin rafineri fiyatına yüzde 9.4-9.7 oranları arasında zam yaptı. Zammın pompa fiyatlarına ise yüzde 2.5-2.7 oranlarında yansıyacağı hesaplandı. 
     TÜPRAŞ uluslararası ham petrol fiylatlarındaki yükselişi dikkate alarak benzin fiyatlarını yeniden belirledi. Kurşunsuz benzinin, ton başına 523.21 YTL olan vergisiz rafineri fiyatı yüzde 9.7 oranında artırılarak yarından geçerli olmak üzere 573.86 YTL’ye çıkarıldı. 
     Ton başına 1.362.50 YTL özel tüketim vergisi ÖTV alınan kurşunsuz benzinin, ÖTV, 1.5 YTL’lik EPDK payı ve yüzde 18’lik KDV dahil rafineri çıkış fiyatı ise yüzde 2.7 artarak 2 bin 286.67 YTL’ye çıktı. 
     
     Süper benzine zam yüzde 9.6 

     Süper benzinin 507.06 YTL olan vergisiz rafineri fiyatı ise yüzde 9.6 oranında artırılarak 555.83 YTL’ye çıkarıldı. Ton başına 1.376.50 YTL ÖTV alınan süper benzinin vergiler ve EPDK payı dahil rafineri çıkış fiyatı ise yüzde 2.6 arttı ve 2.281.92 YTL oldu. 
     98 Oktan kurşunsuz benzinin rafineri fiyatı ise 544.53 YTL’den 595.65 YTL’ye çıkarıldı. Rafineri fiyatı yüzde 9.4 oranında artırılan 98 oktan kurşusnuz benzinden ton başına 1.484.50 YTL özel tüketim vergisi alınıyor. 
     
     Son zam 10 gün önce yapıldı 

     ÖTV, EPDK payı ve KDV ekelenerek bulunan TÜPRAŞ’ın dağıtım şirketlerine satış fiyatı ise 98 oktan kurşunsuz benzinde yüzde 2.5 oranında artarak 2.456.35 YTL’ye yükseldi. 
     Benzin fiyatlarına en son zammı 25 martta yapan TÜPRAŞ’ın yarından itibarden geçerli olacak son zammının pompa fiyatlarına yüzde 2.4 ile yüzde 2.7 oranları arasında yansıması bekleniyor. 
     
</TEXT>
</DOC>
