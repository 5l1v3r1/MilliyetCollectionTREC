<DOC>
<DOCNO> 319392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur48.html </URL>
<DATE> 2005/02/28/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Patlama ihbarı ile itfaiye, bomba imha ekipleri alarma geçti ama... 
</HEADLINE>
<TEXT>

     Eskişehir'de iki katlı evde patlama olduğu ihbarı üzerine olay yerinde inceleme yapan itfaiye, bomba imha, terörle mücadele, ESGAZ ve TEDAŞ ekipleri, seslere bir süre önce evin önünde maytap patlatan zihinsel engelli çocuğun neden olduğunu belirledi. 
     Kurtuluş Mahallesi sakinleri, itfaiye ekiplerine Üçtop Sokak'taki bir evden patlama sesleri geldiği yönünde ihbarda bulundu. 
     İhbar üzerine seslerin geldiği iddia edilen ve ev sakinlerinin içeride bulunmadığı iki katlı evde ve bodrumda inceleme yapan itfaiye ekipleri, herhangi bir bulguya rastlayamayınca olayı emniyet güçlerine bildirdi. 
     Olay yerine gelen İl Emniyet Müdürlüğü terörle mücadele ve bomba imha ekipleri de yaklaşık 1 saat evde ve bölgede inceleme yaptı. 
     Polisler, evden geldiği iddia edilen seslerin doğalgaz kaçağından kaynaklanabileceği şüphesiyle ESGAZ görevlilerini çağırıp kaçak ölçümü yaptırdı. Bu sırada olay yerine gelen TEDAŞ yetkilileri de olası bir patlamayı engellemek için enerji şebekesini kesti. ESGAZ görevlileri inceleme sonucu herhangi bir kaçağa rastlamadı. 
     Daha sonra sokakta kontrol ve incelemelerde bulunan emniyet güçleri, patlama seslerine evin önünde bir süre önce maytap patlatan zihinsel engelli bir çocuğun neden olduğunu tespit etti. 
     
</TEXT>
</DOC>
