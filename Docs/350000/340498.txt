<DOC>
<DOCNO> 340498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonspo22.html </URL>
<DATE> 2005/05/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Berlusconi Devler Ligi finalinde elimde tesbihle İstanbul'da olacağım 
</HEADLINE>
<TEXT>

     İtalya Başbakanı ve AC Milan Kulübü Onursal Başkanı Silvio Berlusconi, Avrupa Şampiyonlar Ligi final maçını izlemek üzere İstanbul’a gelmeyi planlıyor. 
     25 Mayıs Çarşamba günü Atatürk Olimpiyat Stadı’nda AC Milan-FC 
     Liverpool arasında yapılacak final karşılaşmasında kırmızı-siyahlıların başarısı için protokol tribününde olmak istediğini belirten Berlusconi, "Elimde tespihle İstanbul’da olacağım" dedi. 
     İtalya’nın en önemli günlük gazetelerinden Corriere della Sera’da bugün yer alan bir habere göre Berlusconi, final maçı için İstanbul’a gideceğini, dün Sicilya Adası’nın Catania kentinde söyledi. 
     Berlusconi’nin, Sicilya Bölge Yönetimi Başkanı Salvatore Cuffaro ile yaptığı görüşme sırasında hep birlikte İstanbul’a gitme konusunu da gündeme getirmiş olduğu bildirildi. 
     Orta öğreniminde 7 yıl boyunca Milano’da Salesliler Tarikatı yönetimindeki bir özel kolejde öğrenim gören Berlusconi’nin, o dönemden okul arkadaşı Cuffaro’ya İstanbul’a birlikte gitmeyi önerdiği de kaydedildi. 
     Berlusconi, Cuffaro ile beraber AC Milan’ın şampiyonluğunu görmek için 25 Mayıs Çarşamba günü İstanbul’da olmayı düşündüklerini belirterek, şöyle konuştu 
     "Bölge başkanı Salvatore Cuffaro ile aramızda, yalnızca İtalya nedeniyle değil, Milan taraftarlığı nedeniyle de özel bir bağ var. 
     Finale yükselen Milan, gerçekten şanslı bir takım. Sonuç itibarıyla, vefalı Salesliler olarak, İtalyan takımınının başarısı için elimizde tespihle hep beraber İstanbul’da olacağız". 
     Salezliler, bazı Katolik rahip ve rahibelerin üye oldukları tarikatlardan biri olarak niteleniyor. 1859’da "Salezli Aziz Francesco" adı altında Torino yakınlarında Giovanni Bosco tarafından kurulmuş olan tarikatın üyeleri, daha çok eğitim alanındaki etkinlikleriyle tanınıyorlar. 
     
</TEXT>
</DOC>
