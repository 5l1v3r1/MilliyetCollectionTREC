<DOC>
<DOCNO> 327119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur09.html </URL>
<DATE> 2005/03/25/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Teslim olan PKK'lılar "Kandil Dağı'nda Kral TV izleniyor'' 
</HEADLINE>
<TEXT>

     Özgür CEBE DİYARBAKIR, DHA 

      PKK Kongra-Gel örgütünden kaçtıktan sonra sığındıkları KDP'de evlenen ve kendi istekleriyle Türk güvenlik güçlerine teslim edilen 4 PKK'lının yargılanmasına başlandı. Pişmanlık Yasası'ndan yararlanmak için yaptıkları başvuruları zaman aşımı nedeniyle reddedilen PKK'lılar, "Kandil Dağı'nda uydu aracılığıyla müzik kanalları Kral TV ve Tatlıses TV ile haber içerikli CNN TÜRK yayınları izleniyor'' dediler. 
     KDP'li peşmergeler tarafından geçen Ocak ayında Habur Sınır Kapısı'nda Türk güvenlik güçlerine teslim edildikten sonra tutuklanan haklarında Diyarbakır 4 ve 5'inci Ağır Ceza Mahkemesi'nde 15'er yıl hapis istemiyle dava açılan PKK'lı çiftler Songül Oğuz 38 , Nusret Bayındır 26 ile Gülistan Tekin 25 ve İsmail Akyol'un 28 yargılanmalarına başlandı. 
     Diyarbakır 5. Ağır Ceza Mahkemesi'nde hakim karşısına çıkan Songül Oğuz, 13 yıl PKK'nın Kandil Dağı'ndaki Şehit Harun, Boti, Zeli ve Şırnak'ın Gabar Dağı'nda askeri-siyasi eğitim aldıktan sonra savaşçı kadrosuna alındığını söyledi. Eşi Nusret Bayındır ise 5 yıl önce Hollanda'dan örgüte katıldığını bildirdi. İki sanık birbirlerine aşık olduklarını ve örgüt içersinde evlenme yasağı nedeniyle birlikte kaçarak peşmergelere sığındıklarını bildirdiler. PKK'lı çiftler pişman oldukları için kendi istekleriyle Türk Silahlı Kevveklerine teslim olduklarını, ancak zaman aşımı nedeniyle yasadan yararlanamadıklarını söylediler. PKK'lıların duruşması ertelendi. 
     Diyarbakır 4. Ağır Ceza Mahkemesi'nde hakim karşısına çıkan Gülistan Tekin ile eşi İsmail Akyol da birbirlerine aşık olduklarını ve mutlu bir yuva kurabilmek için örgütten kaçtıklarını söylediler. 12 yaşındayken zorla PKK'ya katıldığını belirten Gülistan Tekin, çatışmalara katılmadığını ve örgütün terzihanesinde çalıştığını anlattı. Eşi İsmail Akyol ise kaçma teşebbüsünde bulunurken yakalandığı için örgütün kendisine güvenmediğini bu nedenle geri hizmette görevlendirildiğini kaydetti. 
     
     PKK, DEHAP'A BASKI YAPIYORDU 
     Sanıklardan Şerif Bayındır ifadesinde, PKK'nın Kandil Dağı'nda ABD heyetiyle bir buluşması olduğunu belirtti. Örgütün DEHAP üzerinde baskısı bulunduğunu kaydeden Bayındır, 28 Mart'taki yerel seçimlerde DEHAP'ın belediye başkan adaylarını PKK'nın belirlediğini iddia ederek, "PKK'dan kaçan çok sayıda kadın ağır cezaya çarptırılma korkusuyla yaşadıkları için Türkiye'ye dönmekten çekiniyor. Bunların çoğu KDP'ye katılarak peşmerge oldu. Şu anda Duhok'ta yaşıyorlar'' dedi. 
     
     25 FÜZE SATIN ALINDI 
     Şerif Bayındır, Irak savaşından sonra örgütün Iraklı tüccarlardan 25 tane füze satın alıp, Gare Dağı'na yerleştirdiğini söyledi. Bayındır, bazı ailelerin kamplara gelerek çocuklarını ziyaret ettiğini, ancak kaçmaların artması üzerine bunun yasaklandığını da söyledi. 
     
     KRAL TV İZLENİYOR 
     Örgüte katılmaktan büyük pişmanlık duyduğunu anlatan Şerif Bayındır, ayrıca büyük kampların tümünde televizyon olduğunu belirterek, "Genellikle müzik ağırlıklı yayın yapan Kral TV ve Tatlıses TV ile haber kanalı olan CNN TÜRK izleniyor'' dedi. 
     Sanık Gülistan Tekin de, Osman öcalan'ın örgütten ayrılmadan önce ABD'li bir heyetle kampta görüşmeler yaptığını ancak görüşmenin içeriği konusunda bilgisi olmadığını kaydetti. Duruşma sanıkların tutukluluk halinin devamına karar verilerek ertelendi. 
     
</TEXT>
</DOC>
