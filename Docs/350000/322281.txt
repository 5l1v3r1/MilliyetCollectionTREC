<DOC>
<DOCNO> 322281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur22.html </URL>
<DATE> 2005/03/09/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Ankara Güvenpark'ta katlı otoparka onay... 
</HEADLINE>
<TEXT>

     Ankara Kültür ve Tabiat Varlıklarını Koruma Kurulu'nun Güvenpark'ta bulunan minibüs ve otobüs duraklarının yer altına alınması projesine onay verdiği bildirildi. 
     Ankara Büyükşehir Belediye Başkanı Melih Gökçek yaptığı yazılı açıklamada, Kültür ve Tabiat Varlıklarını Koruma Kurulu'nun yaptığı toplantıya yasa gereği ilgili ilçe olan Çankaya'nın Belediye Başkanı Muzaffer Eryılmaz'ın da katıldığını, sundukları öneriye Eryılamaz'ın da olumlu görüş bildirdiğini kaydetti. 
     Yapılan toplantıda, mevcut otobüs ve minibüs duraklarını şu anda bulunduğu alanı aşmamak kaydıyla yerin altına alınmasının benimsendiğini belirten Gökçek, açıklamasında ''Güvenpark'ta yapılacak çalışmalarla ilgili bir proje yarışması açılması da benimsendi'' görüşüne yer verdi. 
     Gökçek, Güvenpark'ta bulunan minibüs ve otobüs duraklarının yerin altına alınmasıyla görsel kirliliğin ortadan kalkacağını, Güvenpark'ın yeniden düzenleneceğini ve halkın daha rahat yararlanacağı bir mekana dönüştürüleceğini belitti. 
     Güvenpark'ın yanı sıra Abdi İpekçi Parkı'nın da yeniden düzenleneceğini ifade eden Gökçek, bu parkları miting alanı olmaktan kurtararak halkın rahatça oturup dinleneceği bir alan haline getirmeyi hedeflediklerini bildirdi. 
     
</TEXT>
</DOC>
