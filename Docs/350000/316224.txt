<DOC>
<DOCNO> 316224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur60.html </URL>
<DATE> 2005/02/17/ </DATE>
<TIME> 22.51 </TIME>
<AUTHOR>  </AUTHOR>
<HEADLINE>
Mehmet Ali Erbil'e silahlı saldırı 
</HEADLINE>
<TEXT>

     Ünlü şovmen Mehmet Ali Erbil'in otomobiline silahla ateş açıldı. Erbil, saldırıyı yara almadan atlattı. 
     AA muhabirinin aldığı bilgiye göre, bir çekim için Ayazağa'daki stüdyoya giden Erbil'in aracına, Cendere yolunda kimliği henüz belirlenemeyen bir kişi tarafından silahla ateş açıldı. 
     Saldırıyı yara almadan atlatan Erbil'in olayla ilgili ifade vermek üzere polis merkezine gittiği öğrenildi. 
     
     POLİSE İFADE VERDİ 

     Ünlü şovmen Mehmet Ali Erbil, yara almadan atlattığı silahlı saldırıya ilişkin polise ifade verdi. 
     Ayazağa Cendere yolunda kimliği belirsiz kişi ya da kişilerce otomobiline silahla ateş açılan Erbil, olayın ardından Sarıyer İlçe Emniyet Müdürlüğü Asayiş Büro Amirliği'ne geldi. 
     Otomobile 1 kurşunun isabet ettiği saldırıyla ilgili polise ifade veren Erbil, daha sonra emniyetin arka kapısından çıkarak kendisini bekleyen araca bindi. 
     Bu sırada Erbil'i görüntülemek isteyen basın mensupları arasında arbede yaşandı. 
     Mehmet Ali Erbil, saldırıya ilişkin sorular üzerine, olay soruşturma aşamasında olduğu için bilgi veremeyeceğini söyledi. 
     Saldırı anında 34 MAT 25 plakalı otomobili Erbil'in şoförünün kullandığı ve sıkılan kurşunlardan birinin sürücü koltuğunun yan kısmına isabet ettiği öğrenildi. 
     
</TEXT>
</DOC>
