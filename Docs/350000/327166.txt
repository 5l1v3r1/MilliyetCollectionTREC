<DOC>
<DOCNO> 327166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonyas09.html </URL>
<DATE> 2005/03/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Cezaevinde 'sürekli ereksiyon halinde' gezen mahkuma tahliye 
</HEADLINE>
<TEXT>

     LONDRA DHA 

      ÇEK Cumhuriyeti'ndeki bir hapishanede sürekli ereksiyon halinde gezen bir mahkum sonunda tahliye edilip evine gönderildi. Hırsızlık suçundan aldığı 6 aylık hapis cezasını Plzen Hapishanesi'nde çekmekte olan 37 yaşındaki ismi açıklanmayan mahkum, bir sabah gardiyanları uyandırarak 'hiç bitmeyen bir ereksiyon' sorunuyla karşı karşıya olduğunu söyledi. 
     Sancılar içinde kıvrandığını söyleyen mahkumun sorununa hapishane doktorları bir çözüm bulamayınca tutuklu, başkent Prag'daki bir uzman hastaneye sevkedildi. Doktorlar, çok ender rastlanan 'priapismus', yani 'ereksiyon halindeyken kanın penis içinde hapis kalması' durumu ile karşı karşıya olduklarını fark edince, tek çözüm olarak mahkumu ameliyata aldı. Yapılan operasyonun ardından doktorların tavsiyesi üzerine adam, cezaevi hastanesinden daha iyi koşullarda bakılacağı gerekçesiyle tahliye edilip karısının yanına gönderildi. 
     
</TEXT>
</DOC>
