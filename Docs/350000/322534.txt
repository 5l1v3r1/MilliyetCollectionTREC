<DOC>
<DOCNO> 322534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/soneko35.html </URL>
<DATE> 2005/03/10/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Tüzmen Dolara müdahalede geç kalındı... 
</HEADLINE>
<TEXT>

     Devlet Bakanı Kürşad Tüzmen, döviz kurundaki düşüşün Türkiye'nin ihracatını olumsuz yönde etkilediğini belirterek, dolara müdahalede geç kalındığını söyledi. 
     Tüzmen, Türkel Fuarcılık tarafından Moskova'da düzenlenen ve 110 firmanın katıldığı Türk konfeksiyon ürünlerinin sergilendiği ''Unistyle Türk Moda'' fuarının açılışını yaptı. 
     Tüzmen açılış töreninde yaptığı açıklamada, Türkiye'nin ihracat yolculuğunda gelinen noktanın ilerisi için umutlu olmalarını sağladığını belirterek, 2000 yılında 2 milyar dolar olan Türk-Rus ticaret hacminin bugün 11 milyar dolar seviyesine yükseldiğini söyledi. 
     Rusya Devlet Başkanı Vladimir Putin, Cumhurbaşkanı Ahmet Necdet Sezer ve Başbakan Recep Tayyip Erdoğan'a bu ticaret hacmini 3 yıl içinde 25 milyar dolara çıkarma sözü verdiklerini ifade eden Tüzmen, ''Biliyorsunuz biz iddialı şeyleri seviyoruz. 2002 yılında 87 milyar dolar olan ticaret hacmimiz bugün 160 milyar dolar seviyelerine çıktı. Bu sene sonunda bunu 180 milyar dolara çıkarmayı amaçlıyoruz. Bu yüzden eskiye nazaran daha bir dik yürüyoruz'' diye konuştu. 
     Rusya ve Türkiye arasındaki ticaret hacminin Türkiye'nin aleyhinde bir dengeye sahip olduğunu hatırlatan Tüzmen, konuşmasını şöyle sürdürdü 
     ''Bu fuardaki Türk malları son derece kaliteli ve Rus tüketicinin beğenisine layık ürünler. Türk ürünlerinin markalaşması konusunda Turquality'i ilk olarak Moskova'da başlattık. Buradan Rus tüketicilere bu kaliteli Türk mallarını satın almayı, tercihlerinde önceliği Türk mallarına vermeleri çağrısı yapmak istiyoruz. Böylece ülkelerimiz arasındaki ticaret hacmindeki dengesizliğin giderilmesine de katkıda bulunurlar. 11 milyar dolarlık ticaret hacminde aleyhimize dengesizlik var. Bunu elbirliğiyle kapatmamız lazım.'' İstanbul'u modanın merkezi haline getirmeyi amaçladıklarını ifade eden Tüzmen, ''Türkiye modayı yaratan, modanın lideri bir ülke olacak. Rusya'da bu tip çalışmalar bizim ihracat dediğimiz sevgiliye ulaşmamızda önemli rol oynadı'' dedi. 
     Tüzmen, petrolü, gazı ve diğer yeraltı zenginlikleri olmayan Türkiye'nin 75 milyar dolarlık ihracatı yakın bir zamanda yakalayacağına inandığını sözlerine ekledi. 
     Devlet Bakanı Tüzmen fuarın açılışını yaptıktan sonra, Türk ürünlerinin sergilendiği defileyi izledi ve fuardaki Türk standlarını tek tek ziyaret etti. 
     
     ''DOLARA MÜDAHALEDE GEÇ KALINDI'' 
     Tüzmen bir gazetecinin sorusu üzerine dolara müdahalede geç kalındığını belirterek, ''2 sene evvel söylediklerimize kulak verilseydi bugün bu hale gelinmezdi. Bugün herkes bizim 2 yıl önce söylediğimiz ancak anlatmakta başarılı olamadığımız şeylerin aynısını söylüyor'' dedi. 
     Dolardaki düşüş sürecine 2 yıl önce girildiğini ancak bu uyarılarını dinletmekte başarılı olamadığını ifade eden Tüzmen, konuşmasını şöyle sürdürdü 
     ''Bugün gelinen noktada herkes ne olacak diye soruyor. Türk parası niye değerlenir Türkiye'nin dış ticaret fazlalılığı yok, aksine dış ticaret açığı var. İşsizlik sıfırlandı mı Yabancı para girişi, yani kalıcı yatırımlar olarak ülkeye çok miktarda giren para yok. Bu 3 parametre bile gözönüne alındığında liranın değer kazanmaması lazım. Türkiye'de herkes paranın değer kazanmasına çalışıyor, ABD ve Çin ise paralarının değerini düşük tutuyor. Ben bu uyarıları yaptığımda ihracatçıların ağzıyla konuştuğumu söylediler. Eğer o gün uyarılarım dinlenseydi 8-9 milyar dolar civarındaki ithalat bugün 18 milyar dolara çıkmazda. Tüketim malları ithalatı yüzde 15 artmazdı. Kurun düşük olması çok daha fazla malın dışarıdan gelmesine neden oldu. Bunun dışında enerjimiz ve suyumuz dünya fiyatlarında değil. Bu yüksek girdi maliyetiyle nasıl dışarı mal satacaksınız '' Türk lirasının aşırı değerlenmesi yüzünden üreticilerin ara malları ithal ettiğini bunun da ülkedeki istihdam üzerinde olumsuz etki yarattığına dikkat çeken Tüzmen, şunları kaydetti 
     ''Çin'den iplik gelince, Kahramanmaraş'taki üretici mal satamayıp kapatmak zorunda kalıyor. Bu da yeni işsizlere yol veriyor. Biz bunu sürekli anlatmaya çalıştık. Ama ülkemizde deneme yanılma yolu tercih edildi. Deneme yanılma yolu en doğru yol ama Türkiye'nin artık böyle pahalı yöntemleri kaldıracak gücü yok. 
     Bugün bütün dünya 80 yaşındaki ABD Merkez Bankası Başkanı'nı izliyor. Adam hem kendi piyasasını hem hem de uluslararası piyasaları çok yakından izliyor. Faiz oranlarıyla oynuyor. Başarı da burada. Bazı şeyleri vizyon olarak görüp ufak ufak tedbirler almak.'' Dolar 1 milyon 500 bin iken uyarıda bulunduğunu hatırlatan Tüzmen, ''Eğer o zaman bu uyarılarım dikkate alınsaydı 30 milyar dolarlık dış ticaret açığı bugün sadece 5 milyar dolar olurdu. Ama bugün büyük holdinglerimiz 1 milyon 700 binden aldıkları dolar borcunu 1 milyon 300 binden ödüyor. Kişi başına gelir seviyemiz arttı görünüyor ve dış borcumuz azaldı. Ama buna karşılık da ithalatın bu şekilde patlaması da tüm bunların maliyeti'' diye konuştu. 
     
     PORTFÖY YATIRIMI 
     Portföy yatırımında Türkiye'ye yabancı para girişi olduğunu ve Türkiye'nin bugün dünyada en fazla faizi ödeyen ülke olduğuna dikkat çeken Tüzmen, açıklamasını şöyle sürdürdü 
     ''Portföy yatırımına en fazla karı ödeyen ülke Türkiye. Yabancı parayı alıp gelip Türkiye'de bozduruyorsun. Bunu da yıllık yüzde 20 faize atıyorsun. Faiz dönemi sırasında 1 milyon 500 bine bozdurduğunuz Türk lirasına yüzde 20 faizi aldınız. Bu da yetmez gibi bir de inanılmaz miktarda bir parayı arbitrajdan kazanıyorsunuz. 1 milyon 500 bine sattığınız doları gidip 1 milyon 300 binden satın aldınız. Bu kadar tatlı bir piyasa varken, yabancı olarak malınızı sattığınız bir piyasa varken neden yatırım yapasınız. Bu da aşırı değerli liranın yatırımcıyı caydırma özelliği.'' Merkez Bankası'nın dolara müdahale etmesinin işe yarayacağını fakat eski tesirini göstereceğine inanmadığını belirten Tüzmen, ''Şimdi fazla bir müdahalede de bulunamazsınız. Çünkü çok fazla yüklenirseniz damar patlar. İhracatçımız geleceği, yani ilerisini görmek istiyor'' dedi. 
     Enflasyonu aşağı çekmenin Türkiye için önemli olduğunu ancak karşılığında verilen bedelin yüksek olduğunu kaydeden Tüzmen, şunları kaydetti 
     ''Opsiyon borsaları dünyada kullanılabilir bir opsiyondur. Enflasyonun aşağı çekilmesi için Türk lirasının değerlenmesi gerektiği görüşü var. Ancak kurun enflasyon üzerindeki etkisini uzmanlar yüzde 0.5 ve 1 olacağını söylüyorlar. Ödenen bu bedel yerine varsın enflasyon bir puan daha fazla olsaydı. Bu dönem geçer. İleride Türkiye'nin 2002 ve 2005 yılı arasındaki performansı daha iyi analiz edilebilir. Bu kadar engele rağmen ihracatını artırmış. Bazı işadamlarımız zarar ederek bu piyasaları bırakmamıştır. Bundan sonra yapmamız gereken bu kadar yatırım engelleyici özelliği olan unsurları ortadan kaldırmaktır.'' Tüzmen, bir gazetecinin AK Parti'den bugün bir istifa daha olduğunu ve bu gelişmeleri nasıl değerlendirdiğinin sorulması üzerine, ''İstifalar normal bir trend. Türkiye'de istikrar var ve bunun için de bize verilmiş görevler var. Burada bu çalışmaların arkasında durmak lazım. Şu anda yapmamız gereken şey ülkemiz için hizmet yarışına devam etmemizdir'' yanıtını verdi. 
     Devlet Bakanı Tüzmen, bu akşam Türkiye'ye dönecek. 
     
</TEXT>
</DOC>
