<DOC>
<DOCNO> 341755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/spor/spo30.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



SAKARYASPOR 

Nevşehir'de kampa girdi 
İstanbulspor'a yenilerek küme düşme potasından uzaklaşamayan Sakaryaspor, Kayserispor ile oynayacağı kritik 90 dakikanın hazırlıklarını Nevşehir'de sürdürecek. Yeşil - Siyahlılar, maça motive olabilmek için dün Nevşehir'de kampa girdi. Futbol Şube Sorumlusu İsmail Yenice, Kayseri maçını kazanmaktan başka çarelerinin olmadığını vurguladı. Yenice, "Galip gelerek İstanbulspor maçında kaybettiğimiz avantajı yeniden ele geçirmek istiyoruz" dedi. Yeşil - Siyahlı takım zorlu maça sakatlıkları süren Fatih Şen ve Abdülkadir ile kart cezalısı Emre Toraman'dan yoksun çıkacak. 

ANKARA 

Gençlerbirliği sıkıntılı 
Başkent ekibi, Galatasaray maçının hazırlıklarını yoğun bir tempoda sürdürürken, sakat futbolcuların fazlalığı tedirginlik yaratıyor. Teknik Direktör Ziya Doğan yönetiminde yapılan idmana sakatlıkları süren Ayman, Skoko, Youla, Sertan ve kaleci Gökhan katılmazken, bu futbolcular salonda çalıştı. Takım arkadaşlarıyla idmana başlayan Erkan ise bacağına aldığı darbe nedeniyle çalışmayı yarıda bırakmak zorunda kaldı. Kulüp doktorları bu oyuncuların son durumlarının maç günü netleşeceğini dile getirdi. 

KAYSERİSPOR 

Karaman'dan motivasyon 
Sarı - Kırmızılı takımda, Sakaryaspor maçı öncesi tüm planlar galibiyet üzerine yapılıyor. Atatürk Stadı ve Karpuzatan Tesisleri'nde günde çift antrenman yapan Kayserispor'da menisküs ameliyatı için Çek Cumhuriyeti'ne giden Piser dışında eksik oyuncu bulunmazken Teknik Direktör Hikmet Karaman iddialı açıklamalar yaptı. Karaman, "Artık sözün bittiği, her şeyin sahada yaşanacağı bir maç oynayacağız. Üç puanla sahadan ayrılıp, ligde kalmak için avantaj sağlamak istiyoruz. Karşılaşmanın önemi ortada. Kent halkı bize sahip çıkmalı, desteklemeli" ifadesini kullandı. 

ORDUSPOR 

Yönetim ayaklandı 
İkinci Lig B Kategorisi B Grubu'nda şampiyonluk mücadelesi veren Karadeniz ekibinde üç futbolcunun Disiplin Kurulu'na sevk edilmesi yönetimin tepkisini çekti. Başkan Şükrü Bodur haksızlığa uğradıklarını ifade ederek karara itiraz edeceklerini söyledi. Bodur, "Hiç kimse bizim şampiyonluğumuzu gölgeleyemez. Biz buralara tırnağımızla kazıyarak geldik. Çankırı'da dayak yiyoruz ama 3 oyuncumuz Disiplin Kurulu'na tedbirli olarak sevk ediliyor. Hüseyin, Murat Aktaş ve Muzaffer'in vücutlarındaki morluklar duruyor" dedi. Başkan Bodur, kararın yanlışlığını, maçın görüntüleriyle kanıtlayacaklarını sözlerine ekledi. 

ERCİYESSPOR 

Taraftara bedava bilet 
İkinci Lig A Kategorisi'nde üçüncü sırada yer alan Kayseri Erciyespor, Süper Lig'e yükselme yolunda büyük önem taşıyan deplasmandaki Karagümrük sınavında taraftar desteğini arkasına almak için düğmeye bastı. Vefa Stadı'nda yapılacak olan maçın dolu tribünler önünde oynanmasını isteyen Sarı - Kırmızılı yönetim, taraftarlara jest yapacak. Kulüp Basın Sözcüsü Aşkın Genç, Karagümrük maçının kendileri için çok önemli olduğunu belirterek, Kayserili işadamlarının desteği ile satın alınan 11 bin maç biletinin ücretsiz olarak taraftarlara dağıtmaya başladıklarını açıkladı. 

BASKETBOL 

Ceza yağdı 
Basketbol Federasyonu Disiplin Kurulu, Bursa'daki Ülkerspor-Pınar Karşıyaka Türkiye Kupası final müsabakasında iki takıma da, taraftarlarının kurallara aykırı davranışlarından ceza verdi. Kurul, Karşıyaka'ya 750 YTL para cezası, küfürlü tezahürat nedeniyle ise her iki kulübe ihtar cezası verdi. Fenerbahçe-Erdemirspor Bayanlar Ligi maçında Sarı-Lacivertli kulübe, ihtar ve bin 500 YTL para cezası verildi. 

BASKETBOL 

Mavikupa Bahçeşehir'in 
Mavikupa Üniversitelerarası Basketbol Şenliği'nde, şampiyonluğa ulaşan taraf Bahçeşehir Üniversitesi oldu. Mavi Jeans'in sponsorluğunda yapılan organizasyonun, Akatlar Spor Salonu'nda oynanan final maçında Ankara Üniversitesi ile karşılaşan Bahçeşehir, maçtan 85-62 galip ayrıldı. 

HALTER 

Şampiyonlar unutulmadı 
TURGAY ÖRME 

Atina Belediyesi Kurulu, olimpiyatlarda altın madalya kazanan sporcularımıza "fahri hemşehrilik" unvanı verdi. Yunanistan Büyükelçiliği'ndeki törende halterde altın madalya kazanan Halil Mutlu, Taner Sağır ve Nurcan Taylan, belgelerini Büyükelçi Mıchael Christides'den aldı. 

VOLEYBOL 

İlk rakip Bulgaristan 
Bulgaristan'da yarın başlayacak 2006 Dünya Şampiyonası Avrupa elemelerine katılacak olan Erkek Milli Takımımız, dün organizasyonun yapılacağı Varna'ya gitti. E Grubu'ndaki millilerimiz, Bulgaristan, Slovakya ve Romanya ile karşılaşacak. Ay-Yıldızlı ekibimiz şampiyonanın ilk gününde 17.30'ta ev sahibi ülke ile karşı karşıya gelecek. 

ATLETİZM 

41 kere Maşallah 
Dünya rekortmeni milli atletimiz Elvan Abeylegesse, Kanal D'de yayınlanan ve Korhan Abay'ın sunduğu '41 kere Maşallah' programında yeni rekorlar ve madalyalar için söz verdi. Başbakan Recep Tayyip Erdoğan'ın evine gelmesinden, 2008 Pekin'e kadar birçok konuda konuşan Abeylegesse'nin katıldığı program, 15 Mayıs Pazar günü 10.30'da ekrana gelecek. 

BOKS 

Adım adım finale 
Norveç'te devam eden Avrupa Bayanlar Boks Şampiyonası'nda iki sporcumuz yarı finale yükseldi. 60 kiloda ringe çıkan Gülsüm Tatar Macar, 63 kiloda da Kıymet Karpuzoğlu İrlandalı rakiplerini yenerek ilk 4'e kalmayı başardılar. 

BADMİNTON 

Litvanya darbesi 
Çin'de devam eden Dünya Takımlar Şampiyonası'nın ikinci gününü de milli takımımız yenilgiyle kapadı. Litvanya ile karşılaşan Ay-Yıldızlı ekibimiz, müsabakadan 4-1 mağlup ayrıldı. Karışık çiftler ile tek erkeklerde 2-0, tek bayanlar ve çift erkeklerde de rakiplerine 2-1 yenilen millilerimiz, organizasyonda ikinci mağlubiyetini aldı. 



</TEXT>
</DOC>
