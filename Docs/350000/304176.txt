<DOC>
<DOCNO> 304176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonyas13.html </URL>
<DATE> 2005/01/06/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Britney'in gönlünde yatan aslan Yönetmenlik 
</HEADLINE>
<TEXT>

     Kariyerine ara vererek bundan sonraki hedefini ''evini kadını olmak'' diye gösteren ünlü şarkıcı Britney Spears rotasını değiştirdi. Spears, gönlünde yatan aslanın Hollywood'u anlatan bir müzikalde yönetmen koltuğuna oturmak olduğunu itiraf etti. 
     Internetteki ''imdb'' ve ''msnbc'' siteleri, Britney'nin yönetmenlik düşlerini ifşa etti. 
     New York'ta geçen ay çektiği ''Do Something'' adlı klipte yönetmenlik için ''pratik yaptığını'' belirten Spears, bunun geleceğe rejisörlük düşleri kurmasına neden olduğunu söyledi. 
     Stüdyoların bu klipte yaptığı çalışmaları görerek bu konudaki ''yeteneğini'' anlayacaklarına inanan Spears, ''Bu klip için çok hoş şeyler yaptım. Klibi beş saat içerisinde çekip bitirdik. Klibin koreografisini yaptım ve çekimleri yönettim. Yazmaya başladığım müzikalin yönetmenliğini üstlenmek istiyorum ve bu çalışma da Hollywood'un eğlenceli dünyasını anlatacak'' sözleriyle büyük projesini özetledi. 
     Kadınların yönetmenlikte daha başarılı olacağına inandığını dile getiren Spears, ''Bir kadın yönetmen koltuğuna oturduğunda filme bütün duygularını yansıtır ve bu da çok olumlu olur'' açıklamasında bulundu. 
     
     KÖPEĞE BEBEK ODASI 
     Köpeklere düşkünlüğüyle bilinen Britney Spears, eşi dansçı Kevin Federline ile yeni yerleştikleri malikaneye bir köpek aldı. 
     ''Lucky-Şanslı'' adlı yeni köpeğini çok sevdiğini dile getiren güzel şarkıcı, ona elleriyle bir oda hazırladı. 
     Spears, ismi gibi ''şanslı'' olan köpek için hazırladığı ''bebek odasına'' şifonyer koydu ve köpeğin karyolasına da bebeklerin uyumalarına yardımcı olması için yerleştirilen oyuncaklardan astı. 
     
</TEXT>
</DOC>
