<DOC>
<DOCNO> 303489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonyas01.html </URL>
<DATE> 2005/01/04/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Emziren annelere beslenme uyarısı 
</HEADLINE>
<TEXT>

     Recep İSTEK DHA 

      ERCİYES Üniversitesi Çocuk Sağlığı ve Hastalıkları Ana Bilim Dalı Öğretim Üyesi Prof.Dr. Mustafa Kendirci, emziren annelerin yeterli sütü olması için fazla su ve sulu gıdalar tüketmeleri gerektiğini söyledi. Emziren annelerin turşu ve baharatlı yiyeceklerden uzak durmaları gerektiğini de belirten Prof.Dr. Kendirci, çocuğun zeka gelişimi için de ceviz tüketmelerini önerdi. 
     Prof.Dr. Mustafa Kendirci, emziren annelerin az su içmeleri yönündeki inanışın yanlış olduğunu, tam tersine yeterli sütü olması için bol su tüketmeleri gerektiğini söyledi. Annelerin özellikle tadları süte karışan lahana, turşu ve baharatlı yiyeceklerden kaçınmaları, bunların yerine et, süt, yoğurt, meyve ve sebze tüketimine ağırlık vermeleri gerektiğini belirten Prof.Dr. Kendirci, "Haftada iki kez balık yenilmesi, aşırıya kaçmadan ceviz tüketilmesi de bebeğin zeka gelişimini olumlu etkilemektedir'' dedi. 
     Prof.Dr. Kendirci, hamilelik döneminde kilo konusunda dikkatli davranan anne adayının, doğumdan sonra kesinlikle diyet yapmaması gerektiğini de belirterek, şunları söyledi 
     "Doğum sonrası anne, bebeği emzirmeye başladığı için beslenmesine dikkat etmeli. Çünkü bebek ilk dönemlerde sadece anne sütü ile beslenir. Anne doğumda aldığı kiloları zaman içinde vermeli, ancak kesinlikle sıkı diyet yapmamalı. Annenin yetersiz beslenmesi, bebeğin yetersiz beslenmesi sonucunu doğurur.'' 
     
</TEXT>
</DOC>
