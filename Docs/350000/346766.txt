<DOC>
<DOCNO> 346766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sontur15.html </URL>
<DATE> 2005/05/28/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Hayvanat bahçesindeki ayı saldırdı 
</HEADLINE>
<TEXT>

     Şahismail GEZiCi- Sinan BiLGiLi ELAZIĞ, DHA 

ELAZIĞ hayvanat bahçesinde 7 yaşındaki ilköğretim öğrencisi Kenan Koç, elindeki ekmeği uzattığı kafesteki ayının saldırısına uğradı. Koç'un ayı tarafından ısırılan sağ kolu kırıldı, ayağında da ezikler oluştu. Koç, plastik cerrahi servisinde tedaviye alındı. 
     Kıbrıs Şehitleri İlköğretim Okulu birinci sınıf öğrencileri, yıl sonu nedeniyle öğretmenleri tarafından Doğukent'teki hayvanat bahçesine götürüldü. Hayvanlar hakkında bilgiler veren öğretmenin grup halinde gezdirdiği öğrencilerden Kenan Koç, kimseye farkettirmeden gruptan ayrıldı. 
     Kenan Koç, evden yanında getirdiği ekmeği uzattığı Yumoş adlı kafesteki ayının saldırısına uğradı. Ayının kolunu ısırdığı Koç, görevliler tarafından kurtarıldı. Yaralanan Koç, Fırat Tıp Merkezi Acil Servisi'ne götürüldü. Sağ kolunda iki kırık ve iki ayğında da ezilme tespit edilen Koç hemen tedaviye alındı. 
     Koç'a müdahale eden Plastik Cerrahi Ana Bilim Dalı Öğretim Görevlisi Yrd. Doç. Dr. Alpagon Mustafa Yıldırım, çocuğun hayati tehlikesinin bulunmadığını söyledi. 

     
</TEXT>
</DOC>
