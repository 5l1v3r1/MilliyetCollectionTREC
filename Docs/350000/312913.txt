<DOC>
<DOCNO> 312913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonspo19.html </URL>
<DATE> 2005/02/06/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Fenerbahçe'de İstanbulspor maçı hazırlıkları... Alex ülkesine gitti 
</HEADLINE>
<TEXT>

     Birinci Süper Futbol Ligi'nde Samsunspor ile deplasmanda berabere kalan Fenerbahçe, 20. haftada İstanbulspor ile yapacağı lig maçının hazırlıklarına ara vermeden başladı. 
     Samandıra Tesisleri'nde yoğun kar yağışı altında yapılan yenileme idmanında dünkü maçta ilk 11'de forma giyen futbolcular, koşunun ardından bir süre salonda çalıştı. 
     Samsunspor maçında forma giymeyen futbolcular ise kısa süreli bir çift kale maç yaptı. 
     Antrenman öncesi teknik direktör Christoph Daum'un futbolcularla 45 dakika süren bir toplantı yaptığı bildirildi. 
     Tedavileri devam eden Van Hooijdonk ve Luciano, antrenmana katılmazken, sakatlığı düzelen Servet, salonda çalıştı. 
     Yarını izinli geçirecek olan sarı-lacivertliler, İstanbulspor maçı hazırlıklarına 8 Şubat Salı günü yapacağı antrenmanla devam edecek. 
     
     ALEX ÜLKESİNE GİTTİ 
     Brezilya Milli Takımı kampına katılmak için bugün ülkesine giden Alex, antrenmana katılmadı. 
     Brezilyalı futbolcunun, 10 Şubat Perşembe günü İstanbul'da olacağı öğrenildi. 
     
</TEXT>
</DOC>
