<DOC>
<DOCNO> 332645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo29.html </URL>
<DATE> 2005/04/12/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
MHK seçimlerinin iptali kesinleşti... 
</HEADLINE>
<TEXT>

     Yargıtay 4. Hukuk Dairesi, Türkiye Futbol Federasyonu Merkez Hakem Kurulu MHK seçiminin iptali yönünde yerel mahkemenin verdiği kararı onadı. 
     Davanın bugünkü karar duruşmasına, davacı Kemal Ulusu'nun avukatı Mehmet Akif Uçar ile davalı Futbol Federasyonu'nun avukatı İsmail Özersin katıldı. 
     Avukat Özersin, Futbol Federasyonu'nun işleyişi ve yapısı hakkında bilgi verdi. 
     Federasyonu'nun özerk bir kuruluş olduğunu dile getiren Özersin, dairenin yerel mahkemenin kararını onaması durumunda, Türk Milli Takımı ve futbol takımlarının Avrupa maçlarına çıkamaması tehlikesinin ortaya çıkacağını öne sürdü. 
     Özersin, daha önce Futbol Federasyonu Başkanlığı yapmış olan Kemal Ulusu'nun, bu tehlikeyi bile bile konuyu federasyonunun genel kurulunda çözmek yerine, yargıya taşımasını anlayamadıklarını söyledi. 
     MHK Kanunu'na göre, kurulun 9 asıl 9 yedek üyesi bulunduğunu, bu 9 asıl üyenin 7'sinin faal olmayan hakemlerden, 2'sinin ise spor alanında en az 10 yıl mesleki deneyimi olan kişilerden oluşması gerektiğini vurgulayan Özersin, MHK üyelerinin, bu kanuna göre seçildiğini kaydetti. Avukat Özersin, kurulun 2 üyesinin spor alanında tanınmış kişilerden oluştuğunu ifade etti. 
     Davacı Ulusu'nun avukatı Uçar da, MHK seçimlerinin, Futbol Federasyonu Kanunu'nun 15. maddesinde düzenlendiğine işaret ederek, bu yasa doğrultusunda, 9 asıl üyeden 2'sinin spor alanında 10 yıllık tecrübesi olan kişilerden seçilmediğini, bütün üyelerin eski hakemler olduğunu öne sürdü. Uçar, yasa hükmüne uyularak, yerel mahkemenin Futbol Federasyonu MHK seçimlerinin iptali yönünde verdiği kararın onanmasını istedi. 
     Yargıtay 4. Hukuk Dairesi, yerel mahkemenin federasyonun MHK seçiminin iptali yönünde verdiği kararı onadı. 
     Ankara 13. Asliye Hukuk Mahkemesi, Türkiye Futbol Federasyonu MHK seçimlerinin iptaline karar vermişti. 
     Dairenin bu kararı doğrultusunda Futbol Federasyonu kararın düzeltilmesi talebinde bulunabilecek. 
     
     KEMAL ULUSU TÜRK ADALETİ EN DOĞRU KARARI VERDİ 

     Eski Futbol Federasyonu başkanlarından Kemal Ulusu tarafından, Merkez Hakem Kurulu'nda MHK yasa gereği hiçbir spor adamının bulunmaması gereğiyle açılan davayla ilgili olarak Yargıtay, yerel mahkeminin verdiği seçimin iptali kararını onarken, Ulusu, ''Seçiminin iptali ile Türk adaleti en doğru kararı verdi'' dedi. 
     22 Temmuz 2004 tarihinde yapılan Futbol Federasyonu Genel Kurulu'nda Sabri Çelik ile birlikte MHK başkanlığı için yarışan Kemal Ulusu, AA muhabirine yaptığı açıklamada, çok büyük bir hukuk mücadelesi kazandığını belirterek, ''6 aydan bu yana yaptığım bir hukuk mücadelesinin gururunu yaşıyorum. Bunun tüm Türk insanlığına örnek olmasını diliyorum. Benim ve 3-5 arkadaşım dışında kimse inanmadı. Ancak işi sonuna kadar götürdük. Bunun gururunu yaşıyorum'' diye konuştu. 
     Yargıtay 2. Sulh Hukuk Dairesi'nde MHK seçimlerinin iptali ve kayyum atanmasıyla ilgili davalarının devam ettiğini ifade eden Ulusu, ''Bundan sonra yürütmenin durdurulmasını ve kayyum atanmasını talep edeceğiz. MHK'nın hükmi şahsiyeti kalmadı. Yargıtay'ın gerekçeli kararını aldıktan sonra yarın kayyum atanması için mahkemeye başvuracağız. Dosyayı onlara götüreceğiz ve onların sevkedeceği bir mahkeme görüşülüp sonuca bağlanacak'' şeklinde konuştu. 
     Bu kararla Türk futbolunda bir kaosun doğabileceğini, ancak bunun sorumlusunun hukukçu olan Futbol Federasyonu Başkanı Levent Bıçakcı'nın olacağını kaydeden Ulusu, şunları söyledi 
     ''Mahkeme bir bilirkişiden görüş alarak kayyum atayacak. Geçmişle ilgili sıkıntı meydana gelebilir. Tartışma doğabilir. Bundan sonra meydana gelecek sıkıntılardan Futbol Federasyonu yönetimi sorumludur. Ancak bu karar Türk futbolu için bir milattır. Bu miladi tarihi Kemal Ulusu olarak yazdırdığım için gurur duyuyorum. Hem de hukukçu bir başkana karşı. Hem de defalarca uyurmama rağmen, ısrarla bundan kaçındılar.'' Yapılacak ilk seçimde kendisinin başkan olacağını gören Futbol Federasyonu başkanının şimdi de yasayı değiştirmeye çalıştığını belirten Ulusu, sözlerini, ''Benim ilk seçimde kazanacağımı biliyorlar ve yasayı değiştirmek istiyorlar. Böyle güçlü bir MHK başkanının göreve gelmesini istemiyorlar. Çok büyük reformları yapacak güçte bir MHK başkanı göreve gelecekti, bunu istemiyorlar. Doğacak tüm olayların tüm vebali Futbol Federasyonu'nundur'' şeklinde tamamladı. 
     
     MEHMET ALİ YILMAZ "BEN DE MAHKEMEYE GİTSEYDİM, KAZANIRDIM'' 

     Yargıtay 4. Hukuk Dairesi'nin, Türkiye Futbol Federasyonu Merkez Hakem Kurulu MHK seçimlerinin iptali yönünde yerel mahkemenin verdiği kararı onanmasının ardından, Futbol Federasyonu Genel Kurulu'nda federasyon başkanlığına aday olan Mehmet Ali Yılmaz, ''Futbol Federasyonu Genel kurulu'nun iptali için ben de mahkemeye gitseydim, kazanırdım'' dedi. 
     Spor ve devlet adamlığının kendisine verdiği mesuliyetle, Türk futbolunun kaosa süreklenmemesi için mahkemeye gitmediğini anlatan Yılmaz, AA muhabirine yaptığı açıklamada, şunları söyledi 
     ''Futbol Federasyonu Kanunu'nda yazılanlarla, seçime katılanların koşullarının çoğu kriterlere uymuyordu. Ben de genel kurulun iptali için mahkemeye gitseydim, kazanırdım. Ama Türk futbolu bir kaosun içine daha girerdi. Spor ve devlet adamlığımın bana verdiği mesuliyetle mahkemeye gitmedim. Şimdi benim dediklerimin hepsi birer birer çıkıyor. 'Kazanan mı kaybetti, kaybeden mi kazandı' sözüm halen geçerlidir. 

     
</TEXT>
</DOC>
