<DOC>
<DOCNO> 331928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sondun12.html </URL>
<DATE> 2005/04/10/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Washington Post Birçok Türk ABD'yi hala düşman görüyor 
</HEADLINE>
<TEXT>

     WASHINGTON DHA 

ABD'de yayımlanan The Washington Post gazetesi, özellikle ABD'nin 2003'teki Irak işgalinden bu yana Türkiye'de ABD karşıtlığının tırmanışa geçtiğini yazdı. 
     "Birçok Türk ABD'yi hala düşman görüyor" başlığıyla sunulan Karl Vick imzalı yazıda, 'Batı'ya dönük bir Müslüman demokrasi modeli' olarak nitelendirilen Türkiye'deki bir kamuoyu araştırmasında halkın 10'da 4'ünün ABD karşıtı çıktığı ifade edildi. 
     
     'METAL FIRTINA' GERÇEK GİBİ ALGILANIYOR 

     Orkun Uçar ve Burak Turna'nın yazdığı 'Metal Fırtına' adlı romandaki 'ABD'nin Türkiye'yi işgali' senaryosunun birçok Türk tarafından 'gerçek bir olasılık' gibi görüldüğü öne sürülen yazıda Türk basınında da ABD karşıtı haberler çıktığı savunuldu. 
     "ABD'nin Irak'taki acımasızlığına ilişkin temelsiz haberler yayınlanıyor" denilen İstanbul çıkışlı haberde, özel Metropoll kuruluşu tarafından Şubat ayında yapılan bir ankette, her 10 Türk'ten 4'ünün ABD'yi 'ülkenin en büyük düşmanı' olarak gördüğü sonucuna ulaşıldığı belirtildi. 
     Türklerin yüzde 90'ının 2003 yılındaki ABD'nin Irak operasyonuna karşı çıktığı hatırlatılan haberde, ABD askerlerinin Türkiye üzerinden Irak'a geçmesinin TBMM tarafından veto edildiği de vurgulandı. 
     
     'RICE'IN ZİYARETİ BİRAZ ETKİLİ OLDU' 

     Bununla birlikte ABD Dışişleri Bakanı Condoleezza Rice'ın, geçen ay Ankara'ya yaptığı ziyarette Dışişleri Bakanı Abdullah Gül'e "ABD'ye yönelik eleştirileri dizginleyin" talebinde bulunduğu belirtilirken, "Bu ziyaretin ardından diplomasinin etkili olduğuna ilişkin bazı işaretler oluştu" ifadesine yer verildi. 
     "Amerikalı yetkililere göre en azından Türk yetkililer tarafından yapılan sert eleştirilerin sayısında düşüş gözlendi" diyen gazete, Başbakan Recep Tayyip Erdoğan'ın da haziran ayında Washington'a gitmeyi planladığını yazdı. 

     
</TEXT>
</DOC>
