<DOC>
<DOCNO> 304061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonsiy06.html </URL>
<DATE> 2005/01/06/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
SSK Hastaneleri'nin Sağlık Bakanlığı'na devri ile neler olacak .. 
</HEADLINE>
<TEXT>

     SSK hastanelerinin, Sağlık Bakanlığı'na devrine ilişkin yasa tsarısının görüşmeleri sırasında yapılan değişikle TBMM polikliniği de kapsam içine alındı. Böylece TBMM polikiliniği de diğer kurumlara ait birimlerle birlikte Sağlık Bakanlığı'na devredilecek. 
     
     Tasarı ne getiriyor 
     Genel Kurulu'nda görüşmelerine başlanan ve ilk gün 3. maddesine kadar kabul edilen SSK hastanelerinin devrine ilişkin yasa tasarının getirdiği düzenlemeler şöyle 
     Cumhurbaşkanlığı, yüksek mahkemeler, Sayıştay, Türk Silahlı Kuvvetleri, Milli İstihbarat Teşkilatı, üniversiteler, mahalli idareler ve vakıflara ait sağlık birimleri hariç olmak üzere, bakanlıklar, bakanlıkların bağlı ve ilgili ve ilişkili kuruluşlarıyla diğer kamu kurum ve kuruluşlarına bağlı sağlık birimleri Sağlık Bakanlığı'na devredilecek. 
     Bu sağlık birimleri, görevleri, hak ve yükümlülükleri, taşınır taşınmazları ve taşıtlarıyla birlikte, SSK'ya ait olanlar rayiç bedeli karşılığında, diğerleri bedelsiz olarak devredilecek. 
     Yasa yayımlandığı tarihten itibaren üç ay içinde, devredilen her bir sağlık birimi için biri Maliye Bakanlığı, biri Sağlık Bakanlığı, biri de sağlık birimi devredilen kurum ve kuruluşlardan olmak üzere üç kişilik bir komisyon kurulacak. Bu komisyonlar sözkonusu sağlık biriminin personelini ve mal varlığını belirleyip tutanak hazırlayacak. Tutanaklar ve kadro ve pozisyonlar Maliye Bakanlığı tarafından kesinleştirilecek. 
     SSK'ya ait taşınmazlar ve diğer malların değeri de Maliye ve Sağlık Bakanlıklarıyla SSK temsilcilerinden oluşan komisyon tarafından belirlenecek ve bedel Hazine tarafından ödenecek. 
     SSK mallarının karşılığının ödenme süresi ve şartlarına Bakanlar Kurulu karar verecek. 
     Bedel belirlenirken gerekirse rayiç belirlemesi için belediye, odalar borsalar gibi kuruluşlardan ya da bilirkişilerden görüş alınacak. 
     SSK'ya bağlı hastanelerin, sağlık hizmeti satın alınmasına ilişkin sözleşmeleri hariç, tüm sözleşmeleri ve hukuki bağlantıları Sağlık Bakanlığı tarafından yürütülecek, alacak ve borçlar da bakanlığa geçecek. 
     Devredilen birimlere bağışlanan mallar da yine Bakanlık tarafından bağışlama şartlarına uygun olarak kullanılmaya devam edilecek. 
     Personel de devredilen sağlık kuruluşuyla birlikte Sağlık Bakanlığı'na geçecek. Ancak ihtiyaç duyulmayan kadrolar başka kurumlarda durumlarına uygun görevlere gönderilebilecek. 
     Kamu krum ve kuruluşları bünyesindeki tabipliklerin de, bakanlıkça bir ay içinde belirlenecek standartların üzerindeki malları ve personeli Bakanlığa devredilecek. 
     SSK, devredilen sağlık birimlerinden hizmet alanlar için ödenecek hizmet bedellerinden mahsup edilmek üzere bu birimlere her ay, bakılan hasta sayısı ile orantılı miktarda avans ödeyecek. 
     
</TEXT>
</DOC>
