<DOC>
<DOCNO> 321068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sontur07.html </URL>
<DATE> 2005/03/05/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Zarfını bulamayıp tabancayla ateş edince, linç ediliyordu 
</HEADLINE>
<TEXT>

     Ufuk AKTUĞ İSKENDERUN Hatay , DHA 

      HATAY'ın İskenderun İlçesi'nde 35 yaşındaki İlhan Akın, Antalya'dan otobüsle kendisine gönderilen zarfı bulamayınca dehşet saçtı. Tabancayla rasgele ateş edince vatandaşlar tarafından linç edilmek istenen Akın'ın burnu ve ayağı kırıldı. 
     Pac Meydanı'ndaki otobüs firmalarının bürolarına gelen İlhan Akın, Antalya'dan kendisine bir zarf gönderildiğini söyleyerek görevlilerden istedi. Has Turizme ait kargo servisinde zarfını bulamayan İlhan Akın, görevlilerle tartıştı. Tartışmanın uzaması üzerine ruhsatsız silahını çeken Akın, rasgele ateş etmeye başladı. Çevreden gelen vatandaşların müdahale ettiği Akın, kaçmak istedi. Ancak bir grup vatandaş, yol ortasında yakaladıkları İlhan Akın'ı tekme yumruk dövmeye başladı. Polisin vatandaşların elinden güçlükle aldığı Akın, İskenderun Devlet Hastanesi'ne götürüldü. Burnu ve ayağının kırıldığı anlaşılan Akın tedaviye alındı. Akın'ın açtığı ateş sırasında kimliği saptanamayan bir kişinin de ayağından hafif yaralandığı belirtildi. 
     Olayla ilgili soruşturma başlatıldı. 
     
</TEXT>
</DOC>
