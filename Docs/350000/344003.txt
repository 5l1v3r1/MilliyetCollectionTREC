<DOC>
<DOCNO> 344003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonspo06.html </URL>
<DATE> 2005/05/19/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Canaydın Kadıköy'e gidecek mi 
</HEADLINE>
<TEXT>

     İki kulüp arasındaki gerginlik nedeniyle Saracoğlu'nda tepki alacağını düşünen Canaydın, Kadıköy'e gitme konusunda kararsızlık yaşıyor 
     
     Tatsızlık istemiyor 
     Son dönemlerde Galatasaray ile Fenerbahçe arasındaki ilişkilerin gergin olması, Başkan Özhan Canaydın’ı kararsızlığa itti. Hafta sonunda Şükrü Saracoğlu’nda oynanacak derbiye gitme konusunda son kararını veremeyen Cim Bom’un patronu, ikileme düştü. Bir yandan teknik heyet ve takıma destek olmak isteyen Canaydın’ın, diğer yandan Fenerbahçe tribünlerinin tepkisinden çekindiği ve tatsız bir durum yaşamak istemediği öğrenildi. 
     
     Gürsoy gidiyor 
     Küfür konusunda çok hassas olan ve yapılan saldırıların şahsından çok Galatasaray Kulübü Başkanlık makamını incittiğini yakın çevresine ileten Özhan Canaydın’ın, bu nedenle stada gitmeyerek maçı televizyondan izleyebileceği öğrenildi. Başkan’ın son kararını vermek için gelişmeleri izleyeceği ve duruma göre karar vereceği bildirildi. İkinci Başkan Ergun Gürsoy’un ise şartlar ne olursa olsun Kadıköy’e gideceği ifade edildi. 
     
</TEXT>
</DOC>
