<DOC>
<DOCNO> 336836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/guncel/gun03.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi öğrenci böyleyse 
</HEADLINE>
<TEXT>


TOBB Üniversitesi'nde yapılan seviye tespit sınavı, öğrencilerin lise düzeyindeki matematik konularını bilmediğini ortaya koydu. Öğrenciler arasında sadece 1 soruyu yanıtlayan bile çıktı 

ANKARA Milliyet 

Türkiye Odalar ve Borsalar Birliği TOBB Ekonomi ve Teknoloji Üniversitesi'nin 206 öğrencinin katılımıyla yaptığı seviye tespit sınavı, üniversite öğrencilerinin lise düzeyindeki matematik konularını bilmediğini ortaya koydu. 20 sorunun tamamına yanıt verebilen öğrenci bulunmadığına dikkat çeken TOBB Üniversitesi Rektörü Prof. Dr. Tahsin Kesici, "Başarısızlığın nedeni, öğrencilerin lise son sınıfta rapor alıp okula devam etmemesi. Sınavda başarı oranı 20 üzerinden 9.9 oldu" dedi. 

Hepsini bilen yok 
TOBB Üniversitesi, matematik, iktisat, işletme ile bilgisayar, elektrik- elektronik ve makine mühendisliği bölümlerinde okuyan öğrencilerinin lise üçüncü sınıf müfredatında yer alan matematik konularına ilişkin bilgilerini ölçtü. 
Sınav sonucunda ÖSS'de yüzde 5'lik başarı diliminde yer alan öğrencilerin özellikle limit, türev ve integral konularına ilişkin sorularda başarısız olduğu, tüm soruları yanıtlayan öğrenci bulunmadığı belirlendi. 
Burslu öğrencilerin daha başarılı olduğunu ortaya koyan sınavda, en az başarıyı ortalama 8.3 puanla işletme bölümü öğrencileri gösterdi. 

Sınava girmeyen var 
Burssuz okuyan işletme bölümü öğrencilerinin puanı 7.6 oldu. Sınav sonucunda en başarılı olan bölüm ortalama yüzde 12.3 puan alan elektrik mühendisliği bölümü öğrencileri oldu. 
Kesici, öğrencilerin lise son sınıfta okula dershaneye gitmek için rapor aldığını ve okula devam etmediğini belirterek, "64 öğrencimiz kendine güvenemeyerek sınava girmedi. 1 öğrenci 19 soruya doğru yanıt verdi. Öğrenciler arasında sadece 1 soruyu doğru yanıtlayan da var. Bunlar en başarılı öğrencilerse, diğerlerinin durumu kötü" dedi. 


</TEXT>
</DOC>
