<DOC>
<DOCNO> 309787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/yasam/yas06.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tetik kazayla düştü' 
</HEADLINE>
<TEXT>


"Evren'in kafasına vuracaktım, tetik kazayla düştü" diyen Bahçeşehir cinayeti zanlısı Mustafa Baran tutuklandı, genç kız ailesine teslim edildi 

ERDAL KILINÇ, HALUK ATALAY İstanbul 

İstanbul Bahçeşehir'de, oto yıkama şirketi sahibi Evren Açıkgöz'ü öldürdüğü iddiasıyla aranırken sevgilisi Zehra Selin Işık'la teslim olan Mustafa Baran'ın cinayette kullanılan silahı da teslim ettiği öğrenildi. Baran tutuklanırken, Işık ise ailesine teslim edildi. Baran, sorgusunda, ortak hesaplarındaki paradan 300 YTL çektiği için Selin'le tartıştıklarını söyledi. 
Baran ifadesinde, şöyle dedi 
"Selin, silah aldığımı öğrenince 'Seni terk ettim' dedi. Affettirmek için işyerine gittim. Önce bira içtim. Patronu Selin'in yanında beni tersleyince deliye döndüm. Bir ilişki başladığını düşündüm. Selin'e 'Dışarıda konuşalım' dedim. Çıkarken çantasını unuttuğunu söyledi. İçeri girdiğimde Evren, 'Kızı zorla götüremezsin' dedi. Silahı kafasına vurmak isterken tetik düştü." 
Gizlendikleri yeri ve kimlerin yardım ettiği sorularını cevaplamayan Baran, "Birkaç kez otomobil değiştirdik. Otomobilde yatıp kalktık" demekle yetindi. Işık ise, Baran'ı sevdiğini, isteğiyle onunla gittiğini söyledi. Işık, "Telefonların dinlendiğini biliyorduk" dedi. Baran'la benzer ifade veren Işık, yalan beyanın suç olduğu ve kamera görüntüleri hatırlatılınca, "Olayı görmedim" diyerek ifadesini değiştirdi. 


</TEXT>
</DOC>
