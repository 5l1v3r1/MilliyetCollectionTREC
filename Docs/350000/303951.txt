<DOC>
<DOCNO> 303951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun07.html </URL>
<DATE> 2005/01/06/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Felaket bölgesinde çocuk kaçakçılığı nasıl önlenir 
</HEADLINE>
<TEXT>

     ABD Dışişleri Bakanlığı, 26 Aralık'ta Güney Asya'yı vuran deprem ve tsunami felaketinin ardından bölgede çocuk kaçakçılığının artma riskini önlemek amacıyla, buralarda faaliyet gösteren gönüllülerle resmi yetkililere yönelik bazı talimatlar önerdi. 
     Bakanlık sözcüsü Adam Ereli, ''Elimizde gerçek bir tehlikenin varlığına inanmak için yeterince sağlam bilgiler bulunuyor. Bu bakımdan çocuk kaçakçılığını önlemek için hızla bir karar almalıyız'' dedi ve bakanlığın, mülteci kampları içinde ve etrafındaki insan kaçakçılığı riskini en aza indirmek için bölgedeki gönüllülere ve yetkililere bazı talimatlar önerdiğini söyledi. 
     Bu talimatlardan bazılarını, ''Kamplara girenlerin kaydedilmesi, özellikle kadın ve çocuklara yönelik güvelik önlemlerinin alınması ve uygulanması ile bu kamplarda çalışanlara insan kaçakçılığına karşı iki kat daha dikkatli davranmaları çağrısı yapılması'' olarak sıralayan Ereli, ABD'nin bölgedeki sivil toplum örgütlerine de insan kaçakçılığının risklerini içeren bir uyarı mesajı gönderildiğini söyledi. 
     
     EVLAT EDİNME ŞU AN MÜMKÜN DEĞİL 
     ABD Dışişleri Bakanlığı, Güney Asya'yı 10 gün önce vuran deprem ve tsunami yüzünden anne ve babalarını kaybeden çocukların, henüz Amerikan vatandaşlarınca evlat edinilemeyeceğini bildirdi. 
     Bakanlık sözcüsü Kelly Shannon, Amerikan yönetimi ile bazı evlat edinme kurumlarının, ''felaket çocukları''nı evlat edinmek isteyen Amerikalı ailelerce başvuru yağmuruna tutulduğunu söyledi. 
     Shannon, ''Dışişleri Bakanlığı, felaket çocuklarıyla ilgili insani kaygıyı paylaşmakta ve Amerikan vatandaşlarının, ihtiyaç halindeki bu çocuklara yardım etme arzusunu takdir etmektedir. Ancak Amerikan vatandaşlarının şu anda bu çocukları evlat edinmesi mümkün değildir'' dedi. 
     Temel endişenin, depremin en çok etkilediği Endonezya, Sri Lanka, Tayland ve Hindistan'da hangi çocukların gerçekten ailelerini kaybettiğini belirlemenin zorluğundan kaynaklandığını belirten Shannon, anne ve babalarını kaybetmiş çocuklara, akrabalarının ve memleketlerindeki komşularının sahip çıkmasının teşvik edileceğini de söyledi. 
     Bir diğer endişenin de ''olası suiistimaller'' olduğunu kaydeden sözcü, çocukların suç çetelerinin tuzağına düşebileceğine dikkat çekti. 
     
</TEXT>
</DOC>
