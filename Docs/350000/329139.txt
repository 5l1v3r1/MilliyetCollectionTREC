<DOC>
<DOCNO> 329139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/siyaset/asiy.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
60 gün avans 
</HEADLINE>
<TEXT>


Başbakan Erdoğan, yeni TCK'nin yürürlük tarihinin 1 Haziran'a ertelendiğini açıkladı. Gül de, "Yargıtay, emniyet, basın ve sivil toplum etkili oldu" dedi 

ANKARA Milliyet 


Başbakan Tayyip Erdoğan, zamanında çalışmalara katkı yapmayan kurumların son andaki başvuruları nedeniyle yeni Türk Ceza Yasası'nın yürürlük tarihinin ertelendiğini söyledi. Abdullah Gül, erteleme kararında Yargıtay ve Emniyet Genel Müdürlüğü gibi kurumların yasadaki boşluklarla ilgili uyarılarının yanı sıra, basın ve sivil toplum örgütlerinin değişiklik taleplerinin etkili olduğunu açıkladı. 
Başbakan, Fas'ta düzenlediği basın toplantısında, TCK'nin yürürlük tarihinin erteleneceğini açıkladı. Erdoğan, şu açıklamayı yaptı 
"Bazı kurumlar, maalesef yasaya zamanında katkıda bulunmadı. 1 Nisan yaklaştıkça kurumlar 'bu eksik, şu eksik' demeye başladılar. Özellikle son 2 - 3 gün içinde başvurular artınca biz de konuyu Bakanlar Kurulu'na getirdik. Bu değerlendirmeden sonra eksikliklerin nasıl, ne zaman giderileceğine ilişkin bir çalışma yapıldı. Eksikliklerin giderilmesi için 45 - 60 gün süre gerekiyor. Bu sürede yoğun bir çalışma yapılacak. En geç 1 Haziran'a kadar çalışmalar tamamlanacak." 

Sezer İyi oldu 
Cumhurbaşkanı Ahmet Necdet Sezer de, Kongo Cumhuriyeti Dışişleri Bakanı Rodolphe Adada ve beraberindeki heyeti kabulünde soru üzerine, "Ben de ertelenmesini istiyordum. Sevindirici. İyi oldu sanırım" dedi. 
Yasada görülen eksikler ve sivil toplum örgütlerinin de dile getirdiği birçok konuyu dikkate alıp yasanın reformcu niteliğini daha da sağlamlaştırmak istediklerini belirten Gül de, şunları söyledi 
"Birincisi, bugünkü erteleme tamamen teknik bir sorunla ilgilidir. İkincisi, yasanın reform niteliğini daha da pekiştirmekle ilgili sivil toplum örgütlerinden gelen tavsiyelere duyarlılığımızı göstermekle ilgilidir." 

'Alnım açık' 
Adalet Bakanı Cemil Çiçek ise, yeni TCK'de ertelemeyle ilgili NTV'de şunları söyledi "TCK bir gecede çıkmış değil. 13 Mayıs'ta TBMM'ye sevk etmişiz, 12 Ekim'de kabul edilmiş. İnsanlar uykudan yeni mi uyandı Bugün yasaya yoğunlaşanlar, yürürlük 2010'a da tehir edilse katkıda bulunmaz. Ertelenmeye karşıyım." Yeni TCK'nin ertelenmesiyle ilgili önergenin kabul edilmesinden sonra TBMM'de teşekkür konuşması yapan Çiçek, "Eğer siyasi bir sorumluluk gerekiyorsa alnım açık ve yüzüm ak olarak bunu kabule hazırım. Yanlış varsa, millet hesabına olumlu olacaksa elbette dönerim. İhtiyaç olursa 10 değil, 20 değişiklik de gündeme gelebilir" dedi. Çiçek, CNN Türk'te de, "Bundan sonra herkes talebini getirsin. Tezg h kurup Kızılay'da talep isteyecek değiliz" diye konuştu. 

TV'de öğrendi 

Çiçek, Başbakan Tayyip Erdoğan'ın yeni TCK'nin erteleneceğine ilişkin sözlerini NTV'de katıldığı canlı yayında öğrendi. Programda 'Şimdi öğreniyorum' diyen Çiçek, akşam saatlerinde katıldığı CNN Türk'teki canlı yayında ertelemenin kendisinin de dahil olduğu merhalelerin ardından gerçekleştiğini söyledi. 


</TEXT>
</DOC>
