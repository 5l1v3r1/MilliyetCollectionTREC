<DOC>
<DOCNO> 307762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sondun23.html </URL>
<DATE> 2005/01/19/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Abbas, 2 hafta içine Şaron ile buluşmayı umuyor 
</HEADLINE>
<TEXT>

     Filistin Devlet Başkanı Mahmud Abbas, Karni geçiş noktasındaki saldırıyla İsrail Başbakanı Ariel Şaron tarafından diyalogun askıya alınmasına rağmen, Şaron ile 2 hafta içinde görüşebileceğini söyledi. 
     Ordu Radyosu'na göre Abbas, Hamas'ı da İsrail'e saldırılarını durdurmaya ikna edebileceği yolunda başarılı olacağına inandığını kaydetti. 
     Abbas'ın, bu akşam Gazze'de İslami Cihad yetkilileriyle bir araya gelmesi bekleniyor. 
     Bu arada 750 kişilik bir Filistin polis gücünün, Gazze Şeridi'nin kuzeyinde konuşlanarak, Kassam füzesi fırlatan militanlara karşı operasyona başlayacağı bildirildi. 
     Öte yandan Abbas'ın, Gazze Şehri'nde militan gruplarla yaptığı görüşmeleri, İsrail sınırındaki son Hamas saldırısının ardından ''yeraltına'' çektiği ve ''gizli'' yaptığı öne sürüldü. 
     Gazze'ye dün öğleden sonra giden Abbas, Hamas ve İslami Cihad başta olmak üzere, Filistinli militan grupların temsilcileriyle, İsrail'e karşı saldırıların durdurulmasını talep etmek üzere Gazze Şeridi'ndeki ofisinde bir araya geldi. 
     Bu arada Abbas'ın Gazze'ye varışından kısa bir süre sonra, Gazze Şeridi'nde Filistinli bir intihar eylemcisinin yol açtığı bir patlama meydana geldi. Abbas'a yakın bir kaynak, Filistin liderinin, Hamas'ın sorumluluğunu üstlendiği saldırıyı öğrenir öğrenmez, toplantılarını gizli yapmayı kararlaştırdığını belirtti. Toplantıların, muhtemel bir İsrail hava saldırısına karşı ''yeraltına'' çekildiği kaydedildi. 
     
</TEXT>
</DOC>
