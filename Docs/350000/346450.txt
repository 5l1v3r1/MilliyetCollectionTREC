<DOC>
<DOCNO> 346450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonspo40.html </URL>
<DATE> 2005/05/27/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Beşiktaşlı Gökhan Zan, düğün hazırlıkları yapıyor... 
</HEADLINE>
<TEXT>

     Birinci Süper Lig takımlarından Gaziantepspor’da kiralık olarak forma giyen Gökhan Zan, takımı Beşiktaş’ta başarıyı yakalayarak milli formayı giymek istediğini söyledi. 
     Antakya’da ailesi ve yakınlarını ziyaret eden ve düğün hazırlıkları yapan Gökhan Zan, A.A muhabirine yaptığı açıklamada, bu sezon kiralık olarak forma giydiği Gaziantepspor’un başarılı bir grafik çizdiğini bildirdi. 
     Beşiktaş Teknik Direktörü Rıza Çalımbay’ın isteği doğrultusunda takım kadrosunda yer alacağını ifade eden Zan, şunları söyledi 
     "Şimdi hedefim öncelikte Beşiktaş’ta kalıcı olmak ve kendimi ispatlamak. Kendime güveniyorum, çok çalışarak formayı kapacağıma inanıyorum. Bana güvenenleri mahcup etmeyeceğim. Hedefim Beşiktaş’ta başarı olmak ve milli takım formasını giymektir." Hazırlık kampında başarılı bir performans yakalayacağına inandığını kaydeden Zan, 5 Haziran tarihinde Diana Balaban ile dünyaevine gireceğini sözlerine ekledi. 
     
</TEXT>
</DOC>
