<DOC>
<DOCNO> 303402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonsiy19.html </URL>
<DATE> 2005/01/04/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
AKP'li Yarbay'dan başkanlık sistemine muhalefet... 
</HEADLINE>
<TEXT>

     AK Parti Ankara Milletvekili Ersönmez Yarbay, ''siyasal iktidarlardan etkilenen zayıf yargı yapısıyla Türkiye'nin, başkanlık sistemini taşıyamayacağını'' ifade etti. 
     Yarbay, yaptığı yazılı açıklamada, Türkiye'nin yeni yıla başkanlık sistemi tartışmalarıyla girdiğini belirterek, şunları kaydetti 
     ''Türkiye'de demokrasiyi yeterince özümsemiş güçlü sivil toplum kuruluşlarının olmayışı, derin siyasal bölünmüşlükler nedeniyle çok partinin olması, ara dönemlerde brifing almaya istekli, normal dönemlerde siyasal iktidarlardan etkilenen zayıf yargı yapısı ile Türkiye, başkanlık sistemini taşıyamaz. Ülkemizde yeterli altyapı olmadığı için başkanlık sistemi ya padişahlık sistemine ya da darbe ile işbaşına gelen diktatörler sistemine dönüşür. Başkanlık sistemi her halukarda uzun vadede Türkiye'de demokrasinin tadili demektir. 
     Mevcut parlamenter sistem ıslah edilmeli, cumhurbaşkanının yetkileri azaltılmalı, başbakanın yetkileri artırılmalı, TBMM'nin etkin denetimi için siyasi partiler kanunu ile seçim kanunları değiştirilerek, genel başkanlara değil halka dayalı güçlü milletvekili, güçlü Meclis yapısı oluşturulmalıdır.'' 
     
</TEXT>
</DOC>
