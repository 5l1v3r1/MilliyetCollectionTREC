<DOC>
<DOCNO> 318597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonspo15.html </URL>
<DATE> 2005/02/25/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Akçaabat Sebatspor Fenerbahçe maçı herkes için zorlu geçecek 
</HEADLINE>
<TEXT>

     Birinci Süper Futbol Ligi'nde hafta sonu Fenerbahçe ile karşılaşacak olan Akçaabat Sebatspor'un kulüp başkanı Veli Sezgin, maçın iki takım açısından da zorlu geçeceğini söyledi. 
     Sezgin, AA muhabirine yaptığı açıklamada, Fenerbahçe'nin sahasında 10 maçtır galip geldiğini ve son 9 maçında gol dahi yemediğini belirterek, ''Ancak bizim için de Fenerbahçe için de zor maç olduğunu tribünde ve televizyon başında olan herkes görecek'' dedi. 
     İyi bir kadrolarının bulunduğunu, ancak istedikleri puanları bir türlü alamadıklarını ifade eden Sezgin, ''Oynadığımız futbolun karşılığı bu değil. Fikstür olarak avantajımız olduğu gerçeği var. Bir çıkışımız olacak. Belki de bu çıkışımız Fenerbahçe maçıyla olur diye düşünüyoruz'' diye konuştu. 
     Puan cetveline bakıldığında düşmeye aday görüntülerinin bulunduğunu kaydeden Sezgin, şöyle devam etti 
     ''Sporcu, yönetim, hoca güvensizliğimiz yok. İyi oynayıp kaybettiğimiz maçlar var. Biz ligden düşmeyeceğiz. Bir galibiyet alıp seri yakalayacağız. 5-6 maçı arka arkaya alacak, bir takımı 5-0 yenecek gücümüz var. Bunu hep beraber göreceğiz.'' Sezgin, deplasman galibiyet primlerinin 3 milyar lira olduğunu, ancak Galatasaray, Beşiktaş ve Fenerbahçe galibiyetlerine 5 milyar lira prim verdiklerini sözlerine ekledi. 
     
</TEXT>
</DOC>
