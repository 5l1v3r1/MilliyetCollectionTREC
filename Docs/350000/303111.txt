<DOC>
<DOCNO> 303111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonspo17.html </URL>
<DATE> 2005/01/03/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Mahmut Kulein, basketbol federasyonu başkan adaylığından çekildi... 
</HEADLINE>
<TEXT>

     Basketbol Federasyonu'nun 5 Ocak Çarşamba günü Ankara'da yapılacak olağan genel kurul toplantısı öncesi, Mahmut Kulein, başkan adaylığından çekildiğini açıkladı. 
     Kulein, yaptığı yazılı açıklamada, Gençlik ve Spor Genel Müdürlüğü GSGM Özerk Federasyonlar Yönetmeliği'nde yer almamasına rağmen, mevcut basketbol federasyonunun seçim öncesi yönetmeliğe aykırı uyguladığını iddia ettiği, adaylar için baraj sisteminin seçime katılmasını engellediğini söyledi. Bu nedenle 5 Ocak'ta yapılacak özerk basketbol federasyonu başkanlık seçimi adaylığından çekildiğini kaydeden Kulein, şöyle konuştu 
     ''Basketbol Federasyonu'nun az katılıma yönelik belirlediği 177 delegenin yüzde 20'si olan 36 delegeden adaylık için yazılı teklif alıp, yeniden göreve talip olan işbaşındaki federasyona sunulması isteniyor. Gizli seçim, açık tasnif uygulanan bu sistemde delegeler, taraflarını seçimden önce belirlemeye zorlanıyor. Hiçbir özerk federasyonda uygulanmayan keyfi bu isteme, GSGM delegeleri dahi yanaşamamıştır. Oysa GSGM Seçim Kurulu Başkanlığı'na sunduğum adaylarda aranan şartlarla ilgili belgelerim ve 2 milyar lira katılım bedeli ile adaylığım resmen kabul edildi. Yasal haklarımı saklı tuttuğum bu antidemokratik seçimde, sayın delegelerin sağduyulu oyları ile 12 yıldan beri iş başında olan federasyonu değiştireceklerini umuyorum.'' 
     
</TEXT>
</DOC>
