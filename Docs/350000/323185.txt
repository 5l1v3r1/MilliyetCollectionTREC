<DOC>
<DOCNO> 323185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/soneko10.html </URL>
<DATE> 2005/03/12/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 0.33 değer yitirdi... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 0.33 oranında değer yitirdi. 
     Piyasada hafta başından itibaren yaşanan gelişmelere karşın seyrin belirgin bir değişim göstermediği gözlendi. Merkez Bankası'nın 1 puanlık faiz indirimi, döviz alım müdahaleleri, JCR tarafından yapılan not artırımı gibi olumlu gelişmelerin yanında uluslararası piyasalardaki düşüş eğilimi, petrol fiyatlarındaki yükseliş ve özellikle yeni stand-by anlaşmasına ilişkin somut gelişme beklentilerinin bu kararsız yapıda etkili olduğu ifade ediliyor. 
     Beklentilerin üzerinde açıklanan ABD dış ticaret ve bütçe açığı verilerine dayalı tedirginliğin yabancı alımlarında düşüş yarattığını savunan borsa uzmanları, iyimser bir yaklaşımla kritik destek bölgelerinin korunuyor olmasının önümüzdeki hafta piyasa üzerinde pozitif etki yaratabileceği düşüncesini dile getiriyor. 
     Endeksin 27,500 puanın üzerinde kalmasının önemli olduğunu vurgulayan uzmanlar, piyasa dışı negatif bir gelişme olmadığı takdirde temel göstergelere bağlı destek arayışı iyice ön plana çıkacağından yukarı yönlü harekette ciddi nakit girişlerine ihtiyaç duyulacağına dikkat çekiyor. 
     
     ÖZETLE PİYASALAR 
     Borsa, sakin iniş-çıkışların gözlendiği haftayı 27,500 puanın üstünde tamamladı. İMKB Tahvil ve Bono Piyasası'ndaki ortalama oranlarda 1 puana ulaşan düşüşler gerçekleşti. Dolar dışındaki döviz birimleri ve altın fiyatlarında artış yaşandı. Mevduat faizlerinin ortalamalarında da uzun vadelerde küçük çapta düşüşler gerçekleşti. 
     Hisse senetleri haftalık bazda ortalama yüzde 0.33 oranında değer yitirdi. 24 ayar külçe altının gram satış fiyatı yüzde 1.97, Cumhuriyet altınının satış fiyatı da yüzde 2.07 yükseldi. Türk Lirası karşısında dolar yüzde 0.08 gerilerken, Avro yüzde 1.31 artış gösterdi. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.27 oranında yükseldi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.28, haftalık reponun net getirisi yüzde 0.25 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 0.46'lık artışla başladı. Salı günü ortalama yüzde 0.33 düşüş gösteren endeks, Çarşamba günü ortalama yüzde 0.17 yükseldi. Hisse senetleri Perşembe günü ortalama yüzde 0.82 geriledi. Haftanın son günü ise ortalama yüzde 0.19 oranında artış gerçekleşti. 
     Endeks, geçen hafta boyunca 90.43 puanlık düşüşle 27,663.22 puandan 27,572.79 puana geriledi. Hisse senetlerindeki haftalık ortalama kayıp yüzde 0.33 oldu. 
     İMKB Ulusal-Mali Endeksi 428.78 puan düşüşle 40,560.46 puandan 40,131.68 puana, İMKB Ulusal-Hizmetler Endeksi 51.12 puan düşüşle 14,269.95 puandan 14,218.83 puana gerilerken, İMKB Ulusal-Sanayi Endeksi 288.99 puan artışla 22,967.01 puandan 23,256.00 puana yükseldi. 
     Böylece, mali grup hisseleri ortalama yüzde 1.06 oranında, hizmetler grubu hisseleri de ortalama yüzde 0.36 oranında değer yitirirken, sanayi grubu hisseleri ortalama yüzde 1.26 oranında değer kazandı. 
     
     KAZANANLAR VE KAYBEDENLER 
     Borsada geçen haftada işlem gören 310 hisse senedinden 135'i değer kazanırken, 155 hisse senedi değer yitirdi, 20 hisse senedinin değeri değişmedi. 
     Geçen hafta en yüksek oranlı artış, yüzde 30.77 ile Petrokent Marmaris Altınyunus hisselerinde gerçekleşti. Yüzde 25.00'lik artışla Favori Dinlenme Yerleri hisseleri ikinci ve yüzde 24.75'lik artışla Aselsan hisseleri üçüncü oldu. 
     En yüksek oranlı düşüş ise yüzde 14.37 ile Petkim hisselerinde oldu. Yüzde 12.35'lik düşüşle Okan Tekstil hisseleri ikinci ve yüzde 10.'lük düşüşle de Kerevitaş hisseleri üçüncü sırada yer aldı. 
     İMKB Ulusal Pazar'da geçen hafta toplam 1 milyar 356 milyon 287 bin adet hisse senedi işlem gördü ve karşılığında 4 milyar 928 milyon YTL'lik işlem hacmi gerçekleşti. 
     
     DÖVİZ 
     Geçen hafta, dolar dışındaki tüm döviz türleri Türk Lirası karşısında artış gösterdi. İstanbul serbest döviz piyasasında alınıp satılan ABD Doları Türk Lirası karşısında yüzde 0.08 oranında gerilerken, Avro yüzde 1.31 oranında değer kazandı. 
     Önceki hafta sonuna göre ABD Doları'nın Türk Lirası satış fiyatı 0.0010 YTL düşerek 1.2670 YTL'ye gerilerken, avronun satış fiyatı 0.0220 YTL artarak 1.7000 YTL'ye yükseldi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 0.62 artışla 2.4400 YTL'ye, İsviçre Frangı'nın satış fiyatı da yüzde 0.92 artışla 1.0950 YTL'ye çıktı. 
     Bugün öğle saatlerinde ise İstanbul serbest piyasada ABD Doları 1.2660 YTL'den, Avro 1.7020 YTL'den, İngiliz Sterlini 2.4400 YTL'den ve İsviçre Frangı da 1.1000 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı bir önceki hafta sonuna göre yüzde 1.97 oranında, Cumhuriyet altınının satış fiyatı da yüzde 2.07 oranında yükseldi. 
     Külçe altının gram satış fiyatı 18.10 YTL'ye, Cumhuriyet altınının satış fiyatı da 123.00 YTL'ye çıktı. 
     İstanbul Altın Borsası'nda İAB geçen hafta içindeki işlemler sonucunda 24 ayar altının gram fiyatı yüzde 1. oranında artarak, 17.90 YTL oldu. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.27 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 1,580 puan artarak 577,342 puandan 578,922 puana yükseldi. 
     Geçen haftanın en çok değer kazanan katılma belgeleri, yüzde 7.52'lik artışla İş A Tipi Teknoloji Endeks Fon, yüzde 4.07'lik artışla Sanko Menkul Değerler A Tipi Değişken Fon ve yüzde 3.14'lük artışla da Ata A Tipi Karma Fon olarak sıralandılar. 
     Haftanın en çok değer yitiren katılma belgeleri ise yüzde 2.62'lik düşüşle Nurol Menkul Değerler A Tipi Değişken Fon, yüzde 1.72'lik düşüşle Finansbank A Tipi Hisse Fon ve yüzde 1.63'lük düşüşle TEB Yatırım A Tipi Hisse Fon oldu. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.29 ile yüzde 0.34 arasında gerçekleşti. 
     Mevduat faizlerinin ortalamalarında geçen hafta uzun vadelerde küçük çapta düşüşler olurken, 1 ve 3 aylık vadelerdeki oranlar değişmedi. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.28 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 17.5 dolayında bulunan haftalık reponun net getirisi de yüzde 0.25 oldu. 
     
</TEXT>
</DOC>
