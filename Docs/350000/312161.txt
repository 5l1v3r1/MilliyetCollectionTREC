<DOC>
<DOCNO> 312161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur56.html </URL>
<DATE> 2005/02/03/ </DATE>
<TIME> 19.36 </TIME>
<AUTHOR>  </AUTHOR>
<HEADLINE>
SEKA'da meşaleli protesto... 
</HEADLINE>
<TEXT>

     SEKA İzmit İşletmesi'nin kapatılması kararına karşı fabrikaya kapanan işçilerin, eş ve çocukları Kocaeli Büyükşehir Belediyesi'ne yürüyerek, belediye yönetimini protesto etti. 
     SEKA İzmit İşletmesi'nde toplanan kadın ve çocuklardan oluşan grup, daha sonra ellerindeki pankart ve meşalelerle yürüyüşe geçti. 
     Kocaeli Büyükşehir Belediye Başkanı İbrahim Karaosmanoğlu, hükümet ve AK Parti Kocaeli İl Başkanı Fikri Işık aleyhine slogan atan grup, İstasyon ve Hürriyet caddelerinden yürüdükten sonra Kocaeli Büyükşehir Belediyesi binasının önüne geldi. 
     Polisin yoğun güvenlik önlemi aldığı yürüyüşte grup, AK Parti İl Başkanı ve Kocaeli Büyükşehir Belediye Başkanı'na yönelik protestolarını burada da sürdürdü. Grup, daha sonra geldiği yönü takip ederek SEKA İzmit İşletmesi'ne döndü. 
     
</TEXT>
</DOC>
