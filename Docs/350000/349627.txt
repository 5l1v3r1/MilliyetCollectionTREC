<DOC>
<DOCNO> 349627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun18.html </URL>
<DATE> 2005/06/07/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Rusya’da sincaplar şehir işgal etti 
</HEADLINE>
<TEXT>

     MOSKOVA, DHA 

RUSYA’nın Novosibirsk şehrinde, aç kalan sincapların çok sayıda ev ve apartmanı işgal etmeye başladığı bildirildi. 
     Pravda gazetesinin haberine göre son 2 haftadır özellikle Akademgorodok bölgesinde mutfaklara sızan sincaplar ekmek kırıntısı bulabilmek için mutfakları alt üst etti, perdeleri yırttı, dolapları ve ekmek kutularını devirdi. Evlerine giren davetsiz misafirlerden şikayetçi olan bölge halkı kapı ve pencerelerini sıkı sıkıya kapatırken, sincapların karınlarını doyurabilmesi için evlerin dışıdaki bazı yerlere yiyecek artıkları koymaya başladı. 
     Resmi rakamlara göre Novosibirsk bölgesinde yaklaşık 12 bin sincap yaşıyor. Sincapların kış stoklarının tükenmesi üzerine alternatif besin kaynağı aradığını belirten akademisyenler, zeki olarak bilinen bu hayvanların kolayca şehir yaşamına adapte olabildiğine dikkat çekiyor. 2003 yılında da Rusya’nın Yakutistan bölgesinde orman yangınlarını takip eden kıtlık döneminde sincaplar doğayı tahrip etmiş ve diğer hayvanlara saldırmıştı. Bölgeden sincapların nadiren de olsa insanlara saldırdığı yönünde haberler de gelmişti. 
     
</TEXT>
</DOC>
