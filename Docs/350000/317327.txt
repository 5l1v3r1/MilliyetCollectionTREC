<DOC>
<DOCNO> 317327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sontur16.html </URL>
<DATE> 2005/02/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
SSK hastanelerinin devri... Uzun kuyruklar oluştu... 
</HEADLINE>
<TEXT>

     Bolu'da, SSK'lılar devlet hastanesine dönüşen Bolu SSK Hastanesi'nde hasta kayıt işlemlerini yaptırabilmek için uzun kuyruklar oluşturdu. 
     SSK hastanelerinin 19 Şubat'tan itibaren Sağlık Bakanlığı'na devredilmesiyle ''Bolu Köroğlu Devlet Hastanesi'' adını alan SSK Bolu Hastanesi'nin Başhekimi Dr. Erdal Kaya, hastanenin devir işlemlerinin tamamladığını belirterek, ''Hastanemizde çalışan 273 personel artık Sağlık Bakanlığı personeli statüsüne alındı. Hastanede yer alan donanımlar da Bakanlığa devredildi'' dedi. 
     Hastanelerinin bilgisayar altyapısı yenilendiğinden hasta kayıt işlemleri sırasında yoğunluk yaşandığını ifade eden Kaya, şöyle konuştu 
     ''Bugün devir sonrasında ilk mesai yapıldı. Yaşanan aksamalar ilerleyen günlerde ortadan kalkacaktır. Hastanemizin eczanesinin SSK'lılara Nisan ayına kadar hizmet vermesi söz konusu değil. SSK eczanesi kapatıldı. SSK'lılar Bolu'da bakanlıkla sözleşme imzalayan 67 eczaneden ilaçlarını alabilecekler.'' Bolu'daki deprem sonrasında Avrupa Kalkınma Bankası kredisiyle 9.2 milyon avroya yaptırılan Bolu SSK Hastanesi binasının da Sağlık Bakanlığı'na devredileceğini bildiren Kaya, şunları söyledi 
     ''Hastane binamız ve ihalesi yapılan yeni donanımların tamamı Bakanlığa devredilecek. Hastanemizde önceden uygulanan randevu sistemi uygulaması ise hastaların sıkıntı yaşamaması açısından devam edecek.'' 
     
     HASTALARIN FİŞ PARASI TEPKİSİ 

     Bolu Köroğlu Devlet Hastanesi'ne muayene için gelen hastalar, hastanenin bilgisayar sistemi yeni uygulamaya hazır olmadığı için hasta kayıt işlemlerinin yapıldığı gişeler önünde uzun kuyruklar oluşturdu. 
     Kayıt kuyruğunda 2 çocuğuyla bekleyen Fatma Akman, ''1.5 yaşındaki oğlum hasta, 4 yaşındaki kızım evde yalnız kalmasın diye hastaneye birlikte geldik. Yaklaşık 1 saattir kayıt sırası alabilmek için bekliyoruz'' dedi. 
     Hastalardan Ali Erdoğan ise kayıt için bekleyen hastalardan 80 YKr 800 bin lira kayıt parası alındığını iddia ederek, ''SSK'lılar devir işlemi öncesinde bu parayı ödemeden muayene olabiliyorlardı. Bu işlem haksızlık'' diye konuştu. 
     Kuyrukta bekleyen diğer hastalar da 80 YKr kayıt ücreti alınmasına tepki gösterdi. 
     
     ESKİŞEHİR'DE DE KUYRUK 

     Eskişehir Yunus Emre Devlet Hastanesi adını alan eski SSK Bölge Hastanesi'nde ilk gün, SSK'lılar, hasta kayıt işlemlerini yaptırabilmek için uzun kuyruklar oluşturdu. 
     Eskişehir Sağlık Müdürü Doç. Dr. Alaettin Ünsal, Yunus Emre Devlet Hastanesi Başhekimi Dr. Mehmet Yaşar Akarca'yı ziyaret etti, personele çiçek verdi. 
     Doç. Dr. Ünsal, ilk gün olması nedeniyle hastanede bazı aksaklıkların yaşanabileceğini, sorunların giderilmesi için çalışmaların aralıksız sürdüğünü kaydetti. 
     SSK hastanesinin Sağlık Bakanlığı'na devredilmesinin ardından vatandaşlara 4 bin 100 personelle hizmet vermeye başladıklarını belirten Doç. Dr. Ünsal, şöyle konuştu 
     ''Kent merkezinde toplam 4 hastane, 20 sağlık ocağı, 2 verem savaş sağlık birimi, 1 ağız-diş sağlık merkezi, 1 semt polikliniği, 1 sürekli sağlık birimi ile 4 sağlık merkeziyle vatandaşa hizmet veriyoruz. Sağlık hizmetinin daha kaliteli verilmesi için çaba sarf ediyoruz.'' Başhekim Dr. Akarca da devrin ardından sağlık hizmetinin verildiği ilk gün, yaşanan yoğunluğun normal olduğunu, söz konusu kuyrukların kayıt işlemleri sırasında oluştuğunu söyledi. Dr. Akarca, ileri günlerde hasta yoğunluğunun normale döneceğini savundu. 
     Konuşmaların ardından, Başhekim Dr. Akarca ile bazı sağlık personeli, hastalara şeker ikram etti. 
     Bazı hastaların, oluşan uzun kuyruklar nedeniyle hastane yönetimine tepki gösterdiği gözlendi. 
     
</TEXT>
</DOC>
