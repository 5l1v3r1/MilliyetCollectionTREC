<DOC>
<DOCNO> 343830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonyas22.html </URL>
<DATE> 2005/05/18/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
900 hatlarda çalışan kadınların maaş isyanı... 
</HEADLINE>
<TEXT>

     Kadıköy’de erotik telefon hatlarında çalışan kadınlar, 2 aydır maaş alamadıkları gerekçesiyle, şirketin bir yöneticisi ile muhasebecisini odaya kilitledi. 
     Kozyatağı Bayar Caddesi’nde faaliyet gösteren ve Dek Ajans olarak tanınan Katma Değerli Servisler Limited Şirketi’ne gelen kadınlar, 2 aylık maaşlarını alamadıkları gerekçesiyle ajans yöneticisi Cevat Kırali ile firma muhasebecisi bayanı odaya kilitledi. 
     Durumun bildirilmesiyle olay yerine gelen polis, Kırali ile diğer görevliyi kilitlendiği odadan çıkardı. Cevat Kırali’nin şikayetçi olmaması üzerine polis binadan ayrıldı. Kırali’den ücretlerinin ödeneceği sözünü alan kadınlar ise binada beklemeye devam ediyor. 
     Çoğunluğunu üniversite öğrencilerinin oluşturduğu öfkeli kadınlar gazetecilerle görüşmezken, adının açıklanmasını istemeyen bir kadın, hiçbir sosyal güvenceleri olmadan çalıştıkları işyerinin, şikayetçi olmaya çekineceklerini düşünerek maaşlarını ödemediğini öne sürdü. 
     Cevat Kırali ise telefon hatlarında çalışan kadınların maaşlarını hak ettiklerini belirterek, "Ancak şu ana kadar ödeyemedik. İlgili kurumdan 3 aylık paramızın ödenmesi halinde bu maaşları ödeyeceğiz. Bu kurum ödemezse de cuma gününe kadar temin edip maaşlarını vereceğiz" dedi. 
     Polisin, şirketin durumunu Maliye ve SSK müfettişlerine bildirdiği öğrenildi. 
     
</TEXT>
</DOC>
