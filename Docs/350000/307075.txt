<DOC>
<DOCNO> 307075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/yasam/axyas01.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatilcilere kar sürprizi 
</HEADLINE>
<TEXT>


Okulların erken tatile girmesini fırsat bilip yollara koyulanlar, kar engeline takıldı. Yetkililer uyardı Araçlarınızda battaniye ve yiyecek bulundurun 

HABER MERKEZİ 

Bolu'da önceki akşam başlayan ve aralıksız devam eden kar yağışı, tatilcilere zor anlar yaşattı. Karayolları ekipleri, Bolu Dağı'nda yol zemininde buzlanmayı önlemek için çalışmalarını aralıksız sürdürse de tatilciler, özellikle Abant Kavşağı'nda uzun kuyruklar oluşturdu. Bolu Trafik Bölge Müdürlüğü yetkililerinden alınan bilgiye göre, kar yağışı ve etkili sis sonrası, biri zincirleme olmak üzere 8 trafik kazası meydana geldi, 27 kişi yaralandı. Bolu Dağı'nda şarampole yuvarlanan bir kargo kamyonu da, yaklaşık bir saatlik çalışma sonucu kurtarıldı. Yetkililer, sürücüleri araçlarında zincir, takoz, çekme halatı, battaniye ve yiyecek bulundurmaları konusunda uyardı. 
Ege Denizi'ndeki koşullar nedeniyle de, Gökçeada ve Bozcaada'ya deniz ulaşımı aksadı. 

Gemi battı 
Ağaç ve kereste yüklü yabancı bandıralı bir yük gemisi, Kırklareli'nin Demirköy İlçesi'ne bağlı İğneada Beldesi sahilinde olumsuz hava koşulları nedeniyle yük kayması sonucu battı. Mürettebat kendi imk nlarıyla kurtuldu. 

Mehmet Ağar mahsur kaldı 

DYP Genel Başkanı Mehmet Ağar, yoğun kar yağışı nedeniyle Antalya - Burdur karayolunda bir süre mahsur kaldı. 20. kilometredeki Çubuk Beli'nin trafiğe kapanması dolayısıyla bir süre burada bekleyen Ağar, yolun açılmaması üzerine, kendisini takip eden polis eskortları eşliğinde Antalya'ya döndü. Karayolları Bölge Müdürlüğü'nden alınan "Yol açıldı" bilgisi üzerine yeniden yola çıkan Ağar, yaklaşık 10 kilometrelik bir yolculuktan sonra, yolun kapalı olduğunu öğrenip Isparta üzerinden Burdur'a hareket etti. 


</TEXT>
</DOC>
