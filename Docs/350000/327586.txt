<DOC>
<DOCNO> 327586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sonspo15.html </URL>
<DATE> 2005/03/27/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Diyarbakırspor'da Beşiktaş maçı hazırlıkları... 
</HEADLINE>
<TEXT>

     Diyarbakırspor Kulübü Menajeri İsmet Yılmaz, Beşiktaş ile yaptıkları protokol gereği 3 oyuncunun Beşiktaş maçında oynayamayacağını söyledi. 
     Yılmaz, yaptığı açıklamada, haftaya sahalarında yapacakları Beşiktaş maçı hazırlıklarını yoğun bir tempoyla sürdürdüklerini belirterek, sahadan galibiyetle ayrılmayı hedeflediklerini belirtti. 
     Takımda cezalı Recep ile kart cezalısı Burhan'ın maç kadrosunda yer alamayacağını ifade eden Yılmaz, şöyle dedi 
     ''Sezon başında Beşiktaş ile yaptığımız protokol gereği bu takımdan kiralık olarak aldığımız 3 oyuncumuz maçta oynamayacak. Protokol gereği Sinan Kaloğlu, Yasin Sülün ve Eser Beşiktaş maçı kadrosunda yer alamayacak. Ama yerlerine oynayacak diğer arkadaşlarımız onları aratmayacak düzeydedir. Çalışmalarımızı aralıksız sürdürüyoruz. Cuma günü kampa girerek maç saatini bekleyeceğiz. Hedefimiz sahadan 3 puanla ayrılmaktır. Başarılı olacağımıza inanıyorum.'' 
     
</TEXT>
</DOC>
