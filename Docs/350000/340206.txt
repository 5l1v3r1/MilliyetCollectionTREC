<DOC>
<DOCNO> 340206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonspo03.html </URL>
<DATE> 2005/05/06/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Fenerbahçe'de yerli avı... 
</HEADLINE>
<TEXT>

     Ze Roberto için atağa kalkan Fenerbahçe, gözünü Nihat Kahveci, Yıldıray Baştürk ile Hamit Altıntop gibi Avrupalı Türkler’e çevirdi. 
     
     38.5 milyon dolar ayrıldı 

     Teknik direktör Christoph Daum’la 2008’e kadar devam kararının ardından ön anlaşma yapılan yerli ve yabancı transferler şampiyonluğun garantilenmesiyle birlikte açıklanacak. 38,5 milyon dolarlık dev transfer bütçesiyle önümüzdeki sezona girecek olan Fenerbahçe, en çok yerli milli bombalarla gündeme gelecek. Kanarya’da, ufak pürüzler olan Nihat Kahveci, Yıldıray Baştürk ve Hamit Altıntop ile anlaşmaya varıldığı belirtildi. 
     
     Bilgiç ile Kuş faktörü 

     Alman hocanın yardımcısı Murat Kuş’un çabaları sonucu Sociedad’lı yıldızın transferinde yol alındığı öğrenildi. Kuş’un Beşiktaş’ta görev yaptıkları dönemde Kahveci ile yakınlığı biliniyordu. Interli Emre Belözoğlu ise astronomik teklife net bir cevap veremezken, bunda çevresindekilerin baskısının etkili olduğu belirtildi. Inter’le sağlam bağlantıları olan Celalettin Bilgiç de, bu transferin kulüp ayağı için çalışıyor. 
     
     Kutlualp yine başrolde 

     Alman Ligi Bundesliga’nın güçlü takımlarından Schalke 04’te başarıyla forma giyen, Türk Milli Takımı’nın da önemli isimlerinden olan Hamit Altıntop’la ise tüm pürüzlerin giderildiği ve iki tarafın da istekli olmasının işi oldukça kolaylaştırdığı belirtildi. Gerek yerli, gerekse dış basının yere göğe sığdıramadığı Yıldıray Baştürk’ün de, Hakan Bilal Kutlualp’in Hamit için Almanya’da bulunduğu sırada olumlu yanıt’ verdiği ifade edildi. 
     
     Hedef Avrupa’da başarı 

     38.5 milyon dolarlık bütçe için Sarı - Laciverti yönetim, Önümüzdeki sezon Avrupa’da başarı istiyoruz. Planlamalarımızda hata yapmayalım’ uyarısında bulundu. Ze Roberto gibi büyük bir yıldıza da kanca atan Fenerbahçe, transferlerdeki başarılı hamleleriyle gündemde kalmayı başaran yönetici Hakan Bilal Kutlualp hedeflenen oyuncuların işini de bitirmesi halinde tam bir yıldızlar topluluğu kimliğine bürünecek. 

     
</TEXT>
</DOC>
