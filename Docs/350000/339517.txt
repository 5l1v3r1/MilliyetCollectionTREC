<DOC>
<DOCNO> 339517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/soneko10.html </URL>
<DATE> 2005/05/04/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
OECD Türkiye emekli aylığında cömert 
</HEADLINE>
<TEXT>

     OECD’nin emekli aylıklarıyla ilgili ilk kez gerçekleştirdiği araştırmada, Türkiye, ortalama kazanç üzerinden tam çalışma gerçekleştirmiş bir emekliye ödediği emekli aylığının çalışırken aldığı aylıkla karşılaştırılmasında, "cömert emekli aylığı ödemesi yapan ülkeler" arasında gösterildi. Türkiye’deki emeklilik yaşının OECD ortalamasından düşük kaldığı belirtilen raporda yer alan 2040 yılına uzanan projeksiyonda ise, Türkiye erkekler için 
     80, kadınlar için 83 yaşla ortalama hayatta kalma umudu 
     açısından OECD ülkeleri arasında son sırada yer aldı. 
     OECD’nin, üye ülkelerdeki emekli aylıklarını çeşitli kriterlere uygun olarak karşılaştırmaya yönelik bir araştırma yaptı. Yaşam beklentisindeki yükselişin emekli maaş ödemelerinin maliyetini artırdığına dikkat çekilen araştırmada, bu nedenle çoğu OECD ülkesinde emeklilik yaşını yükseltme ve bazı durumlarda sabitlenmiş bir emeklilik yaşının geçersiz kılınmasının desteklendiği belirtildi. OECD için ortalama emeklilik yaşının 65 olduğu ve bu yaştan itibaren yapılacak her bir yıllık ek çalışmanın, emekli maaş ödeme yükünü yüzde 3’den daha fazla indireceği hesaplandı. 
     Türkiye, Çek Cumhuriyeti, Fransa, Macaristan, Kore ve Slovakya ile birlikte emeklilik yaşı 65’den düşük olan ülkeler arasında yer aldı. Ancak Türkiye, hayatta kalma umudu açısından 2040 yılına yönelik yapılan projesiyonda OECD ülkeleri içinde, en az hayatta kalma umuduyla son sırada yer aldı. Bu projeksiyona göre Türkiye’de hayatta kalma yaşı 2040 yılında erkekler için 80’e, kadınlar için 83’e çıkacak. 
     Araştırmaya göre, Çek Cumhuriyeti, en düşük emekli aylığı ödemesinde, çalışılırken elde edilen ortalama kazancın yalnızca yüzde 12’sini hesaba katarken, Lüksemburg ve Portekiz’in ortalama kazancın yüzde 40’ından daha fazlası düzeyinde en az emekli maaş ödemesi sağladığına dikkat çekildi. Yunanistan, Avusturya ve Belçika’nın da bu anlamda cömert sosyal yardımlar sunduğu belirtilen çalışmada, ülkelerin çoğunda kazanç ilişkili emekli maaş ödeme düzenlemelerinin, yaşlı insanların makul bir yaşam standartını sürdürmelerine yardım etmek üzere dizayn edildiği belirtildi. 
     Lüksemburg’ta ortalama kazanç üzerinden tam bir çalışma yapmış olan için ikame oranının yüzde 102 olduğu kaydedilen araştırmada, "Bu, emekli maaşı gerçekten emeklilikten önceki kazançlardan daha yüksek anlamına gelir" denildi. Araştırmada, bu anlamda, Türkiye ile birlikte Avusturya, Macaristan, İtalya ve İspanya da ortalama kazanç üzerinden tam bir çalışma yapan kişiye yüzde 75’i aşan ikame oranıyla "cömert emekli aylık ödemesi" sağlayan ülkeler olarak sıralandılar. Buna karşılık kazanç ilişkisi olmayan İrlanda’nın en düşük ortalama kazançta ikame oranına sahip olduğu, Meksika, Yeni Zellanda, İngiltere ve ABD’nin de yüzde 36 ve yüzde 38.6’lık ortalama kazancı ikame oranıyla "en az cömert olan ülkeler" arasında yer aldıkları bildirildi. 
     Ancak raporda yer alan çalışan işçilerin aldıkları ortalama ücretlere ilişkin veriler uyarınca, Türkiye, 30 OECD ülkesi içinde dolar bazında yıllık 6 bin 571 dolarla sondan 6’ıncı, satın alma gücü paritesine göre de sondan 7’inci 
     sırada yer alıyor. 
     Araştırmada, hükümetler için maliyetlerin yalnızca ödeme düzeyiyle değil, ödeme süresiyle de ilişkili olduğu anımsatılırken, bunun da hem emeklilik yaşına hem de ortalama ömür beklentisine bağlı olduğunun altı çizildi. 
     OECD’nin 2040 yılına yönelik projeksiyonlarına göre OECD için ortalama yaşam beklentisi erkekler için 83.1, kadınlar için 86.6 yıla çıkacak. Ancak bu sürenin ülkeden ülkeye değiştiği kaydedildi. Tüm OECD ülkeleri için benzer bir emeklilik aylığı ve benzer bir emekli aylığına hak kazanma yaşı varsayıldığında, daha uzun yaşam beklentisi olan İzlanda, Japonya, Norveç, İsveç ve İsviçre gibi ülkelerin daha düşük yaşam beklentisi olan Macaristan, Meksika, Polonya, Slovakya ve Türkiye’ye göre daha yüksek emekli maaş maliyetleriyle karşılacakları hesaplandı. 
     
</TEXT>
</DOC>
