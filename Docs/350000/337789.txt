<DOC>
<DOCNO> 337789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonsiy14.html </URL>
<DATE> 2005/04/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Sığınma evleri'nde gizlilik 
</HEADLINE>
<TEXT>

     Devlet Bakanı Güldal Akşit, şiddete uğradığı kişilerden kaçan ve izinin bulunmasını istemeyen kadınların, çocuklarının ve kuruluşta çalışanların can güvenliğinin sağlanması ve olumsuz olayların önlenebilmesi için kadın konukevlerinin gizliliğinin sağlanmasını istedi. 
     Güldal Akşit, "Kadın Konukevleri ve Gizliliğe Riayet Edilmesi" konusunda Valiliklere birer genelge gönderdi. 
     Akşit, hükümetin, kadına yönelik istismar ve şiddetle mücadele konusunda kararlı olduğunu belirterek, şiddeti önleme politikalarının geliştirilmesi, yasal önlemlerin alınması, şiddete uğrayan kadınların ya da bu riski taşıyan kadınlar için koruyucu ve destek hizmetlerinin sağlanması, kadın konukevlerinin açılması, kadın ve çocuklara destek sağlanması için çaba harcadıklarını, ayrıca bu konuda sivil toplum örgütlerinin çalışmalarına destek verdiklerini kaydetti. 
     Şiddete uğradığı kişilerden kaçan ve izinin bulunmasını istemeyen kadınların, çocuklarının ve kuruluşta çalışan personelin can güvenliğinin sağlanabilmesi, şiddet uygulayan kişilerin iz sürmesi nedeniyle yaşanabilecek olumsuz olayların önlenebilmesi açısından kadın konukevlerinde gizliliğin büyük önem taşıdığını belirten Bakan Akşit, konukevlerinin adres ve telefonlarının gizli tutulması, kuruluşları tanıtan tabela asılmaması gerektiğine dikkati çekti. 
     

     
</TEXT>
</DOC>
