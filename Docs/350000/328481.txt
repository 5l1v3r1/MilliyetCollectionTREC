<DOC>
<DOCNO> 328481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun54.html </URL>
<DATE> 2005/03/30/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Fransa, Irak'ta rehin tutulan gazeteci için seferber 
</HEADLINE>
<TEXT>

     Fransa'da Senato ve Meclis üyesi yaklaşık 300 parlamenter, kent merkezinde düzenlenen bir etkinlikte, Ocak ayından bu yana Irak'ta rehin tutulan Liberation gazetesi muhabiri Florence Aubenas ve tercümanı Hüseyin Hanun'un serbest bırakılması çağrısında bulundular. 
     Trocadero Meydanı'nda toplanan parlamenterler, rehin tutulan gazeteci ve tercümanıyla dayanışma içinde olduklarını göstermek ve kamuoyunun bu konuya duyarsız kalmaması için bu eyleme giriştiklerini bildirdiler. 
     Liberation gazetesi yöneticileri ve Sınır Tanımayan Gazeteciler Örgütü temsilcilerinin de destek verdiği eyleme, iktidardaki Halk Hareketi Birliği UMP lideri Nicolas Sarkozy ve Sosyalist Parti Genel Sekreteri François Hollande da katıldı. 
     Parlamenterlerin eylemi, rehin tutulan gazeteci ve tercümanın adlarının üzerinde yazılı olduğu balonların gökyüzüne bırakılmasıyla sona erdi. 
     
</TEXT>
</DOC>
