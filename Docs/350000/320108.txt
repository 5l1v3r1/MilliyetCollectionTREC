<DOC>
<DOCNO> 320108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur30.html </URL>
<DATE> 2005/03/02/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İller Bankası Vakfı'nın haritası için suç duyurusu... 
</HEADLINE>
<TEXT>

     Türkiye Kamu-Sen ve Türk Eğitim Sendikası Sivas temsilcilikleri, İller Bankası Sosyal Yardımlaşma ve Emeklilik Vakfı tarafından bastırılan 2005 yılı ajandasıyla ilgili suç duyurusunda bulundu. 
     Sendika üyeleriyle birlikte Cıbıllar Parkı önünde söz konusu ajandada ''sözde Kürdistan ve Anadolu'nun bir kısmını kapsar şekilde Ermenistan haritasına'' yer verilmesiyle ilgili basın açıklaması yapan Kamu-Sen İl Temsilcisi Musa Akkaş, sendikalarının milli hassasiyetleri daima önde tutan büyük bir sivil toplum örgütü olduğunu söyledi. 
     Ellerine İller Bankası Sosyal Yardımlaşma ve Emeklilik Vakfı 2005 yılı ajandasının geçtiğini belirten Akkaş, şunları kaydetti 
     ''Bu ajandanın sonunda bir firmanın reklamının alt kısmında, ülkemizin sınırlarını hala Sevr saçmalığı içinde görmek isteyen, ülkemizin bir kısmını Ermenistan ve sözde Kürdistan hayali toprakları gibi gösteren, İstanbul'u bir Rum şehri gibi belirterek adını Costantine olarak yazan bir haritayla karşılaştık. Batılı emperyalistler, ülkemiz üzerinde gözü olanlar Sevr peşinde, ülkenin bir kısmını Ermenistan, sözde Kürdistan, Costantina olarak görmek isteyenler vardır. Bunlara içeride de alet olanlar bulunmaktadır. Bu haritayı düzenleyenlerin de iyi niyetli olmadıkları ortadır.'' Cumhuriyete bağlı, sivil toplum örgütü olmanın sorumluluğunu bilen insanlar olarak, bu durumun kendilerini üzdüğünü ifade eden Akkaş, ''Türkiye Kamu-Sen olarak bu haritayı bu ajandaya koyanları gayri ciddi ve gayri ahlaki buluyoruz. Bugün bu haritayla ilgili olarak, haritayı ajandasında yayınlayan İller Bankası Sosyal Yardımlaşma ve Emeklilik Vakfı yöneticilerinden ve haritayı reklamına koyan şirketten şikayetçiyiz'' diye konuştu. 
     Daha sonra söz konusu sendikalara vekaleten Avukat Hamdi Akın tarafından ajandayla ilgili Sivas Cumhuriyet Başsavcılığı'na suç duyurusunda bulunuldu. 
     
</TEXT>
</DOC>
