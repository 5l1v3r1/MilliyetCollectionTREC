<DOC>
<DOCNO> 339881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonsiy16.html </URL>
<DATE> 2005/05/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Çek Cumhurbaşkanı AB'ye üye olmanıza taraftarım 
</HEADLINE>
<TEXT>

     Çek Cumhuriyeti Cumhurbaşkanı Vaclav Klaus, "Çok açık bir şekilde şunu söylemek istiyorum ki ben sizin AB’ye üye olmanıza taraftarım" dedi. 
     Forum İstanbul 2005’e onursal konuk olarak katılan ve bir konuşma yapan Klaus, Forum ile ilgili kendi bakış açısından birkaç şey söyleyeceğini, bu bakış açısının, 15 yıl önce çok baskıcı komünist rejimden kurtulan bir ülkenin bakış açısını göstereceğini kaydetti. 
     Klaus, "Çok açık bir şekilde şunu söylemek istiyorum ki ben sizin Avrupa Birliği’ne üye olmanıza taraftarım. Bunu yalnız burada olduğum için söylemiyorum. Bunu tekrar tekrar, açık açık ve yüksek sesle kendi ülkemde de söyledim, başka birçok Avrupa ülkesinde de..." dedi. 
     Adil olmak gerekirse AB’nin yalnızca Türkiye’ye değil, AB’nin katılımına açık ve hazır olan her ülkeye açık olması gerektiği inancını dile getiren Klaus, şöyle konuştu 
     "Bence Avrupa’da hiç kimsenin kendini Avrupa’nın sahibi olarak görme hakkı yok. Ve özellikle bazıları çıkıp da Avrupa ile AB arasında kimlik benimsemeye kalkıştıkları zaman buna karşı çıkıyorum. 
     Türkiye’nin gelecekte Avrupa’ya değil AB’ye gireceği çok açık ve ben zamanı geldiğinde bu AB denen insan yapısı kuruma katılacağınızı umuyorum. Yani Avrupa’nın bir üyeliği söz konusu değil. Yüzyıllar boyunca coğrafi açıdan gelişmiş bir Avrupa kıtası var. Bu ikisi ayrı şeyler." 
     
     "TÜRKİYE’NİN AB’YE KATILIMINA TARAFTARIM" 
     Vaclav Klaus, fikirler ve çıkarlar açısından bakılacak olursa Türkiye’nin AB’ye katılımına taraftar olduğunu ifade ederek, şunları söyledi 
     "Çünkü ben gittikçe birbirine daha yakın kapalı bir birlik kavramına karşıyım. Çünkü ben tekdüzelik istemiyorum. Herkese uygun yasal kurallar, aşırı homojenleştirme, kültürel uyum ve bağımlılık istemiyorum. Bu nedenle Türkiye’yi AB’ye egoist nedenlerden dolayı da davet etmeye hazırım. Büyük, güçlü, kendinden emin, kültürel açıdan çeşitli, bazı bakımlardan gerçekten farklı bir ülkenin Avrupa’nın geleceğiyle ilgili tartışmalarda rol almasından büyük zevk duyacağım." Klaus, AB’ye 1996 Ocak ayında başvurmalarından bu yana geçen hazırlık süreci boyunca ve 1 yıllık üyelik sürecinin, AB’nin gelecekteki üyeleri için güzel dersler oluşturduğunu söyledi. 
     AB’nin bir yandan özgürleştirirken öbür yandan da sınırlayıcı bir kurum olduğunu kaydeden Klaus, "Bir ülkenin yeterli içgüdüsü yoksa, açıklık için özgürleşme için, politik, sosyal, ekonomik ve kültürel özgürlükler için AB ve aşırı hazırlıklar, buna bağlı hazırlıklar olumlu bir özgürleştirici etken olabilir" dedi. 
     
     "HERHANGİ BİR BEYANDA BULUNMAK İSTEMİYORUM" 
     Klaus, bir ülkenin insan faaliyetlerini özgürleştirmek ve kuralları kaldırmak istiyorsa AB’nin katkısının ya tarafsız ya da bazen olumsuz bile olabileceğini ifade ederek, "Bu konuda Türkiye ile ilgili herhangi bir beyanda bulunmak istemiyorum" diye konuştu. 
     Klaus, kendi ülkesi açısından bakıldığında ise AB’nin özgürleştirici etkisinin biraz marjinal olduğunu belirterek, "Bizim kendi çabalarımız, baskıcı komünist rejimin devrilmesinden sonraki kendi çabalarımız aynı sonuçları almamızda etkili oldu" değerlendirmesinde bulundu. 
     Konuşmasında bilgi toplumu ve bilgi ekonomisi konularına da değinen Klaus, insanlığın evriminin ekonomiyi bilgi açısından verimli yapma konusundaki araştırmalarla dolu olduğunu, bilgi açısından en verimli sistemin serbest piyasa ekonomisi olduğunu söyledi. 
     Vaclav Klaus, piyasa ekonomisinin son zamanlarda muazzam teknolojik ilerlemelere rağmen herhangi bir yenilikçi tanımlamaya ihtiyaç duymadığını belirterek, ekonomik sistemlerde çok pahalı tecrübeler yaşandığını, modern bilgi teknolojisinin dünyayı değiştirdiğini kaydetti. 
     Klaus, "Ben yarı bilimsel tanrılara, kolaycı çözümlere karşıyım. 
     Benim görüşüme göre bilgi teknolojisi bunlardan biridir" dedi. 
     
</TEXT>
</DOC>
