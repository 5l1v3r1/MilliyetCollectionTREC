<DOC>
<DOCNO> 311621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sondun19.html </URL>
<DATE> 2005/02/02/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Gül Bazı tehlikeler var, ABD'den daha fazlasını bekliyoruz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Çin Halk Cumhuriyeti'ni ziyaretinde Çin basını ile yabancı basına verdiği mülakatlarda, ''ABD'nin kuzey Irak'ta terör unsurlarını yok etmede daha fazla hareket etmesi gerektiğini'' söyledi. 
     ''Türkiye'nin hedefinin, Irak'ın siyasal birliğini, toprak bütünlüğünü korumak olduğunu'' hatırlatan Gül, ''Bazı tehlikeler bulunduğunu'' belirtti. 
     İngiliz Reuters ajansının bildirdiğine göre, Dışişleri Bakanı Gül, Pekin'deki konuşmasında, ''Irak'ın bazı bölgelerinde Türkiye'ye saldıran teröristlerin güvenli alanlar bulmayı sürdürdüğünü'' hatırlattı ve ''kuzey Irak'ta Kerkük kenti başta olmak üzere, Kürt unsurlarının bağımsız devlet girişiminin engellenmesi için, ABD'nin Irak'a hakim yetkili güç olarak soruna gereken ilgiyi göstermesi gerektiğini'' söyledi. 
     ''ABD, gerekeni yapıyor mu'' sorusunu Gül, ''Daha fazlasını bekliyoruz'' diye yanıtladı. 
     ''Irak'ta dinsel ve farklı soylardan halklar arası çatışmalar çıkmamasından Türkiye'nin memnun olduğunu hatırlatan Gül, ''Türkiye'nin olası çatışmalardan da kaygılı olduğunu'' belirtti. 
     ''Irak'ta akılsızca işler yapıldığını görüyoruz. Bu yüzden Irak'ta ve Irak dışında bu durumu dikkate getiriyoruz'' diyen Gül, ''Türkiye, durum kötüleşirse kuzey Irak'a asker gönderebilir mi'' sorusunu, ''Türkiye bir yere asker göndermek istemiyor. Diktatör artık Irak'ta olmadığına göre, Irak'ta yeni dönem var. O yüzden orada dışarıdan operasyonlar olmamalı'' diye yanıtladı. 
     ''İran'ın nükleer tesislerinin önceren vurulması olasılığında Türkiye ABD'ye üs olanağı sağlar mı Böyle bir hazırlık var mı '' sorusu üzerine de Gül, ''Böyle bir konu yok'' dedi ve İran'ın ''nükleer sorununun'' barış yoluyla çözülebileceğini vurguladı. 
     
</TEXT>
</DOC>
