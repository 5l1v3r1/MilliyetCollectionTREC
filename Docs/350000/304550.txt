<DOC>
<DOCNO> 304550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/siyaset/axsiy01.html </URL>
<DATE> 2005/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş Birinci aday benim 
</HEADLINE>
<TEXT>


Prof. Güneş, "Anadolu'dan herkes beni üçüncü isim olarak arıyor ama ben birinci isim olarak çıktım. Şu anda iki aday değil, iki aday müsveddesi birbirleriyle kavga ediyor" dedi 

İSTANBUL Milliyet 


Yeniden CHP Hareketi Sözcüsü Prof. Dr. Hurşit Güneş, CHP Genel Başkanlığı'na aday olduğunu açıkladı. CHP İstanbul İl Başkanlığı'nda basın toplantısı düzenleyen Güneş, partide bir süredir gözlenen gelişmelerin, gerek seçmenleri, gerekse partinin tabanını yürekten yaraladığını belirterek, "Yıllardır seçmenlerimiz, iktidar olamamanın sıkıntısını içlerine sindiremezken, şimdi bir de Genel Başkan Baykal ile Mustafa Sarıgül'ün birbirlerini şaibe ve yolsuzlukla suçlamasına şahit oluyor" dedi. CHP'de ve Türkiye'de yapılması gerekenlerle ilgili değerlendirmelerde bulunan Güneş, şöyle konuştu 
"Bugün Türkiye'nin umutlarını tazeleme tarihi. Artık CHP'deki sorunların aşılması için bir toplumsal dönüşüm hareketi başlıyor. Hem CHP'yi özüne döndüreceğiz, hem de çağdaş bir ülke ve adil bir toplum yaratacağız. CHP'de bugün itibariyle yeniden sol kimliğine kavuşma mücadelesi başlıyor." Güneş, "Tarafların üçüncü bir isim üzerinde uzlaşmak için çalıştıkları belirtiliyordu. Üçüncü isim siz olabilir misiniz " sorusu üzerine şunları kaydetti 
"Hayır. Açıkçası Anadolu'dan herkes beni üçüncü isim olarak arıyor ama ben birinci isim olarak çıktım. Bunların aksi de olmamalı. Dikkat ederseniz, şu anda iki tane aday çıkmış durumda değil. İki tane aday müsveddesi birbirleriyle kavga ediyor. Partilimizi ve seçmenimizi üzüyorlar. İkisine de 'Çekilin' diyorum. Çıkmayın aday." 


</TEXT>
</DOC>
