<DOC>
<DOCNO> 334671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/spor/spo11.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Favori Manchester United 
</HEADLINE>
<TEXT>


David Moyes'in kısıtlı imkanlarla zirve yarışının içinde tuttuğu Everton, Şampiyonlar Ligi'nin baskısını kaldıramaz. Wenger ile ikinci sıra yarışına giren Ferguson, Everton'ı geçmek zorunda 


Üst üste üç mağlubiyetten sonra çok kritik Crystal Palace sınavını farklı geçen Everton moralli. Arsenal'in üç puan gerisine düşen Manchester United'ınsa ikinci sıra iddiasını sürdürmek için puan kaybına tahammülü yok. Gerek Kırmızı Şeytanlar'ın tecrübesi, gerek genç Everton'ın Şampiyonlar ligi baskısını kaldıramaması ibreyi Ferguson'ın ekibine çeviriyor. Tek farklı da olsa favori Manchester United. 

Bolton-Southampton 
İki takım için de hayati önem taşıyan bir müsabaka. Son 3 maçında yediği 3'er golle 3'er puan kaybeden Southampton son üçlünün arasına girdi. Son 12 maçında 9 galibiyet alan Bolton Wanderers, Avrupa sevdasından kopmak istemiyor. Misafir ekibin puana daha çok ihtiyacı var, ama Bolton sahasında galibiyete yakın taraf. 

Middlesbrough-Fulham 
İstikrarsız Middlesbrough'un kalan bir ayda UEFA Kupası'na katılması çok zor görünüyor. Fulham da dipteki dörtlünün 7 puan üstünde olma rahatlığı ile ligin bitimini bekliyor. İki takımın da hedefsizliği maç sonucu tahminini güçleştirse de, ev sahibinin saha avantajı dikkate alınabilir. 

Man. City-Birmingham 
Ligin hedefsiz iki takımı karşı karşıya. Orta sıralarda yer alan ve ne UEFA iddiası ne de düşme korkusu olan iki ekip için beraberlik ideal sonuç. Sonra saha avantajı olan City düşünülmeli. 

Blackburn-C.Palace 
Souness'ın gidişiyle tökezleyen Blackburn, Hughes'la toparlandı ve bu hafta kazanarak Souness'ın Newcastle'ının üstüne çıkmayı hedefliyor. Önce ev sahibi galibiyeti. 

Aston Villa-Charlton 
David O'Leary'nin Villa'sı son 3 haftada aldığı 7 puanla çıkışta. Az da olsa UEFA iddiası olan iki ekipten ev sahibi Villa galibiyete daha yakın. 



</TEXT>
</DOC>
