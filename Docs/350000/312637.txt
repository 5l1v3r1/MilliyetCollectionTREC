<DOC>
<DOCNO> 312637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sondun15.html </URL>
<DATE> 2005/02/05/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
UUİ'ye gönderilecek astronot salyangozlar seçildi... 
</HEADLINE>
<TEXT>

     Yörüngedeki Uluslararası Uzay İstasyonu'na UUİ gönderilecek salyangozlar, Rusya Bilimler Akademisi'nde titizlikle yapılan bilimsel testlerden sonra seçildi. 
     Ria Novosti ajansının haberine göre, Gürcistan'dan getirilen yüzlerce sümüklü böcekten seçilen 50 kadarı, UUİ'de yapılacak yerçekimi deneylerinde kullanılmak üzere uzaya gönderilecek. 
     Biyolog Guivi Gorguiladze, uzaya gönderilecek salyangozların, uçuş öncesi astronotlara uygulandığı gibi bir santrifüj makinesine yerleştirilerek, seçildiğini belirtti. 
     Bilim adamı, 28 Şubat'ta uzaya gönderilecek sümüklü böceklerin bu simülasyon sırasında uzay aracının şartlarını hissettiklerini kaydetti. 
     Gorguiladze, uzaydaki deneylerde, yerçekiminin iç kulaktaki etkilerinin gözlemleneceğini, zira insan ile hayvanlarda bu organların hücrelerinde büyük bir fark bulunmadığını belirtti. 
     ''Salyangoz mürettebatın'' Nisan sonunda dünyaya dönmesi bekleniyor. 
     Şu anda Rus Salijan Şaripov ile Amerikan Leroy Chiao'nun bulunduğu UUİ'ye Nisan ayında İtalyan astronot Roberto Vittori de katılacak. 
     
</TEXT>
</DOC>
