<DOC>
<DOCNO> 344955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sondun05.html </URL>
<DATE> 2005/05/23/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
KKTC lideri Talat Washington Times'a yazdı... 
</HEADLINE>
<TEXT>

     Washington DHA 

      KKTC Cumhurbaşkanı Mehmet Ali Talat, Amerikan yönetimi ve uluslararası topluluğun çabalarıyla Kıbrıs’ın bir barış ve özgürlük adası haline gelebileceğini söyledi. 
     Amerikan The Washington Times gazetesi için bir yazı kaleme alan Talat, geçen 24 Nisan gününün, son 450 yıldır Rumlara ve kendilerine evsahipliği yapan Ada’nın yeniden birleştirilmesine ilişkin referandumun yıldönümü olduğunu belirterek, Rum tarafının Annan Planı’na ’hayır’ dediğini hatırlattı. 
     Yazının başlığında "Kıbrıs sadece bir ada mı " diye soran Cumhurbaşkanı Talat, İngiliz şair John Donne’ın "Hiç kimse bir ada değildir" şeklindeki ünlü sözlerine gönderme yaparak, "Artık ’Hiçbir ada bir ada değildir’ çıkarımı yapmaya meyilliyim" dedi. 
     
     KIBRIS SIRADAN BİR ADA DEĞİL 
     Talat, Kıbrıs’ta olup bitenlerin dalga dalga yayılarak Doğu Akdeniz kıyılarının ötesini de etkilediğini söyledi. Kıbrıs’ın sıradan bir ada olmadığını belirten Talat, "Ada, eski medeniyetlerin kesişme noktasında bulunuyor, ancak dünyanın en hassas bölgelerinden birine de çok yakın" dedi. 
     Avrupa Birliği üyeliğiyle desteklenen Rum tarafının, ’Tanınmış bir hükümet olmanın verdiği rahatlığı sonsuza kadar yaşarız’ diye düşündüğünü belirten Talat, Rumların bu nedenle çözümü teşvik edecek bir tutum izlemediğini ifade etti. 
     
     ’PAPADOPULOS’UN KATI TUTUMUNA MEYDAN OKUMA İMKANIM YOK’ 
     "Kıbrıslı Türklere karşı taviz vermez polikitalarını ifşa etme çabalarımız hariç, Rum lideri Tasos Papadopulos ve kurmaylarının katı tutumuna meydan okuma yolum yok" diyen Talat, Rumlara barış ve dostluk elini uzattığını tekrarlayarak, uluslararası topluluğa "Adalet çağrımıza kulak verin" diye seslendi. 
     KKTC Cumhurbaşkanı Talat, hem ABD yönetimi hem de uluslararası topluluğun çabalarıyla Kıbrıs’ın Doğu Akdeniz, Ortadoğu ve ötesinde bir barış ve özgürlük adası olabileceğini belirtti. 
     
</TEXT>
</DOC>
