<DOC>
<DOCNO> 339350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonyas05.html </URL>
<DATE> 2005/05/03/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Geniz boşluğundan sinek larvaları çıktı... 
</HEADLINE>
<TEXT>

     Taylandlı doktorlar, bir kadının geniz boşluklarından sinek larvaları topladı. 
     Nation gazetesinin haberine göre, Çiang Mai kentinde domuz çiftliğinde çalışan 38 yaşındaki kadın, yanağım çok ağrıyor diyerek doktora gitti. 
     Muayene sonunda kadının geniz boşluğunda sinek kurtçukları bulunduğu anlaşıldı. Doktorlar, kadının burnundan 30 kadar kurtçuk çıkardı. Kurtçukların genizdeki dokunun büyük kısmını yediği anlaşıldı. 
     Doktorlar, "Kurtçuklar beyne ulaşsaydı hastayı kurtaramazdık" dedi. 
     İşi gereği sineklerle fazla haşir neşir olan kadının burnuna uyurken giren bir sineğin yumurta bıraktığı, yumurtaların bilahare çatladığı sanılıyor. 
     Aynı kentte, geçen hafta da doktorlar, boğaz ağrısından şikayet eden bir adamın gırtlağından 8 cm boyunda sülük çıkarmıştı. 
     
</TEXT>
</DOC>
