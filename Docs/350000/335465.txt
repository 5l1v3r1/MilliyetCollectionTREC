<DOC>
<DOCNO> 335465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun16.html </URL>
<DATE> 2005/04/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
AB'nin Papa ile ''laiklik'' imtihanı 
</HEADLINE>
<TEXT>

     Papa'nın radikal görüşleri ve Türkiye'nin AB üyeliğine olan karşı çıkışı dünyayı endişelendiriyor. Dünya gazetelerinde konuyla ilgili çeşitli değerlendirmeler yapılıyor. 
     Ratzinger, Türkiye karşıtlığıyla tanınıyor. Türkiye'nin yerini "Arapların yanı" olarak gören Ratzinger'in, Ankara'nın AB üyeliği aşamasında olumsuz bir etki yaratma riskinin yüksek olduğu belirtiliyor. 
     Morgan Stanley ise bugün yaptığı açıklamada Papa'nın söylemlerinin Türkiye'nin AB üyeliğini etkilemeyeceğini savundu. 
     
     ENDİŞE YARATIYOR 

     New York Times gazetesinde, Papalık görevine seçilerek 16'ncı Benedictus adını alan Kardinal Ratzinger'in, siyasi eğilimleri ve İslamiyet'e yaklaşımı nedeniyle Orta Doğu'da kaygıyla karşılandığı belirtildi. 
     ABD'de yayınlanan The New york Times gazetesinde Hassan M. Fattah imzasıyla yer alan yorum yazısında, Papa 16'ıncı Benedictus'un Orta Doğu'da nasıl algılandığına ilişkin değerlendirme yapıldı. Yeni Papa'nın, Orta Doğu'daki Arap dünyasında eski Papa kadar başarılı bir görüntü sergileyemeyeceği kaygısı yarattığına dikkat çekilirken, Ratzinger'in siyasi eğilimleri ve İslamiyet'e yaklaşımının, bölgedeki en büyük endişeyi oluşturduğuna işaret edildi. 
     Ratzinger'in, geçen Ağustos ayında Le Figaro dergisine verdiği demeçte, Türkiye'nin AB'ye kabul edilmemesi gerektiği, çünkü "Avrupa'nın bir coğrafi kıta değil, kültürel bir kıta olduğunu" savunduğuna dikkat çekildi. Ratzinger'in, Avrupa'yı oluşturan köklerin, Hristiyanlık tarafından oluşturulduğunu öne sürdüğü de anımsatıldı. 
     Yazıda, Orta Doğulu gazeteci ve uzmanların, yeni Papa'nın, Orta Doğu'daki gelişmelere ilişkin politika ve yorumarında önceki Papa kadar dengeli bir politika izleyemeyeceğine ilişkin kaygılarına da yer verildi. 
     

     
</TEXT>
</DOC>
