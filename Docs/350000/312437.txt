<DOC>
<DOCNO> 312437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonspo31.html </URL>
<DATE> 2005/02/04/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Konyaspor'un hedefi mutlak galibiyet... 
</HEADLINE>
<TEXT>

     Konyaspor Kulübü Basın Sözcüsü Bahattin Karapınar, tek hedeflerinin Çaykur Rizespor deplasmanından galibiyetle dönmek olduğunu söyledi. 
     Bahattin Karapınar, Türkiye Kupası'nda Beşiktaş'ı eleyen, geçen hafta ise Galatasaray karşısında kadro eksikliğine karşın iyi bir mücadele veren takımın gücünün, herkes tarafından iyi bilindiğini bildirdi. 
     Morali oldukça yüksek olduğu takımın, yarın deplasmanda yapılacak Çaykur Rizespor karşılaşmasına en iyi biçimde hazırlandığını anlatan Karapınar, ''Bu sabah oyuncular kısa süren bir ter idmanına alındı. Daha sonra oyuncular, teknik ekip ve yönetim birlikte Mevlana Müzesi'ne giderek dua etti. Tek hedefimiz, Çaykur Rizespor deplasmanından galibiyetle dönmek'' dedi. 
     Takımda sarı kart cezalısı Zafer Demir dışında eksik oyuncu bulunmadığını ifade eden Karapınar, ''Galatasaray maçında özellikle defans bloğunda bazı eksiklikler görülmüştü. Bu maçta oynayacak Suat Usta'nın da katkısıyla savunmada yaşanan sıkıntıyı gidereceğiz. Uzun süredir sakatlığı devam eden Altan da kadroya dahil edildi. Altan, büyük olasılıkla Çaykur Rizespor maçında görev yapacak'' diye konuştu. 
     Karapınar, kulüp binasında düzenlenen yemeğin ardından takımın öğleden sonra Rize'ye gitmek üzere uğurlanacağını sözlerine ekledi. 
     
</TEXT>
</DOC>
