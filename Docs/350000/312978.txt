<DOC>
<DOCNO> 312978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonyas06.html </URL>
<DATE> 2005/02/06/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Angelina Jolie, imzalı sutyenini verdi... 
</HEADLINE>
<TEXT>

     Son olarak Brad Pitt-Jennifer Aniston evliliğinin bitmesiyle gündeme gelen Hollywood'un çılgın güzeli Angelina Jolie, uçuş brövesi almayı başarınca öğretmenine imzalı sutyenini hediye etti. 
     Hollywood'un son yıllarda adından en çok söz ettiren kadını Angelina Jolie, çılgınlıklarına bir yenisini daha ekledi. Evlat edindiği çocuğu, Brad Pitt-Jennifer Aniston evliliğinde isminin geçmesi ve BM iyi niyet elçisi olmasıyla son aylarda sık sık haber olan Oscarlı oyuncu, The Sky Captain and The World of Tomorrow’ filmi için uçuş eğitimi almaya başladı. 
     29 yaşındaki yıldız, uçak kullanma eğitimini tamamlayarak uçuş brövesi aldı ve Santa Monica’dan California’ya üç saat boyunca uçak kullandı. Öğretmeninin eşliğinde hatasız bir iniş gerçekleştiren Jolie, başarısını uçuş öğretmenine imzalı sutyenini vererek kutladı. 
     'Lara Croft' rolüyle tüm dünyada tanınan seksi aktris, seks yaşamıyla ilgili yaptığı sıradışı açıklamalarla günlerce konuşulmuştu. 
     
</TEXT>
</DOC>
