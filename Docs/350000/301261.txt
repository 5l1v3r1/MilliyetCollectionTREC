<DOC>
<DOCNO> 301261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/soneko08.html </URL>
<DATE> 2004/12/27/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bol sıfırlı alışverişin tadını çıkarın... Yılbaşı indirimi her yerde... 
</HEADLINE>
<TEXT>

     Yeni yıl kampanyası başlatan özellikle giyim firmaları, yüzde 60'lara ulaşan indirimler ve 12 aya varan taksitlerle, tüketicilere bol sıfırlı paralarla son kez rahat bir alışveriş yapma olanağı sunuyor. 
     1 Ocak 2005'e sayılı günler kala ülke genelinde esnaf, kamu kurum ve kuruluşlar ile bankaların YTL'ye hazırlıkları hızlanarak sürüyor. 
     Bu tarihten itibaren kullanıma geçecek YTL ile bol sıfırların yükünden kurtulacak Türk Lirası TL , yenilenen yüzüyle tüketicinin cebine girecek ve alışverişlerdeki yerini alacak. Bu durumda, 1 Ocak'tan itibaren 6 sıfırlı paralarla alışveriş imkanını yakalamak çok zor olacak. 
     Hazırlıklar sürerken giyim firmaları da düzenledikleri yeni yıl kampanyaları ile tüketicilere, bol sıfırlı paralarla belki de son kez alışveriş yapma olanağı sunmak için adeta birbiriyle yarışıyor. 
     Pierre Cardin, düzenlediği kampanyasında, 399 milyon ile 499 milyon arasında satılan sezon ürünü tüm takım elbesilerini tek fiyat 399 milyon lira olarak belirledi. Bu fiyattan takım elbise alanlara ayrıca 69 milyon liralık bir gömlek ve 39 milyon liralık kıravat yılbaşı hediyesi olarak veriliyor. 
     U.S Polo, 295 milyon liraya satışa sunduğu yeni yıla özel takım elbiselerinden alanlara gömlek, kravat ve kemer hediye ediyor. 
     Ürünlerinin tamamında yüzde 35 indirime giden CCS Sarar ise takım elbiselerin fiyatını 225 milyon liraya kadar düşürdü. Bazı gömlek fiyatlarını ise yılbaşı için 25 milyon liraya kadar indiren Sarar, anlaşmalı olduğu bankanın tanıdığı olanaklara göre 4 ile 8 ay arasında taksit imkanı sağlıyor. 
     Dufy, nakit satışlarda yüzde 30, 6 aya kadar çıkan taksitli satışlarında ise yüzde 20 indirim yaparken, Desa ise ilk 100 milyon liralık alışverişlerde 20 milyon liralık ürün hediyesi kampanyası başlattı. 6 ile 10 aylık arasında taksit seçeneği bulunan Desa, ilk 100 milyon liradan sonraki her 100 milyon için ise 10 milyon liralık hediye veriyor. 
     
     ÇEK KAMPANYALARI DA İLGİ GÖRÜYOR 
     Damat Tween, yapılan alışverişin yüzde 50'si kadar alışveriş çekini müşterisine yılbaşı hediyesi olarak veriyor. Müşteri bu çek karşılığında ister hemen isterse daha sonra alışveriş yapabiliyor. Nakit alışverişlerde ilave olarak yüzde 10 daha indirim yapan firma, 4 ile 8 aylık taksitler sunuyor. Damat Tween'de bir takım elbise 698 milyon liradan başlıyor. 
     İpekyol, yüzde 50 oranındaki yılbaşı indirimini, taksit sayısı 8'e yükselterek desteklerken, Stafanel de bayan ve erkek ürünlerinin tamamında yüzde 30 indirim ve 3 taksit kampanyası başlattı. 
     Mark and Spencer ise her 250 milyon liralık alışveriş için müşterilerine 100 milyon liralık hediye çeki verirken, sadece Konya'ya özel 12 ay taksit kampanyası ile talep çekmeye çalışıyor. 
     Kiğılı da tüm ürünlerinde yüzde 60 oranında indirime gitti. 3 gömleğin fiyatını 118 milyon liraya, 3 trikonun fiyatını 99 milyon liraya kadar çeken firma ürünlerine 5 taksit yapıyor. 
     Kiğılı Kule Site Müdürü Murat Narin, vatandaşların bol sıfırlı paralarla yaptığı son alışverişlerin canlılığı artırdığını bildirdi. 
     Yeni yıl hediyesi almak isteyenlerin adeta alışveriş merkezlerine akın ettiğini dile getiren Narin, ''Bunda ekonomideki istikrar da büyük önem taşıyor. Artık Hükümet'e güvenen vatandaşlar daha rahat alışveriş yapabiliyor. Bu durum en çok bizi sevindiriyor'' dedi. 
     
</TEXT>
</DOC>
