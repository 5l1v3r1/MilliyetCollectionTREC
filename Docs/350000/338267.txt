<DOC>
<DOCNO> 338267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonyas15.html </URL>
<DATE> 2005/04/29/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Yıldız Kenter, Demirel'e yazdığı "aşk mektubu"nun hikayesini anlattı 
</HEADLINE>
<TEXT>

     Tiyatro Sanatçısı Yıldız Kenter, ''Tiyatromu birine hibe etmek istiyorum, ama tiyatroyu tiyatro olarak yaşatacak kimseyi bulamıyorum'' dedi. 
     Kenter, Ondokuzmayıs Üniversitesi OMÜ 11. Tiyatro Festivali kapsamında, Eğitim Fakültesi Kongre ve Kültür Merkezi'nde düzenlenen söyleşide öğrencilerle biraraya geldi. 
     Öğrencilerin, son yıllarda Türkiye'de tiyatronun konumuyla ilgili sorularına karşılık Kenter, tiyatronun eski desteği bulamadığını söyledi. 
     Tiyatroya yeni başladığı yıllarda basının, devlet adamlarının, seyircinin tiyatroyu desteklediğini belirten Kenter, aynı desteği şimdi görememekten yakındı. Kenter, ekonomik sorunların yanı sıra, trafik ve yağmur gibi çevresel sorunların, tinerci çocuklar ve kapkaç gibi asayiş konularının da insanların tiyatroya gitmelerini etkilediğini ifade etti. 
     Bir soru üzerine, televizyonun insanların hayatına girmesiyle farklı bir seyirci kültürü oluştuğunu dile getiren Kenter, şöyle konuştu 
     ''Televizyonda insanlar sürekli kanal değiştiriyor. Hiçbir şeyi tam olarak izlemiyor, hemen sıkılıyorlar. Esniyorlar, oturuyorlar, kalkıyorlar, telefonla konuşuyorlar, İnsanlar böylece disiplinlerini de kaybettiler. Oysa tiyatro bir disiplin işi. 2-2.5 saat belli bir konunun peşinde sürüklenmek, konsantre olmak, enerjilerini düşlerini, düşünme kabiliyetlerini ona harcamak istemiyorlar.'' Bugün gelinen noktada gerekirse tiyatrosunu hibe etmek istediğini belirten Kenter, ''Tiyatromu birine hibe etmek istiyorum, ama tiyatroyu tiyatro olarak yaşatacak kimseyi bulamıyorum'' dedi. 
     
     DEMİREL'E ''AŞK'' MEKTUBU 
     Güçlükle kurduğu tiyatrosuna geçmişte haciz geldiğini anlatan Kenter, birçok kişiden yardım istediğini, ancak olumlu sonuç alamadığını, son çare olarak dönemin Başbakanı Süleyman Demirel'den yardım istediğini söyledi. Kenter, şunları kaydetti 
     ''Demirel'in bir telefonu üzerine tiyatromuzun üzerindeki haciz kaldırılmıştı. Bir gün bir gazetede Demirel'in Bana hiç aşk mektubu yazmadılar şeklindeki açıklamasını okudum. O sırada Samsun'da turnedeydim ve Demirel'e Bu bir aş mektubudur diye mektup yazdım. Tiyatromuza yaptıklarını anlattım ve Yüreğimde ettiğiniz yer ömrümün sonuna kadar orada kalacak. Sizi seviyorum, teşekkür ederim dedim. Ben Finlandiya'da turnedeyken beni aradı, mektubu almış, Yaşasın dedi. Böyle bir aşk mektubuydu...'' Mesleğine büyük bir aşk ve saygı duyduğunu ifade eden Kenter, ''Bugünlerde nasıl gideceğimi daha çok düşünür oldum. Ama ben ayakta gitmek istiyorum'' diye konuştu. 
     
</TEXT>
</DOC>
