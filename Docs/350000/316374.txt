<DOC>
<DOCNO> 316374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun32.html </URL>
<DATE> 2005/02/18/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Hollanda'da belediye gişe memuru için türban yasağı 
</HEADLINE>
<TEXT>

     Hollanda'nın Rotterdam kentinde Charlois Bölge Belediyesi, belediye işlemlerinin yapıldığı gişelerde çalışan görevlilerin türban takmasının yasaklanmasını istedi. 
     Belediye yönetimi, bu amaçla Rotterdam Anakent Belediyesi'ne bir mektupla başvurarak görüş sordu. 
     Mektupta, gişe memurlarının türban takıp takamayacağı soruldu ve belediyenin, vatandaşlarla yüz yüze çalışan memurlarının, kıyafetleriyle tarafsız görünmeleri gerektiği düşüncesinden hareketle türbana karşı olduğu vurgulandı. Türbanın çok sayıda kişi tarafından dini sembol özelliği taşıması dolayısıyla baskı unsuru olarak değerlendirildiği, bunun da Hollanda'nın değer yargılarıyla uyuşmadığı belirtildi. 
     Belediye yönetiminden yapılan açıklamada da yasal olarak türban takılmasına engel bulunmadığı, fakat bunun ''istenen bir durum'' olarak görülmediği kaydedildi. ''Gişe arkasında oturuluyorsa türban takılmamalıdır'' denilen açıklamada, aynı kişilerin belediyenin diğer birimlerinde çalışırken ise türban takmalarında sakınca bulunmadığı ifade edildi. 
     Charlois Belediyesi Başkanı Dick Lockhorst da dini kıyafetlerle ilgili sınırın nerede başlayıp bittiğini bilmek istediklerini söyledi ve ''bir süre sonra burkayla çalışmak isteyen olursa ne yapacağız'' diye sordu. 
     
</TEXT>
</DOC>
