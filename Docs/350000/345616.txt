<DOC>
<DOCNO> 345616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sondun27.html </URL>
<DATE> 2005/05/25/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Rusya'da toksik fenol sızıntısı 
</HEADLINE>
<TEXT>

     Rusya’nın Tula bölgesindeki azot şirketinde meydana gelen patlamanın toksik fenol sızıntısına yol açtığı bildirildi. 
     İnterfaks ajansı, bugün Tula ve Moskova’nın güney bölgelerindeki elektrik kesintisi yüzünden Tula bölgesindeki Novomoskovski azot şirketinde patlama meydana geldiğini ve bunun da toksik fenol sızıntısına neden olduğunu duyurdu. 
     Bölge yönetiminden bir yetkili İnterfaks’a yaptığı açıklamada, fenol bulutunun Tula’ya doğru hareket ettiğini ve şirket yönetiminin bu konuda açıklama yapmadığını söyledi. 
     Tula bölgesi acil durumlar servisinden bir yetkili de yaptığı açıklamada, gazın yöre halkına yönelik ciddi bir tehdit oluşturmadığını öne sürdü. 
     Ancak bölgedeki kaynaklar, yetkililerin vatandaşlardan dışarı çıkmamalarını ve pencerelerini kapalı tutmalarını istediğini bildirdiler. Kaynaklar, gaz bulutunun Tula’ya doğru hareket etmeye devam ettiğini söylediler. 
     
</TEXT>
</DOC>
