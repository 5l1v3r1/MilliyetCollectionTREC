<DOC>
<DOCNO> 310282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonsiy21.html </URL>
<DATE> 2005/01/28/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
CHP İzmir İl Başkanı Kurultaya katılmama eğilimindeyiz 
</HEADLINE>
<TEXT>

     CHP'nin Pazar günü yapılacak Olağanüstü Kurultayında İstanbul Milletvekili Zülfü Livaneli'yi desteklediği daha önce bildirilen İzmir İl Başkanı Alaattin Yüksel, Livaneli'nin aday olmayacağını açıklaması üzerine, ''kavgada taraf olmamak için kurultaya katılmama eğiliminde olduklarını'' bildirdi. 
     Alaattin Yüksel, AA muhabirine yaptığı açıklamada, kurultaya iki tarafın sert tartışmaları ile gidildiğini, ''kavgaya ve tartışmalara'' taraf olmamak için Zülfü Livaneli'nin ''Barış Projesi'' sunduğunu, adayın teke inmemesi nedeniyle aday olmayacağını açıkladığını belirtti. 
     Yüksel, şöyle konuştu 
     ''Çok sert tartışmalarla kurultaya gidiliyor. İki tarafın böyle çarpışmasının partiyi böleceği endişesini taşıdığımız için, Barış Projesi ile yola çıktık. İki taraf kavga ediyor, biz de üçüncü grup olarak kavgaya girmek istemedik. İzmir delegeleriyle görüşüyoruz. Kurultayda taraf olmama eğilimimiz ağırlık kazanıyor.'' 
     
</TEXT>
</DOC>
