<DOC>
<DOCNO> 321182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/spor/yozer.html </URL>
<DATE> 2005/03/06/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
İnanç farkı 
</HEADLINE>
<TEXT>



90 dakikanın futbol akışına baktığınız zaman, Galatasaray'ın kazanma isteği bakımından daha istekli, hırslı ve inatçı olduğu açıkça gözleniyordu. Beşiktaş'ın futbol anlayışı böyle bir maçı kazanmaya hiç de yeterli değildi. Galatasaray on biri maç genelinde müthiş bir mücadele gücünü sahneye koyarken, yarım puanlık kaybın bile kendilerine pahalıya patlayacağının bilincindeydi. 
Beşiktaş'ın futbol anlayışı oynamaktan çok oynatmamaktı. Hatta bu uğurda biraz da aşırı sertliğe kaçmayı tercih ederken, şu maçı kırmızı kartsız geçirmeleri adeta mucize oldu. Bu konudaki en büyük yetenekleri ise özellikle Ribery'e yapılan faullerin nöbetleşe uygulanmasıydı. 
Sarı - Kırmızılı takımın, ilk yarıda Ayhan, Ergün, Conceiçao ile oluşturduğu üçgen, Beşiktaş orta alanını etkisiz hale getirdi. Rakibe ileride basarak Beşiktaş'ın hücumda tamamen etkisiz hale gelmesine neden oldular. Sağ kanatta topla yaptığı buluşmalarda mutlak hakimiyet kuran Ribery hem İbrahim'i bağladı, hem de takımı adına olumlu hücum eylemlerinde bulundu. Ronaldo tarafından adeta oyun dışı bırakılıncaya kadar zekasını ve oyun gücü ile hızını sahaya yansıtıp maçı sürükleyen adam oldu. 

Tek şut yok 
Beşiktaş ne ilginçtir ki, 90 dakika boyunca rakip kaleye tek şut atamadı. Bu da oyunun tüm hakiminin Galatasaray olduğunun açık kanıtıydı. Necati gereksiz şekilde kırmızı kartı görmese son dakikalardaki sıkıntı bile yaşanmayacaktı. 
Galatasaray 10 kişi kaldıktan sonra da Beşiktaş'ın mağlubiyeti kanıksaması çok ilginçti. Sahaya daha baştan mağlubiyeti düşünerek çıkan Beşiktaş'ın bu görüntüsü en çok Galatasaray'ın işine geldi. Necati'den sonra bile sadece Bülent'in kendi kalesine gönderdiği topun dışında Beşiktaş tek pozisyon bile üretemedi. Ancak bunda 10 kişi kalan Galatasaraylı oyuncuların müthiş mücadelesi ve galibiyet inancının da rolü büyüktü. Galibiyete bu kadar inanan ve galibiyete bu kadar inanmayan takımların mücadelesinde ise kimin kazanacağını tahmin etmek hiç de zor olmaz herhalde. 
Galatasaray savunması hatasız oynadı. Mondragon ilk kez bu kadar rahat derbi çıkardı. Hakan çalışkandı. Orta alan görevini yaptı. Ancak kulübede Hagi'nin gereksiz agresif tavırları maçın elektiriklenmesine neden oldu. 


</TEXT>
</DOC>
