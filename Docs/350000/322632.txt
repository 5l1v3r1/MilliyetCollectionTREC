<DOC>
<DOCNO> 322632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur26.html </URL>
<DATE> 2005/03/10/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Kadın öğretmene sınıfta veli dayağı 
</HEADLINE>
<TEXT>

     Ali ŞEN- Mustafa İNSAN DHA 

      MERSİN Zeki Sabah İlköğretim Okulu'nda öğretmen 38 yaşındaki Gülay Özkaya, sınıfta tartıştığı veli, 52 yaşındaki Orhan Kaçan'ın kendini dövdüğünü iddia etti. Kazan'ın başına vurduğu yumruklar nedeniyle beyin travması geçiren Özkaya'ya 15 gün iş göremez' raporu verildi. Kaçan ise, iddiaları kabul etmedi. 
     Olay, pazartesi günü Zeki Sabah İlköğretim Okulu'nda meydana geldi. İddiaya göre, bir firmada şoför olarak çalışan Orhan Kaçan, 1-D sınıfında okuyan kızı Lütfiye Kaçan'ın, öğretmeni Gülay Özkaya ile görüşmek üzere sınıfına girdi. Kaçan, 40 öğrencinin önünde öğretmen Gülay Özkaya'ya kızının okumayı henüz sökemediğini belirterek, daha çok ilgi göstermesini istedi. Kaçan ayrıca, öğretmeni yetersizlik ve kızını dövmekle suçlayarak bu sorunun çözümlenmesi gerektiğini söyledi. Özkaya, bunun üzerine veliden kızını başka sınıfa kaydırmasını istedi. Bu öneriye öfkelenen Kaçan, Gülay Özkaya'nın saçını çekip, boyun ve kafasına yumruk atıp kızını da sınıftan alıp okuldan ayrıldı. 
     Öğrencilerinin önünde dayak diyen Özkaya, mesai arkadaşları tarafından Mersin Devlet Hastanesi'ne götürüldü. Beyin Cerrahi Polikliniği'ne sevk edilen 16 yıllık öğretmen Özkaya'ya, beyin travması teşhisi konularak 15 gün iş göremez' raporu verildi. Özkaya'nın şikayeti üzerine olayla ilgili soruşturma başlatıldı. 
     Yaşadığı olayın şokunu evinde dinlenerek atlatmaya çalışan öğretmen Özkaya, meslek hayatı boyunca böyle bir uygulamaya maruz kalmadığını belirterek, "10 gün önce yine sınıfa gelerek sıkıntılardan söz etti. Benim yetersiz olduğumu, çocuğu ile yeterli ölçüde ilgilenmediğim suçlamasında bulundu. Ben de kendisine idare ile görüşülerek sınıf değişikliği yapılmasının daha yararlı olabileceğini anlattım. Pazartesi günü yeniden sınıfa geldi. Bana hakaret edip, küfürler etti. Bu durumda çocuğunu başka sınıfa aldırmasında ısrar ettiğimi ifade ettim. Bir anda saçımı çekip, yumruklamaya başladı. Bu dayak hem psikolojik yönden, hem de fiziksel olarak beni bir hayli yıprattı'' dedi. 
     Dayağın öğrencilerinin önünde gerçekleşmesinin kendisine daha ağır geldiğini anlatan Özkaya, "Olaydan etkilenen çocuklar, sabaha kadar uyumamışlar. Bütün gün ağlamışlar. Benim onun çocuğu ile hiç bir sorunum yok. Başarılı bir çocuk zaten'' diye konuştu. Özkaya'nın eşi İbrahim Özkaya da bu saldırının peşini bırakmayacaklarını söyledi. 
     
     İDDİALARI KABUL ETMEDİ 

     Gözaltına alınan Orhan Kaçan, öğretmen Özkaya'nın iddialarının asılsız olduğunu öne sürerek, "Öğretmen kızıma kötü davranıyordu. Bu konuda kendisini daha önce de uyarmıştım. Kızıma karşı kötü davranışlarını sürdürünce konuşmak için tekrar yanına gittim. Beni sınıftan kovup hakaret edince tartıştık. Kendisini dövmedim'' diye konuştu. Kaçan, Cumhuriyet Savcısı'na verdiği ifadenin ardından serbest bırakıldı. 
     

     
</TEXT>
</DOC>
