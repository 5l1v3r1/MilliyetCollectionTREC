<DOC>
<DOCNO> 327149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur39.html </URL>
<DATE> 2005/03/25/ </DATE>
<TIME> 18.52 </TIME>
<AUTHOR>  </AUTHOR>
<HEADLINE>
Türk bayrağına saygısızlığa tepkiler... 
</HEADLINE>
<TEXT>

     Mersin'deki nevruz kutlamalarında Türk Bayrağı'na yapılan saldırı Manisa ve Uşak'ta kınandı. 
     Manisa Ülkü Ocakları'nın organize ettiği ''Bayrağa Saygı Yürüyüşü''ne yaklaşık 4 bin kişi katıldı. Ülkü Ocakları Binası önünde toplanan vatandaşlar, Cumhuriyet Caddesi'nden Manisa Devlet Hastanesi kavşağına kadar slogan atarak geldi. Buradan Şehitlik'e giden grup, şehitlerin ruhuna dua okudu. 
     Burada konuşan Manisa Ülkü Ocakları Başkanı Okan Erdem, ''Türk Bayrağı sahipsiz değildir'' dedi. 
     
     CBÜ SENATOSU'NDAN TEPKİ 

     Öte yandan Celal Bayar Üniversitesi CBÜ Senatosu olağanüstü toplanarak Türk Bayrağı'na yapılan çirkin saldırıyı kınadı. 
     Üniversiteden yapılan yazılı açıklamada, şöyle denildi 
     ''Bayrağımıza karşı gerçekleştirilen hain saldırının Türk Milletinin bölünmez bütünlüğünü hedef aldığı aşikardır. Milletimizin bağımsızlığını, asaletini ve onurunu simgeleyen bayrağımıza yönelik bu girişimi şiddetle kınıyor, olayın faillerinin ve azmettirenlerin en kısa zamanda hak ettikleri biçimde cezalandırılmalarını diliyoruz.'' 
     
     UŞAK 

     Uşak Bir Eylül İlköğretim Okulu öğrencileri şehir merkezinden Atatürk Anıtı'na kadar ellerinde bayraklarla marş söyleyerek yürüdü. 
     Öğrenciler Atatürk Anıtı önünde saygı duruşunda bulundu, İstiklal Marşı'nı söyledi. Burada öğrenciler adına konuşma yapan 7. sınıf öğrencisi Aylin Atak, bayrağa yapılan saldırının kendilerini çok üzdüğünü, geleceğin gençleri olarak bayrağı ve vatanı sonuna kadar koruyup kollayacaklarını belirtti. 
     Uşak'ın Eşme İlçesi'nde de vatandaşlar, Türk Bayrağı'na yapılan saldırıyı düzenlenen yürüyüşle kınadı. Eski Sebze Pazarı Meydanı'ndan Cumhuriyet Meydanı'na kadar ellerinde Türk bayraklarıyla yürüyen vatandaşlar, ''Bayrağa kalkan eller kırılsın, Bayrağımız dalgalansın'' şeklinde slogan attı. 
     
     TOKAT'IN ZİLE İLÇESİ'NDE CUMA GÜNLERİ HOPARLÖRLE ''BAYRAK DUASI'' OKUNACAK 

     Mersin'de nevruz kutlamaları sırasında Türk Bayrağı'nın yakılması girişimine tepkiler sürüyor. 
     Selçuk Üniversitesi SÜ Rektörü Prof. Dr. Süleyman Okudan, SÜ öncülüğünde gerçekleştirilen ''Bayrağa Saygı Yürüyüşü''ne KATILDI. 
     Rektörlük önünde toplanan kalabalık grup, buradan Anıt Alanı'na doğru ''Bayrak inmez, vatan bölünmez'', ''Bayrağı yakanı biz de yakarız'' sloganlarıyla yürüdü. 
     Rektör Okudan, burada yaptığı açıklamada, düzenledikleri ''Bayrağa Saygı Yürüyüşü'' ile ''Konya'dan, Türkiye'ye ve dünyaya, Türk Bayrağı'na bir tehdit olduğunda neler yapabileceğimizi gösterdik'' dedi. 
     
     ESKİŞEHİR'DE ÖĞRENCİLERDEN YÜRÜYÜŞ 

     Eskişehir'de 71 Evler İlköğretim Okulu Müdürü Halil Turhan önderliğinde okul bahçesinde toplanan öğretmen, veli ve öğrencilerden oluşan 700 kişilik grup, ellerindeki bayraklarla Emek Mahallesi'nden yürüyüşe geçti. 
     Toplam 6 polis aracının da güvenlik için eşlik ettiği grup, Sanayi Sitesi'nde tur attıktan sonra yeniden okul bahçesine geldi. 
     Okul Müdürü Halil Turhan, burada yaptığı konuşmada, Atatürk'ün ve binlerce şehidin Türk insanına bıraktığı vatanı korumak için herkesin, üzerine düşen görevi yerine getirmesi gerektiğini belirterek, Türk Bayrağı'na saygısızlık yapanları kınadı. 
     
     ZİLE'DE HER CUMA 'BAYRAK DUASI' OKUNACAK 

     Tokat'ın Zile İlçesi Belediyesi tarafından gerçekleştirilen ''Bayrağa Saygı'' yürüyüşü öncesinde vatandaşlara adliye binası önünde yaklaşık 10 bin Türk Bayrağı dağıtıldı. 
     Zile Belediye Başkanı Murat Ayvalıoğlu, burada yaptığı konuşmada, ''Bu millet, birkaç çapulcunun yapmak istedikleriyle hiçbir zaman tahrik edilmeyecek'' dedi. 
     Ayvalıoğlu, Zile Belediyesi Encümeni'nin aldığı kararla bundan böyle her Cuma günü din görevlisi tarafından belediyenin hoparlöründen 'bayrak duası' okunacağını bildirdi. 
     
     POLATLI'DA BİN BAYRAK ROZETİ DAĞITILDI 

     Ankara'nın Polatlı İlçesi'nde, belediye tarafından vatandaşlara bin adet Türk Bayrağı rozeti dağıtıldı. 
     Polatlı Belediye Başkanı Yakup Çelik, Cumhuriyet Meydanı'nda yaptığı konuşmada, Türk Bayrağı'na yapılan saldırıyı kınadıklarını belirterek, ''Bu vatanın bağımsızlığı için kanlarını döken ve rengini şehitlerimizin kanından alan bayrağımız sahipsiz değildir. Biz millet olarak birlik ve beraberliğimizi hiçbir gücün yok etmesine izin vermeyeceğiz'' dedi. 
     Daha sonra Çelik ve Belediye meclis üyelerinin katılımıyla vatandaşlara bin adet Türk Bayrağı rozeti dağıtıldı. 
     
</TEXT>
</DOC>
