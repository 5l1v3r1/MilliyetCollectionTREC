<DOC>
<DOCNO> 324670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/yazar/sazak.html </URL>
<DATE> 2005/03/18/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Adliye yürüyüşü 
</HEADLINE>
<TEXT>


Adliye yollarına düşecek gazeteciler için dün Cağaloğlu'nda 'alıştırma yürüyüşü' vardı. Yeni Ceza Yasası'nda Türkiye'nin demokratik sicilini bozan, 20'den fazla madde nedeniyle gazeteciyi özgürce haber yapamaz duruma düşüren, AB sürecinde yazan, çizen, düşünen insanlara yeniden cezaevleri kapısını açan hükümlerin değiştirilmesi isteğiyle yollara düşüldü. 
Toplum adına her şeyi dert edinen gazeteciler, 1 Nisan'da yürürlüğe girecek yeni Ceza Yasası'nın kendi başlarına açacağı dertler konusunda yeni uyandılar. 
AB sürecinde reformlara alkış tutulurken, şarkı sözlerindeki 'Nasıl geçti habersiz' durumuna düşüldü. 
Koskoca Ceza Yasası'nın, 'zina'ya indirgenmesinin 'ceza'sı şimdi çekiliyor. Medya kendi kalesine yediği golü çıkarmaya çalışıyor 
Bu özeleştiri, Orhan Erinç başta, soruna duyarlı meslek örgütleri başkanları ve az sayıda gazeteci yazar dışında, hepimizi içeriyor. 
'CHP zinayla meşguldü, basına getirilen kısıtlamaları göremedi' eleştirisi da haksız. 'Terzi kendi söküğünü dikemezmiş ' Gazeteciler de, Türk Ceza Yasası'na konulan ağır hükümleri, ekimdeki AB İlerleme Raporu öncesinde 'sorun' haline getirmediler. Ancak hafife alınan cezalar, toplumun özgür haber almasının önünde yüksek duvarlar örüyor. 
Peki bu tarihi 'atlama' nasıl oldu 
Basınla ilgili yasalar, komisyonlardan ve Meclis Genel Kurulu'ndan 'habersiz nasıl geçti ' 
1980 öncesinde ve 12 Eylül askeri döneminde, Parlamento Muhabirleri Derneği Başkanı gazeteci ağabeyimiz Rafet Genç'in, iktidarların basınla ilgili 'örtülü niyetleri'ni açığa çıkarmakta ne denli usta olduğunu genç bir muhabir olarak hayranlıkla izlerdik. Meclis'teki arkadaşlarımız ve Ankara büroları bu tür haberleri yine geçiyor olsalar da, Türkiye'nin ve medyanın 'değişen gündem'i, öncelikleri asıl tartışılması gereken konuların pas geçilmesine neden oluyor. 
AB nedeniyle 'yangından mal kaçırırcasına' çıkarılan yasaların handikapları şimdi anlaşılıyor. Adalet Komisyonu'nun CHP'li üyesi Orhan Eraslan dünkü konuşmamızda şunu anlattı "Tasarının iftira maddesi görüşülürken bunun basını Abdülhamit dönemine götüreceğini söyleyince Adalet Bakanı Cemil Çiçek, 'Flört fahişeliktir' haberinin iftira olduğunun 14 yıl sonra ortaya çıktığını anlattı, Köksal Toptan da masonluk iddiası nedeniyle kongre kaybettiğini söyledi. İktidar sözcüleri, yasayı bu tür nedenlerle ağırlaştırdılar." 
Ceza Yasası nasıl düzeltilecek 
CHP Grup Başkan Vekili Haluk Koç ve Orhan Eraslan, basınla ilgili yeni bir paket gelmesi halinde bunu desteklemeye hazır olduklarını açıkladılar. 
Görev hükümetin. 
Gazetecileri adliye yollarına, cezaevlerine düşürecek yasa süratle değiştirilmelidir. 



</TEXT>
</DOC>
