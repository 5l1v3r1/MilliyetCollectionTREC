<DOC>
<DOCNO> 326973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sondun39.html </URL>
<DATE> 2005/03/25/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Akayev Ülke dışındayım ancak istifa etmedim 
</HEADLINE>
<TEXT>

     Rus Itar-Tass ajansına göre, Kırgızistan'ın devrik lideri Askar Akayev, ülke dışında olduğunu ancak istifa etmediğini bildirdi. 
     Ajans, Akayev'in Kırgızistan dışında olduğunu söylediğini, ancak istifa ettiği yönündeki haberleri yalanladığını duyurdu. 
     Akayev, yurtdışında bulunduğunu, ancak bu durumun geçici olduğunu söyledi. 
     İstifa ettiğine dair haberlerin ''sahtekarca ve kötü niyetli'' açıklamalar olduğunu belirten Akayev, ''Yurtdışındaki varlığım geçici'' diye konuştu. 
     
     OLAYLARI DURDURABİLİRDİM ANCAK... 

     Devrik Devlet Başkanı Akayev, olayları durdurabilecek gücü bulunduğunu ancak başından beri halkına karşı güç politikası uygulamayacağını söylediğini belirtti. 
     Akayev, Kırgızistan'ın ulusal haber ajansı KABAR'a yaptığı açıklamada, Anayasaya aykırı şekilde darbe yapıldığını belirterek, ''Bir grup sorumsuz siyasi maceraperest ve çapulcu, ülkedeki iktidarı güç kullanarak ele geçirme yolunu seçti. Kontrol edilemeyen ve yıkıcı anarşi başkenti ve ülkenin birçok bölgesini birbirine kattı'' ifadesini kullandı. 
     Akayev, ''Sahte devrim sloganları altında radikallerin şiddet eylemleri yaptığını'' ifade etti. 
     ''Ülkesindeki ayaklanmayı sona erdirebilecek gücü olduğunu'' belirten Akayev, ''Ancak sizler de hatırlarsınız, güneydeki olaylara yönelik müdahale konusu da gündeme geldiğinde, halkıma karşı şiddet yöntemlerine başvurmayacağımı defalarca açıkladım'' ifadesine yer verdi. 
     Tüm çatışmaları barışçıl yollardan çözme fikrinden hiçbir zaman vazgeçmediğini kaydeden Akayev, güç kullanılmaması için kesin talimat verdiğini bildirdi. Olaylar üzerine geçici olarak ülke dışına çıkma kararı aldığını belirten Akayev, ''Bu kararı insanlık adına ve kan dökülmesini önlemek için aldım'' açıklamasında bulundu. 
     Bu arada, Kabar haber ajansı, Akayev'in açıklamayı elektronik posta yoluyla yaptığını, devrik liderin nerede olduğunu bilmediklerini kaydetti. 
     
     Rus radyosu Akayev güvenli bir yerde 

     Rusya'da yayın yapan Radyo Eko Moskova, Kırgızistan'ın devrik Devlet Başkanı Askar Akayev'in ailesiyle birlikte güvenli bir yerde olduğunu duyurdu. 
     Eko Moskova, Akayev'in karısı Mayram Akayeva'ya dayanarak verdiği haberde, Akayev'in hükümet binası kuşatılmadan önce, AB yetkilileriyle koordineli bir şekilde, daha fazla kan dökülmesini engellemek için binadan ayrıldığını duyurdu. 
     Radyo Eko Moskova, Bayan Akayeva'nın Rus Gazeta gazetesine yaptığı açıklamada, ''Şu anda güvendeyiz, ancak ülke ölüyor'' dediğini duyurdu. 
     Militanlardan oluşan kalabalıkların ''çapulculuk'' yapmaya başladığını ve dünyanın sadece seyrettiğini söyleyen Akayeva, ''Hepimiz için çok zor olan bu dakikalarda bile insanların aklı selime döneceğini ümit etmek istiyorum'' dedi. 
     
     Rusya Akayev'in yeri konusunda bilgimiz yok 

     Rusya Dışişleri Bakanlığı Sözcüsü Aleksandır Yakovenko, Kırgızistan'ın devrik Devlet Başkanı Askar Akayev'in yeri konusunda ''gerek kendilerinin, gerek Bişkek'teki Rus Büyükelçiliği'nin bilgisi olmadığını'' söyledi. 
     Yakovenko, Rus İtar-Tass ajansına yaptığı açıklamada, ''Akayev'in yeri konusunda en küçük bilgileri bulunmadığını'' belirterek, Kırgız tarafından bize bu konuda bilgi vermesini bekliyoruz'' diye konuştu. 
     Kırgızistan'daki Rus Büyükelçiliği'nin gelişmeleri çok yakından izlediğini söyleyen Yakovenko, ''Buradaki büyükelçiliğimizden her saat başı rapor geliyor bize. Buradaki her duruma bölgede istikrarın nasıl sağlanabileceği çerçevesinden bakıyoruz. Biz, kaosu önleyecek önlemlerin alınması gerektiğine inanıyoruz'' dedi. 
     Rus vatandaşlarına Kırgızistan'a gitmeme tavsiyesinde bulunmayacaklarını söyleyen Yakovenko, ''Buradaki elçilik görevlilerimizin sayısını da azaltmayacağız. Büyükelçiliğimiz, normal çalışmasına devam ediyor. Moskova, Kırgızistan'daki gelişmeleri yakından izliyor. Şiddetin önlenmesi için gerekli adımların atılması ve tekrar yasal çerçeve dönülmesi gerektiğine inanıyoruz'' diye konuştu. 
     
</TEXT>
</DOC>
