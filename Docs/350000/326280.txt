<DOC>
<DOCNO> 326280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko44.html </URL>
<DATE> 2005/03/23/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Başbakan Erdoğan TOBB'da... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''Sayın Başbakanımız ekonomi ve ticareti geliştirmeye yönelik her faaliyete tam destek sağlamakta ve iş aleminin uzunca zamandır özlemle beklediği ekonomik önderliği de göstermektedir'' dedi. 
     Başbakan Recep Tayyip Erdoğan, bugün Odalar Birliği'nin Mart ayı Yönetim Kurulu toplantısına konuk oldu. 
     Toplantıda yaklaşık 2 saat kalan Başbakan Erdoğan, daha sonra Sanayi ve Ticaret Bakanı Ali Coşkun ve TOBB Başkanı Hisarcıklıoğlu ile birlikte basına bir açıklama yaptı. 
     TOBB Başkanı Hisarcıklıoğlu da toplantı sonrasında yaptığı açıklamada, Başbakan Erdoğan'ın Odalar Birliği'nin gerek yurtiçinde, gerekse yurtdışında gerçekleştirdiği toplantılara devamlı katıldığını, kendilerinin de değişik vesilelerle Başbakan Erdoğan'ı zaman zaman ziyaret ettiklerini hatırlattı. 
     Başbakan Erdoğan'a toplantılara gösterdiği ilgiden dolayı teşekkür eden Hisarcıklıoğlu, bugün gerçekleştirilen toplantıda Türkiye ve dünyadaki son ekonomik gelişmeler ve beklentileri hakkında birliğin görüşlerini sunma fırsatı bulduklarını bildirdi. 
     Odalar Birliği'nin yurtiçi ve yurtdışı faaliyetleriyle Türkiye'deki oda ve borsa camiası hakkında ayrıntılı bilgiler de verdiklerini ifade eden Hisarcıklıoğlu, ''Göreve geldiğimizden bu yana TOBB yönetimi olarak kendimize sadece yakınan, sadece eleştiren ve sadece talep eden bir rol biçmedik'' dedi. 
     Bunun yerine çözüm üreten, proje geliştiren, birliği sorunun da çözümünün de bir parçası olarak gören bir tavır sergilediklerini anlatan Hisarcıklıoğlu, bu yüzden başta hükümet olmak üzere tüm siyasi ve ekonomik aktörlerle birlikte başından beri yapıcı bir diyalog sürdürdüklerini kaydetti. 
     Zaman zaman Başbakanın da katılımlarıyla gerçekleştirilen toplantılarda reel sektörün durumunu ve Odalar Birliği'nin önerilerini ekonomi yönetimine ilk elden aktardıklarını da hatırlatan Hisarcıklıoğlu, Başbakan Erdoğan'ın da özel sektörü çok yakından izlediğini söyledi. 
     Hisarcıklıoğlu, şunları kaydetti 
     ''Ayrıca Türk iş alemi olarak bize her fırsatta moral vermekte ve yol göstermektedir. Sayın Başbakanımız ekonomi ve ticareti geliştirmeye yönelik her faaliyete tam destek sağlamakta ve iş aleminin uzunca zamandır özlemle beklediği ekonomik önderliği de göstermektedirler. 
     Böylelikle Türkiye, siyasi istikrardan sonra ekonomik istikrar yolunda da süratle ilerlemeye devam etmektedir.'' 
     
     MÜZAKERE SÜRECİNDE AKTİF YER ALMAK İSTİYORUZ 
     Bugün gerçekleştirilen toplantıda Avrupa Birliği AB ile Ekim ayında başlayacak müzakereler konusunda görüş alış verişinde bulunduklarını da ifade eden Hisarcıklıoğlu, müzakere sürecine nasıl baktıklarını, AB'ye şu anda üye olmuş çeşitli ülkelerde üyelik öncesinde iş aleminin teknik müzakerelere nasıl katıldığını da Başbakana ilettiklerini bildirdi. Hisarcıklıoğlu, AB sürecinde hükümetin çok yoğun enerji harcadığını ve müthiş bir performans ortaya koyduğunu da belirterek, Türk iş alemi olarak bu performansın ivme kaybetmeksizin devam edeceğine inandıklarını söyledi. 
     Müzakere sürecinin Türkiye'deki iş ortamını temelden etkileyerek, bunu değiştireceğini iyi bildiklerini de vurgulayan Hisarcıklıoğlu, bu noktada tüm Türkiye olarak geniş bir toplamsal mutabakata ihtiyaç duyulacağını belirtti. 
     Önümüzdeki dönemde TOBB gibi iş dünyasının en büyük ve en etkili tabanına sahip kurumuna büyük görev ve sorumluluklar düşeceğini de vurgulayan Hisarcıklıoğlu, ''Biz de, bu sorumluluğumuzun bilinciyle hareket ederek, müzakere sürecinde aktif olarak yer almak istiyoruz'' dedi. 
     Hisarcıklıoğlu, hükümetin de burada bir kez daha sergilediği ortak çalışma iradesini görmekten mutluluk duyduğunu da sözlerine ekledi. 
     Öte yandan A.A muhabirinin edindiği bilgiye göre, toplantının basına kapalı bölümünde Rifat Hisarcıklıoğlu, sinevizyon eşliğinde sunumda bulundu. Daha sonra karşılıklı olarak soru cevap biçiminde bir görüşme gerçekleştirildi. Toplantıda faizlerden dövize, AB'ye kadar ekonomideki gelişmeler detaylı olarak ele alındı. TOBB Yönetim Kurulu üyeleri görüşme sırasında AB müzakerelerine TOBB olarak Avrupa'daki ülkelerde olduğu gibi katılmak istediklerini dile getirdiler. 
     
</TEXT>
</DOC>
