<DOC>
<DOCNO> 308755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/siyaset/axsiy02.html </URL>
<DATE> 2005/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarıgül'ün durumu sorun dolu 
</HEADLINE>
<TEXT>


Livaneli, "Sarıgül'ün ideolojik bir tarafı yok. Kavgalar içinde ve ahlaki boyutları içeren sorunlarla dolu bir durumda" dedi 

ANKARA Milliyet 


CHP Genel Başkanlığı'na aday olmaya hazırlanan İstanbul Milletvekili Zülfü Livaneli, Musafa Sarıgül ile ittifak yapmasının söz konusu olmadığını söyledi. 
CNN Türk'te yayımlanan "Ankara Kulisi" programında Fikret Bila, Sedat Ergin ve Murat Yetkin'in sorularını yanıtlayan Livaneli, "Bir rüşvet kurultayına gidiliyor. Bu durum Atatürk'ün partisine hiç yakışmıyor" dedi. 
Kendilerinin çok farklı amaçları ve tarzı olduğunu kaydeden Livaneli, "Sarıgül'ün ideolojik bir tarafı yok. Kavgalar içinde, sert tavırlarla ve ahlaki boyutları içeren sorunlarla dolu bir durumda. Bizim yaptığımız ideolojik bir mücadeledir. Bu nedenle Sarıgül'le ittifak kurmam mümkün değil" diye konuştu. 
CHP'nin devrimcilik ruhunu yeniden kazanması gerektiğini vurgulayan Livaneli, CHP'nin tek parti zihniyetinden çıkması gerektiğini savundu. Livaneli, Deniz Baykal'a da, "Halk sizin patronunuzdur. Her seçim sonrasında, 'Halk bizi anlamadı' demek, çok yanlış. Ya öyle demeyeceksiniz, ya da kendinize yeni bir halk bulacaksınız" diye seslendi. Livaneli, "Türkiye'nin önünü gerçekten açabilecek, ideolojik fikirleri olan birisi gelsin, Sarıgül'le bu noktada anlaşırım. Baykal'ın karşısına tek aday çıkarmak için ben kendi adıma çekilirim" dedi. 


</TEXT>
</DOC>
