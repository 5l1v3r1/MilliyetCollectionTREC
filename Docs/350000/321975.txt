<DOC>
<DOCNO> 321975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur52.html </URL>
<DATE> 2005/03/08/ </DATE>
<TIME> 19.52 </TIME>
<AUTHOR>  </AUTHOR>
<HEADLINE>
Etibank davasında bilirkişi heyeti oluşturulmasına karar verildi 
</HEADLINE>
<TEXT>

     El konulan Etibank'ın eski sahibi Dinç Bilgin'in de aralarında bulunduğu 23 sanığın yargılandığı davada, yeniden bilirkişi heyeti oluşturularak rapor hazırlanması kararlaştırıldı. 
     İstanbul 8. Ağır Ceza Mahkemesi'ndeki duruşmaya, tutuksuz sanıklardan Önay Şevket Bilgin ile Ali Cüneyt Ortan katıldı. Davanın diğer tutuksuz 21 sanığı ise duruşmaya gelmedi. 
     Duruşmada söz alan Dinç Bilgin ve Önay Şevket Bilgin'in avukatı Mehmet Asım İplikçi, daha önce rapor hazırlayan bilirkişi Doç. Dr. İzzet Özgenç'in tarafsız olmadığını öne sürerek, Özgenç'in bilirkişilikten reddine karar verilmesini istedi. 
     Avukat İplikçi, İzzet Özgenç hakkında ayrıca ''görevi kötüye kullanmak'' suçundan suç duyurusunda bulunulmasını da istedi. 
     Cavit Çağlar'ın avukatı Prof. Dr. Köksal Bayraktar da Özgenç'in hazırladığı raporu eleştirerek, ''İmar Bankası davasında da bu şahıs hakkında bilirkişilik yapmaması konusunda talepte bulunuluyor. Kabul ediyorsunuz. Öteki tarafta biz yüksek sesle seçmeyin diye bağırmadığımız için seçiyorsunuz. İzzet Özgenç bilim adamı değil, siyasetçidir'' diye konuştu. 
     Diğer sanık avukatları da Özgenç'in hazırladığı rapora itiraz ettiler. 
     Duruşmada söz alan Önay Şevket Bilgin, müdahil avukatlarının zarar ve tahsilat konusundaki beyanlarını kabul etmediğini belirterek, zararın söz edildiği kadar olmadığını ve yüksek oranda tahsilat yapıldığını kaydetti. 
     Talepler konusunda görüşü sorulan Cumhuriyet Savcısı Selamettin Celep, bilirkişi raporunun içeriği ve tespitleri konusunda belirtilen itirazların, yargılama sonucu verilecek karar ve devamı sürecinde şüpheyle karşılanacağı söyledi. 
     Rapordaki bazı değerlendirmelerin, tebliğ edilen görev sınırını aşması ve daha önce bilirkişilik görevinden çekilme isteğinde bulunulması, ayrıca bilirkişinin, raporu süresinden sonra ve değişik biçimde sunması göz önünde tutularak, bilirkişi raporunun dikkate alınmaması gerektiğini düşündüğünü belirten Savcı Celep, yeniden bilirkişi incelemesi yaptırılmasının uygun olacağını bildirdi. 
     
     YENİ BİLİRKİŞİ KARARI 
     Dava dosyasının, 8 Haziran 2004 tarihli duruşmada Doç. Dr. İzzet Özgenç'in de aralarında bulunduğu 3 kişilik bilirkişi heyetine verildiğini hatırlatan mahkeme heyeti, başka bir davada sanık avukatlarının talebi üzerine görevden alınan Özgenç'in, görülmekte olan davada da görevden çekilmek istediğini bildirdi. 
     Yeniden bilirkişi seçilmesinin ve inceleme yapılmasının zaman alacağı düşünülerek ve dosyada hakkında itiraz bulunmaması nedeniyle Özgenç'in bu çekilme isteminin kabul edilmediğini belirten heyet, Özgenç'in görüş ayrılığına düştüğü diğer bilirkişilerden ayrı olarak ve daha sonra bir rapor verdiğini kaydetti. 
     Bu durumun bilinmesine rağmen bazı sanık avukatlarının ''bir hakimin davaya bakmaktan çekilmesi''ne ilişkin düzenlemeyi içeren CMUK'un 29. maddesinin değerlendirilmesini istemelerinin yargılamayı uzatmak amacını güttüğü kanaatine varıldığını belirten mahkeme heyeti, bu nedenle talebin reddedildiğini kaydetti. 
     İzzet Özgenç'in sunduğu raporun yok sayılması, değerlendirmeye alınmayarak dosyadan çıkarılması, bilirkişi hakkında suç duyurusunda bulunulması konusunun hükümle birlikte değerlendirilmesini kararlaştıran mahkeme heyeti, dosyanın, içinde ceza hukukçusu olmayan yeni bir bilirkişi heyeti tarafından incelenmesine karar vererek, duruşmayı erteledi. 
     Dava dosyasındaki 3 iddianamede, Dinç Bilgin, Cavit Çağlar, Mehmet Nail Keçili, Şükrü Karahasanoğlu, Önay Şevket Bilgin, Mustafa Çağlar ve Türker İnanoğlu'nun da aralarında bulunduğu 23 sanığın, 3.5 ile 33 yıl arasında değişen çeşitli ağır hapis cezalarına çarptırılmaları isteniyor. 
     
</TEXT>
</DOC>
