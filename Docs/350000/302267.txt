<DOC>
<DOCNO> 302267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sontur09.html </URL>
<DATE> 2004/12/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Velileri arayıp, tacizciden şikayetçi olmamalarını istemiş 
</HEADLINE>
<TEXT>

     Hüseyin TÜCCAR- Kemal KAĞAN DHA 

      BURSA'da, ilköğretim öğrencilerine elle tacizde bulunduğu iddiasıyla tutuksuz yargılanan Nilüfer İlçe Milli Eğitim Müdür Yardımcısı İsmet Erdoğan'ın damadı 25 yaşındaki Cengiz Gümüşten'e yardımcı olmak isteyen Nezir Gencer İlköğretim Okulu Müdürü Hamit Işık, öğrenci velilerinden şikayetlerinden vazgeçmelerini istedi. İddiaları araştırmak üzere okula gelen gazetecilere saldıran Müdür Işık, "Amacım, Cengiz Gümüşten'in yuvasının yıkılmasını önlemekti'' dedi. 
     Bursa'da bir süre önce Nezir Gencer İlköğretim Okulu'ndan çıkan üç kız öğrenciye elle ve sözle tacizde bulunduğu iddia edilen pazarcı Cengiz Gümüşten, polisin sıkı takibi sonucu yakalandı. Öğrenciler tarafından teşhis edilen Cengiz Gümüşten, çıkartıldığı mahkemece tutuklanıp cezaevine gönderildi. Gümüşten, bir ay cezaevinde yattıktan sonra, tutuksuz yargılanmak üzere serbest bırakıldı. 
     Tacize uğrayan öğrencilerin ailelerini cep telefonu ile arayıp, okula davet eden Okul Müdürü Hamit Işık, davanın uzamaması ve evli olan sanığın yuvasının yıkılmaması için, velilerin şikayetlerinden vazgeçmesini istedi. Okul müdürünün bu davranışı veliler arasında büyük tepkiye neden olunca gazeteciler araştırmak üzere okula gitti. Okul Müdürü Hamit Işık, kendisine iddialarla ilgili görüşünü soran DHA muhabiri Hüsseyin Tüccar'a kardeşi Osman Işık ile birlikte saldırdı. Tüccar'ın yüzüne yumruk atan Okul Müdürü Işık, olay yerine gelen polis tarafından güçlükle engellendi. 
     Şikayet üzerine Emek Polis Karakolu'na götürülüp, ifadesi alınan Okul Müdürü Hamit Işık, daha sonra serbest bırakıldı. 
     
</TEXT>
</DOC>
