<DOC>
<DOCNO> 326408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur43.html </URL>
<DATE> 2005/03/23/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
TEMA Vakfı Başkanı Karaca Param var ama tüketici olmam 
</HEADLINE>
<TEXT>

     TEMA Vakfı Onursal Başkanı Hayrettin Karaca, ülke olarak tüketici toplumuna dönüldüğünü ve bununla savaşılması gerektiğini bildirdi. Karaca, ''Pantolonumu 10, kazağımı 20 yıldır giyiyorum, gömleklerimin yakasını değiştiriyorum, param var, ama tüketici toplumu olmaya hakkım yok'' dedi. 
     Ankara Üniversitesi Ev Ekonomisi Yüksekokulu ve Ankara Üniversitesi Ev Ekonomisi Mezunlar Derneği, ''21 Mart Dünya Ev Ekonomisi Günü'' dolayısıyla, Ankara Üniversitesi Ziraat Fakültesi Konferans Salonu'nda, ''Sürdürülebilir Tüketim Ahlakı'' konferansı düzenledi. 
     TEMA Vakfı Onursal Başkanı Karaca, konferansta yaptığı konuşmada, Türkiye'nin her geçen gün artan bir hızla tüketici toplumu olmaya doğru ilerlediğini söyledi. 
     ''Tüketim toplumu canavarı ile mücadele etmek için herkesin bireysel önlemler alması gerek'' diye konuşan Karaca, ''Global ekonomi adı altındaki canavar evlerimizi tutsak alıyor'' diye konuştu. 
     80'lerin ortalarında dünyada 800 milyon kişinin açlık sınırının altında yaşamasına karşın bu rakamın 90'lı yıllarda 1 milyar 200 milyonu geçtiğini anımsatan Karaca, ''Türkiye'nin 1920'li yıllarda da fakiri vardı ama açı yoktu, şimdi ise hem fakiriz hem açız'' dedi. 
     Karaca, toplumun acil olarak bilinçlenmesi gerektiğini, yeni bir başlangıç yapılmasının şart olduğunu belirtti ve ''Bakın bana, pantolonumu 10, kazağımı 20 yıldır giyiyorum, gömleklerimin yakasını değiştiriyorum, param var, ama tüketici toplumu olmaya hakkım yok'' diye konuştu. 
     
</TEXT>
</DOC>
