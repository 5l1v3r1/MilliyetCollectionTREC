<DOC>
<DOCNO> 319904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sondun10.html </URL>
<DATE> 2005/03/02/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
New York'u sallayan Türk barı Azaza 
</HEADLINE>
<TEXT>

     Can KAMİLOĞLU NEW YORK, DHA 

      'TURUNCU Geceler' adını verdikleri organizasyonlarıyla, New York'ta İstanbul gecelerini yaşatmak isteyen 2 Türk genci, Manhattan'da kiraladıkları 'Azaza' adlı gece kulübünde Türk pop müziği eşliğinde, başta Türkler olmak üzere gençlere stres attırıyor. 
     Geçtiğimiz günlerde müşterilere kapılarını açan bu mekan, açılış gününde adeta Türklerin istilasına uğradı. Türkiye'deki gece kulüpleri tarzında düşünülmüş Azaza'ya en çok, öğrenim amacıyla geldikleri New York'ta Türk pop müziği eşliğinde eğlenecek bir mekan bulamayan Türkler akın etti. Türk öğrencilerin sabahlara kadar stres attığı mekanda bol bol da futbol muhabbeti yapıldı. 
     
     AMERİKALILAR DA YOĞUN İLGİ GÖSTERDİ 
     Bu coşkulu mekana tesadüf eseri de olsa giren bir çok Amerikalı da kıvrak Türk pop müziğinin ritmine ayak uydurarak Türklere eşlik etti. Turuncu Geceler'in ortaklarından Murat Çelikhan, gördükleri ilgiden memnun. 
     Çelikhan, "Bunu uzun zamandan beri hayal ediyoruz, burada yaşayan her Türkün eğlenebileceği bir mekan yaratmayı çalıştık. En azından her cumartesi gelebilecekleri, bildikleri bir yer olmasını istedik. Çok güzel bir mekan bulduk herkesinde burada eğlenebileceğine inanıyoruz" dedi. 
     Turuncu Geceler'in bir diğer ortağı Gökhan Ülker de yıllardır DJ olarak çeşitli yerlerde çalışmış ve Amerika'da yaşayan Türkleri, Türk Pop müziğini eşliğinde eğlendirmenin hayalini kurmuş. Ülker, "Türklerin sıcaklığı, ancak turuncu renkle anlatılabilirdi, biz de ortağımla birlikte Manhattan'daki bu organizasyonu Turuncu Geceler olarak adlandırdık" diye konuştu. 
     
</TEXT>
</DOC>
