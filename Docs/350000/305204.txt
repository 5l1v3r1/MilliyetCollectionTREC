<DOC>
<DOCNO> 305204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur08.html </URL>
<DATE> 2005/01/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Sigara içerken dördüncü kat balkonundan düştü 
</HEADLINE>
<TEXT>

     İZMİR DHA 

      İZMİR'in Basınsitesi semtinde, arkadaşının dördüncü kattaki evinin balkonundan düşen 25 yaşındaki Özgür Altın yaralandı. Hastanede tedavisinin ardından taburcu edilen Özgür Altın, balkonda sigara içerken dengesini kaybederek düştüğünü söyledi. 
     Dün saat 01.00 sıralarında 108 35 sokak 13 numaradaki apartmana giren Özgür Altın'ı görenler, hırsız olabileceği şüphesiyle polise haber verdi. Karakol ekibinin geldiği sırada arkadaşı Olgun Babatutmaz'ın aynı apartmandaki dairesinin balkonuna çıkan Özgür Altın arka bahçeye düştü. 
     Toprak zemine çarpan Özgür Altın yaralandı. Polis ekibinin acı içinde inlerken bulduğu Özgür Altın bir süre yattığı yerde ambulans bekledi. Göğsünün ağrıdığını söyleyen ve cebinden bir çakı çıkan Özgür Altın daha sonra ambulansla İzmir Atatürk Eğitim ve Araştırma Hastanesi'ne kaldırıldı. 
     Ziyaret için geldiği arkadaşı Olgun Babatutmaz'ın evinin balkonuna sigara içmek için çıktığında dengesini kaybedip düştüğünü ileri süren ve alkollü olduğu anlaşılan Özgür Altın, yapılan tedavisinin ardından sabah saatlerinde hastaneden taburcu edildi. Polis yetkilileri apartman sakinlerinin hırsızlıktan şüphelendiği olayla ilgili olarak yasal işlem yapmadıklarını belirtti. 
     
</TEXT>
</DOC>
