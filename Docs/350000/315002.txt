<DOC>
<DOCNO> 315002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/yasam/axyas01.html </URL>
<DATE> 2005/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da intikam soygunu 
</HEADLINE>
<TEXT>


11 ayrı suçtan sabıkası olan Mehmet Bostan, İstanbul'daki Gaziosmanpaşa Kaymakamlığı'nı, intikam için soydu. Çünkü Özel Kalem, kaymakamla görüşme talebini geri çevirmişti... 

Şükran Özçakmak 

31yaşındaki Mehmet Bostan, aftan yararlanarak cezaevinden çıktı. Parasız kalınca bir kebapçıya giren Bostan, yazarkasa, bilgisayar, tabak, çatal gibi birçok eşya çaldı. Polis parmak izinden Bostan'ı yakaladı, ancak zanlı adliyede serbest bırakıldı. 
Ardından bir eve giren, fark edilince kaçan, ancak yakalanan Bostan, bu kez de tutuksuz yargılanmak üzere serbest bırakıldı. Her iki soygunda da başarısız olan Bostan, bu kez "Bana para verin" diyerek geçen ay Gaziosmanpaşa Kaymakamlığı'na gitti. Özel Kalem, Bostan'ın kaymakamla görüşmesine izin vermeyip yardım için Sosyal Yardımlaşma Vakfı'na yönlendirdi. 

Bu kez tutuklandı 
Ancak buna sinirlenen Bostan, "Ben size gösteririm" diyerek kaymakamlıktan ayrıldı. Mesai bitiminden sonra sağ tarafında adliye, sol tarafında emniyet olan Hükümet Konağı'na protokol merdivenlerinden çıkan Bostan, kapının camlarını kırarak içeri girdi. Beraberinde getirdiği levyeyle Kaymakam Selahattin Yenigün'ün makam odasıyla Milli Eğitim ve Tarım müdürlüklerinin kapısını açan Bostan, sırtına yüklediği televizyonla, kırmızı halının üzerinden yürüyerek, yine protokol kapısından çıktı. 
Hükümet Konağı'ndan uzaklaştıktan kısa bir süre sonra, sırtında taşıdığı televizyonla polislerin dikkatini çekince yakalanan Bostan bu kez tutuklanarak cezaevine gönderildi. 


</TEXT>
</DOC>
