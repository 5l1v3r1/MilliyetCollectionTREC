<DOC>
<DOCNO> 330384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/soneko20.html </URL>
<DATE> 2005/04/05/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Tüpraş bu yıl 16 milyar dolar ciroyu aşacak... 
</HEADLINE>
<TEXT>

     Yılın ilk çeyreğinde yurt içi ve yurt dışı satışlarını artıran Türkiye Petrol Rafinerileri A.Ş. TÜPRAŞ , bu yıl işleyeceği ham petrol miktarını 25 milyon tonun üzerine çıkarması halinde, 16 milyar dolar ciroyu rahatlıkla aşacağını bildirdi. 
     TÜPRAŞ, Borsa'ya bir açıklama göndererek, operasyonel performansı hakkında yatırımcıları bilgilendirdi. 
     Türkiye'de 1 Ocak 2005 tarihi itibariyle petrol sektöründe tam liberalizasyona geçildiğine işaret edilen açıklamada, serbest fiyat uygulaması ve ithalatın tamamen serbest bırakılmasının TÜPRAŞ'ın 2005 yılı programlarını çok daha dikkatli yapmasını gerekli kıldığı vurgulandı. 
     Buna rağmen bu yıl 25 milyon ton ham petrol işleyip, yüzde 90.6 kapasite kullanımı ve 23.6 milyon ton üretim hedeflendiği kaydedilen açıklamada, devamla şöyle denildi 
     ''Petrol sektörü açısından oldukça parlak geçen 2004 yılının ardından 2005 yılının ilk çeyreğinde de yılın tamamına yönelik olumlu beklentiler doğuracak operasyonel verilere ulaşılmıştır. 
     Bu dönemde TÜPRAŞ yurt içi satışlarını hissedilir derece artırırken ihracat taleplerinde de ciddi artışlar kaydedilmiştir. 
     İlk üç aylık yurt içi satışlar, otogaz ve nafta hariç tutulduğunda 2004 yılı ilk 3 aylık dönemine göre toplamda yüzde 6.3 artarak 4.2 milyon tona ulaşmıştır. Ancak asıl ekonominin temel göstergesinden biri olan benzin, motorin gibi akaryakıt ürünleri satışlarında, turizmin göstergesi olan jet yakıtı satışlarında ve sanayi üretimi ile paralellik arz eden madeni yağ ve fuel oil satışlarının tümünde büyük artışlar sağlanmıştır.'' Yılın ilk çeyrek döneminde yurt içi satışlarda kurşunsuz benzinde yüzde 22, jet yakıtında yüzde 23, motorinde yüzde 5, fuel oilde yüzde 10, madeni yağda yüzde 28, asfaltta yüzde 9 artış olduğu belirtilen açıklamada, şu görüşlere yer verildi 
     ''Şirketimizin ilk çeyrek dönemdeki ihracat miktarı 2004 yılının aynı dönemine göre yüzde 41.6 artarak 427 milyon dolara ulaşmıştır. Bunun yanı sıra, Mart 2005 sonundan itibaren yükselen ve 8 dolar varil seviyelerine ulaşan brüt rafineri marjı, 2004 yılına paralel bir seyir izleyeceği yönündeki indikasyonların güçlenmesi halinde, 2005 yılında Tüpraş işlenecek ham petrol miktarını 25 milyon tonun üzerine çıkaracaktır. Bu durumda TÜPRAŞ'ın 16 milyar dolar olan ciro rakamını rahatlıkla aşması mümkün olabilecektir'' denildi. 
     
</TEXT>
</DOC>
