<DOC>
<DOCNO> 331098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/soneko23.html </URL>
<DATE> 2005/04/07/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Çin'den AB'ye tekstil tepkisi... 
</HEADLINE>
<TEXT>

     Çin makamları, Avrupa Birliği'nin Çin'den yapılan tekstil ithalatının ''alarm seviyesine'' çıkması durumunda önlem alınacağı şeklindeki açıklamasına sert tepki gösterdiler. 
     Çin Ticaret Bakanlığı'nın internet sayfasında bakanlık sözcüsü Çong Çüen Choan Quan tarafından yayınlanan açıklamada, Çin'in söz konusu önlemlere ''şiddetle karşı çıktığı'' ifade edilerek, bunun Avrupa tarafından ortaya konan serbest ticaret ruhuna ters düştüğü ve Dünya Ticaret Örgütü'nün temel ilkelerini ihlal ettiği savunuldu. 
     Açıklamada, bunun yalnızca Çin ve Avrupa arasındaki tekstil ticaretine değil, global tekstil ticaretine de olumsuz etki yapacağı ileri sürüldü. 
     Çin ve AB'nin birbirini tamamlayıcı üstünlükleri ve bu alanda ortak çıkarları olduğu görüşünün dile getirildiği açıklamada, iki tarafın sorunları diyalog ve işbirliğini güçlendirerek çözmeleri gerektiği kaydedildi. 
     Avrupa Komisyonu dün hangi koşullarda Çin'den yapılan tekstil ithalatına önlem uygulanacağına ilişkin kriterleri yayınlamıştı. 
     
</TEXT>
</DOC>
