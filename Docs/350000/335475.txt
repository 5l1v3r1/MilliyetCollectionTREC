<DOC>
<DOCNO> 335475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun26.html </URL>
<DATE> 2005/04/21/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İrtemçelik Ermeni tasarısı Türk-Alman ilişkilerini zehirler 
</HEADLINE>
<TEXT>

     Türkiye'nin Berlin Büyükelçisi Mehmet Ali İrtemçelik, federal mecliste bugün tartışılacak Ermeni tasarısının amacının Türk-Alman ve Türkiye-AB ilişkilerini bozmak olduğunu söyledi. 
     Büyükelçi İrtemçelik, ''Financial Times Deutschland'' ve ''Süddeutsche Zeitung'' gazetelerinde yayımlanan açıklamasında, Ermeni tasarısının sonuçta federal meclis tarafından kabul edilmesinin, Türk-Alman ilişkilerine bugünden tahmin edilemeyecek kadar büyük bir zarar verebileceği uyarısında bulundu. 
     Türkiye'yi soykırımla suçlayanların, olayların aydınlatılmasına hizmet etmeyeceklerini ifade eden İrtemçelik, ''Amaç, Alman halkını Türkiye ve Türkler hakkında olumsuz bir bakış açısına yönlendirmek, Türk-Alman ve Türkiye-AB ilişkilerini zehirlemektir'' dedi. 
     Birlik partileri CDU CSU tarafından federal meclis gündemine getirilen Ermeni tasarısının, tarihi ve Türkiye-Ermenistan ilişkilerini yanlış tasvir ettiğini kaydeden İrtemçelik, tasarı sahiplerinin ve ''onların ardındaki örgütlenmelerin'' amaçlarına ulaşmaları halinde Türkiye'nin ve Almanya'da yaşayan 3 milyona yakın Türkün de bu kayıtsızlıktan sonuç çıkarmayabileceğini düşünmenin gerçekçi olmadığını söyledi. 
     1915-1917 yılları arasında Ermenilerin büyük çoğunluğunun Osmanlı topraklarındaki yeni yerleşim bölgelerine salimen ulaştıklarını, o dönemde Osmanlı toprağı olan Beyrut limanından da 6 bin Ermeninin başka ülkelere gönderildiklerini hatırlattı. 
     
</TEXT>
</DOC>
