<DOC>
<DOCNO> 345310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sondun36.html </URL>
<DATE> 2005/05/24/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Nikaragua'da El Kaide alarmı verildi... 
</HEADLINE>
<TEXT>

     Nikaragua polisi, El Kaide terör şebekesine dahil oldukları gerekçesiyle aranan 2 kişi için alarma geçti. 
     Nikaragua İçişleri Bakanlığı’nın açıklamasında, aranan kişilerden birinin 2002 yılında Tayland’daki ABD Büyükelçiliği’ne saldırı girişimine karıştığı sanılan Kenyalı Ahmed Selim Sveyden, diğerinin ise Yemenli Altuviti olduğu belirtildi. 
     Tüm sınır karakollarında alarma geçildiği bildirilen açıklamada, Nikaragua’nın uluslararası terörizm ya da organize suçla bağlantılı unsurların varolacağı bir yer olmayacağı garantisini verdikleri ifade edildi. 
     FBI’ın en çok arananlar listesinde yer alan Sveyden, 1998’deki ABD’nin Tanzanya ve Kenya elçiliklerine düzenlenen saldırılarla ilgili olarak da suçlanıyor. 
     ABD Dışişleri Bakanlığı, Sveyden’ın yakalanmasını sağlayacak bilgiyi getirenlere 5 milyon dolar ödül vereceğini açıklamıştı. 
     
</TEXT>
</DOC>
