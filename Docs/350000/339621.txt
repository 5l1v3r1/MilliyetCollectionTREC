<DOC>
<DOCNO> 339621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonspo32.html </URL>
<DATE> 2005/05/04/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Samsung, Berlin'deki Olimpiyat Stadı'nın isim haklarını almak istiyor 
</HEADLINE>
<TEXT>

     Güney Koreli elektronik şirketi Samsung, Almanya’da 2006 yılında yapılacak Dünya Futbol Şampiyonası’nda final maçının yapılacağı Berlin’deki tarihi Olimpiyat Stadı’nın isim haklarını satın almak istiyor. 
     Samsung’un, stadın sponsorluk ve isim haklarını satın almak için 13 yıl içinde ödenmek üzere 100 milyon avro teklif ettiği bildirildi. 
     Yapımı 1936’ya dayanan Berlin Olimpiyat Stadı’nı işleten firmanın yüzde 60 hissesine sahip olan Hertha BSC Berlin Kulübü’nün de satışın olması halinde her yıl 4,6 milyon avro gelir elde edeceği açıklandı. 
     Olimpiyat Stadı’nın isim haklarının Samsung’a satılmasının düşünülmesi, bazı tepkilere yol açtı. 
     Uluslararası Olimpiyat Komitesi IOC üyesi Thomas Bach, stada sponsor ismi verilmesinin sportmenliğe aykırı olduğunu belirterek, "Bu bizim felsefemize uymaz. Dünyada hiçbir olimpiyat stadı ticari isim taşımıyor. Elimizdeki tüm hukuki imkanları zorlayarak bunu engelleyeceğiz" dedi. 
     Berlin Eyaleti Başbakanı Klaus Wowereit ise bu konuda yaptığı açıklamada, "Ortada somut bir teklif yok. İsim haklarının satılması Münih ve Schalke’de olduğu gibi yapılabiliyor. Ancak Olimpiyat Stadı’nın, satıştan sonra da Olimpiyat stadı olarak tanınabilmesi gerekir" dedi. 
     
</TEXT>
</DOC>
