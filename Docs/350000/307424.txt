<DOC>
<DOCNO> 307424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sondun08.html </URL>
<DATE> 2005/01/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bush, İran'a saldırmaktan çekinmeyecek 
</HEADLINE>
<TEXT>

     Deniz Arslan bildiriyor 

      ABD Başkanı George W. Bush, nükleer silah programı bulundurduğundan şüphelenilen İran daha açık davranmazsa, bu ülkeye askeri eylem yapmanın masadaki seçeneklerden biri olduğunu bildirdi. 
     Bush, NBC televizyonuna verdiği röportajda, İran'ın, nükleer silah programının varlığıyla ilgili olarak uluslararası toplumu yanıtsız bırakmayı sürdürmesi durumunda ABD'nin nasıl tepki vereceği sorusuna karşılık, ''Umarım bu meseleyi diplomatik olarak çözebiliriz. Ancak asla hiçbir seçeneği göz ardı etmeyeceğim'' dedi. 
     İran, nükleer programının, elektrik üretimi amacıyla olduğunu belirtiyor ve nükleer silah arayışında olmadığını söylüyor. 
     Bush'un İran konusundaki sözleri, ABD Savunma Bakanlığı Pentagon'un, New Yorker dergisinde gazeteci Seymour Hersh'ün yazdığı bir habere sert tepki göstermesinin ardından geldi. Hersh, tartışma yaratan haberinde, Bush'un gizli idari emir imzalayarak Amerikan komandolarına, nükleer silah programlarına ilişkin bölgeleri tespit için İran'a operasyon düzenlemesi izni verdiğini ileri sürüyordu. 
     Hersh'ün bu haberinden sonra Pentagon sözcüsü Lawrence DiRita, haberde pek çok temel hata bulunduğunu ve bu hataların da yazının tümünün güvenilirliğini bozduğunu belirten bir açıklama yaptı. 
     Ancak DiRita'nın açıklamasında, Hersh'ün haberinin temel noktası olan, geçen yazdan beri İran içine operasyonların yapıldığı bilgisinin yalanlanmaması dikkati çekti. Sözcü DiRita, Hersh'ün kaynaklarının, yersiz dedikodularla bu haberi beslediğini ve olmamış görüşmeleri olmuş gibi anlattığını iddia etti. 
     Amerikan askeri güçlerinin İran içine keşif operasyonları düzenleyip düzenlemediği sorusu üzerine ABD Savunma Bakanlığı sözcülerinden Yarbay Barry Venable, ''Özel Kuvvetler'in faaliyetleri, görevleri ve kapasiteleri hakkında hiçbir şekilde konuşmuyoruz'' dedi. 
     DiRita'nın yazılı olarak yaptığı açıklamanın ardından Hersh, CNN televizyonunda katıldığı bir programda, Pentagon sözcüsünün eleştirilerinin ''baştan savma'' olduğu görüşünü savunarak, elde ettiği bilgilerin ''çok çok üst düzey'' kaynaklardan geldiğini söyledi. 
     Seymour Hersh, Bağdat'taki Ebu Garib işkence skandalını ortaya çıkaran gazeteci olarak son dönemde New Yorker dergisindeki yazılarıyla çok sık gündeme gelmişti. 
     
</TEXT>
</DOC>
