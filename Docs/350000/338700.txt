<DOC>
<DOCNO> 338700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sontur04.html </URL>
<DATE> 2005/05/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
1 Mayıs İstanbul'da olaysız kutlandı... Ya diğer kentlerimizde 
</HEADLINE>
<TEXT>

     Geçen yıl alan tartışmaları nedeniyle farklı yerlerde kutlama yapan DİSK, KESK, Türk-İş ve Hak-İş, bu yıl 1 Mayıs İşçi Bayramı’nı resmi izinle 9 yıl aradan sonra Kadıköy İskele Meydanı’nda kutlandı. Kutlamalarda 1-2 küçük olay dışında tatsızlık yaşanmadı. Diyarbakır ve İzmir'de tansiyon biraz yükselirken, Trabzon'da Nisan ayı başında yaşanan linç girişiminin ardından bir olay çıkmaması sevindirdi. Adana'daki kutlamalar ise Apo posterlerinin açılması üzerine tertip komitesi kararıyla yarıda bırakıldı. 
     
     İSTANBUL KADIKÖY 

     DİSK, KESK, Türk-İş ve Hak-İş’in de aralarında bulunduğu 1 Mayıs Tertip Komitesi tarafından Kadıköy İskele Meydanı’nda düzenlenen kutlamalara katılacak gruplar, Haydarpaşa, Altıyol ve Acıbadem Tepe Nautilus Alışveriş Merkezi olarak belirlenen toplanma noktalarında pankartları ve dövizleriyle sabahın erken saatlerinden itibaren bir araya gelmeye başladı. 
     Miting alanına polis noktalarından tek tek aranarak alana alınan gruplar, daha sonra kortej oluşturarak İskele Meydanı’na doğru yürüyüşe geçti. Tüm grupların alana girişinin ardından miting başladı. 
     Alandaki etkinliğin program dahilinde sona ermesi üzerine kortejler, yine geldikleri noktalara doğru dağılıma geçti. 
     Bu arada, Kadıköy İskele Meydanı'na girişte oluşturulan arama noktasında, bir grup ile arama yapan polisler arasında tartışma çıktı. Tartışma sırasında gruptan bazı kişiler, ellerindeki sopaları polise attılar. Müdahale ederek gruptan 2 kişiyi gözaltına alan polis, daha sonra olay yatışınca bu kişileri serbest bıraktı. 
     Öte yandan, Tepe Natilius önünde aralarında kavga eden 2 grup, polisin müdahalesine gerek kalmadan ayrıldı. 

     
</TEXT>
</DOC>
