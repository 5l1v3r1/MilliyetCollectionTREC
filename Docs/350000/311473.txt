<DOC>
<DOCNO> 311473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur49.html </URL>
<DATE> 2005/02/01/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Memurlara ek derece bu hafta TBMM'de görüşülecek 
</HEADLINE>
<TEXT>

     TBMM Genel Kurulu'nda bu hafta memurlara bir derece verilmesini öngören yasa teklifi ele alınacak. 
     Danışma Kurulu'nun konuya ilişkin önerisi, Genel Kurul'da kabul edildi. Memurlara bir derece verilmesini içeren yasa teklifi ile esnaf ve sanatkarlar federasyonlarının genel kurul ve seçimlerini 2006 yılına erteleyen yasa teklifi Genel Kurul gündeminin ön sıralarına alındı. Genel Kurul'da bugün sözlü soruların ardından AK Parti Kütahya Milletvekili Hasan Fehmi Kinay'ın geleneksel Türk el sanatlarıyla ilgili araştırma önergesi görüşülecek. 
     
     ''İŞÇİ BAYRAMI'' TEKLİFİ KABUL EDİLMEDİ 
     Genel Kurul'da, sevkedildikleri komisyonlarda 45 gün içinde görüşülmeyen iki yasa teklifinin doğrudan güdeme alınmasına ilişkin önergeler kabul edilmedi. 
     CHP Ardahan Milletvekili Ensar Öğüt'ün Türkiye'ye kaçak hayvan girişinin önlenmesi amacıyla verdiği yasa teklifi, reddedildi. Tarım ve Köyişleri Bakanı Sami Güçlü, kaçak hayvancılığın önlenmesi amacıyla alınan önlemlerin olumlu sonuç verdiğini söyledi. Bakanlıkta bu yönde bir yasa çalışması yapıldığını belirten Güçlü, bunun yılın ikinci yarısında TBMM gündemine geleceğini ifade etti. 
     AK Parti Bursa Milletvekili Ertuğrul Yalçınbayır'ın, 1 Mayıs'ın ''işçi bayramı'' olarak kutlanmasını içeren yasa teklifinin doğrudan gündeme alınmasına CHP de destek verdi. CHP'li milletvekillerinin yanı sıra Devlet Bakanı Mehmet Aydın, AK Parti'den Sakarya Milletvekili Süleyman Gündüz, Manisa Milletvekili Hüseyin Tanrıverdi ve Gaziantep Milletvekili Mahmut Durdu'nun destek verdiği önerge, AK Parti'li milletvekillerinin oylarıyla reddedildi. 
     
</TEXT>
</DOC>
