<DOC>
<DOCNO> 317819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun18.html </URL>
<DATE> 2005/02/23/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Kaddafi'nin oğluna hamile bir kadına saldırdığı gerekçesiyle soruşturma 
</HEADLINE>
<TEXT>

     Libya lideri Muammer Kaddafi'nin oğlu Mutassım Bilal Kaddafi aleyhinde, Paris'teki bir otelde 8 aylık hamile kadına saldırdığı gerekçesiyle soruşturma açılıyor. 
     Paris'in merkezinde, Opera binasının yakınlarındaki Grand Hotel'de, odasına gelmeyi reddeden 8 aylık hamile kadını tartaklayan ve daha sonra polisle münakaşa ederek silah gösteren Mutassım Kaddafi'nin, sorgulanmak üzere polis merkezine çağrıldığı bildirildi. 
     Polis, 28 yaşındaki Mutassım Kaddafi'nin davranışlarından usandıklarını ve dışişleri bakanlığının, son olay üzerine devreye girdiğini söyledi. 
     Grand Hotel'deki olayın 3 hafta önce olduğunu ve Mutassım Kaddafi'nin, arkadaşı olduğunu belirttiği 8 aylık kadına, odasına gelmeyi reddetmesinin ardından saldırdığını söyleyen polis, oteldeki güvenlik görevlilerinin yatıştıramadığı Kaddafi'nin, üzerindeki otomatik silahı gösterdiğini kaydetti. 
     Saldırıya uğrayan hamile kadının hastanede psikolojik tedavi altına alındığı, olayın ardından başka bir otele yerleşen Mutassım Kaddafi'nin de yeni odasındaki eşyalara zarar verdiği ifade edildi. 
     Kaddafi'nin, diplomatik statüsü nedeniyle tutuklanamadığı kaydedildi. 
     
</TEXT>
</DOC>
