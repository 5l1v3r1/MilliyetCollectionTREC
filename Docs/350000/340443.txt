<DOC>
<DOCNO> 340443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sondun19.html </URL>
<DATE> 2005/05/07/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Saakaşvili Rus üslerinin boşaltılması için pazarlık yapmayacağız... 
</HEADLINE>
<TEXT>

     Gürcistan Cumhurbaşkanı Mihail Saakaşvili, ülke topraklarındaki Rus askeri üslerinin boşaltılması için pazarlık yapmayacaklarını söyledi. 
     Saakaşvili, gazetecilere yaptığı açıklamada, Gürcü topraklarındaki halen aktif kullanımda olan Rus üslerinin boşaltılmasının resmi talepleri olduğunu belirtti. 
     "Rus üslerinin boşaltılması için pazarlık yapmayacağız" diyen Saakaşvili, üslerin kendilerine ait topraklarda faaliyet gösterdiğini kaydetti. 
     Gürcistan Dışişleri Bakanı Salome Zurabişvili de açıklamasında, Rusya Dışişleri Bakanı Sergey Lavrov ile Moskova’da yaptıkları görüşmelerin sonuçsuz kaldığını belirtti. 
     Saakaşvili’nin, Moskova’ya gitmeyeceğini bildiren Zurabişvili, Cumhurbaşkanı’nın bu ziyaretine olanak sağlayacak anlaşmalara varamadıklarını söyledi. 
     Salome Zurabişvili, Moskova ile bundan sonraki süreçte de görüşmelerin devam ettirilmesinden yana olduklarını bildirdi. 
     Gürcistan’ın, topraklarındaki Rus üslerinin en geç 1 Ocak 2008 tarihine kadar boşaltılmasını istediği, ancak Moskova’nın bu süreyi yetersiz bulduğu kaydediliyor. 
     Rus üslerinden biri Gürcistan’ın güneyindeki Ahalkalaki’de, diğeriyse Karadeniz kıyısında, Acara özerk bölgesinin başkenti Batum’da bulunuyor. 
     
</TEXT>
</DOC>
