<DOC>
<DOCNO> 319157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/spor/spo05.html </URL>
<DATE> 2005/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda çip devrimi 
</HEADLINE>
<TEXT>


HİLAL YILMAZ 


INTERNATIONAL Board'un IFAB yıllık olağan toplantısı, Galler'in Cardiff kentinde yapıldı. Futbol kurallarında bir dizi değişikliğe giden Uluslararası Futbol Federasyonları Birliği, Adidas tarafından üretilen "mikroçipli futbol topu"nun maçlarda kullanılmasını prensipte onaylandı. Gol olup olmadığını bildirecek yeni futbol topu, ilk kez Peru'da düzenlenecek FIFA 17 Yaş altı Dünya Şampiyonası'nda kullanılacak. 

Yeni düzenlemeler 

Ofsaytın tanımlandığı, 11. kurala, "Oyun içerisinde aktif bulunan oyuncu" ifadesi eklendi. Buna göre, ofsayttaki bir oyuncu, direkten ya da ofsayt pozisyondaki bir başka oyuncudan seken topla oynayamayacak. Ofsaytın sadece ceza sahası içinde geçerli olması maddesi ise taraftar bulmadı.Tehlikeli hareketlerde bulunan oyuncular kırmızı kart görecek. "Oyuncunun güvenliğini tehlikeye atacak bir şekilde davranmak" ibaresi kurala eklenerek, rakip oyuncuyu çekmenin ciddi bir ihlal olduğu ve bu ihlalin kırmızı kartla sonuçlanacağı belirtildi.Taç atışında da düzenlemeye gidildi. Saha içerisindeki oyuncuların, taç atışı yapan oyuncudan 2 metre uzakta durması şartı getirildi.International Board kararlarında, "Hakemin otoritesi, hakem sahaya ayak bastığı anda başlar ve sahadan çıktığı ana kadar devam eder" denildi. Buna göre hakem, başlama düdüğü çalınmadan önce ya da bitiş düdüğünü çaldıktan sonra sahadan ayrılıncaya kadar, saha içerisinde olaylardan sorumlu olacak, gerekli gördüğü yerde kart gösterebilecek.Oyuncu sayılarında da değişikliğe gidildi. Milli maçlarda bir ulusal takım 6 kişiye kadar yedek oyuncu bulundurabilecek. Diğer maçlarda ise, hakemin önceden haberdar edilmesi ve takımların kendi aralarında oyuncu sayısını belirlemeleri halinde daha fazla oyuncu bulundurabilecek. 




</TEXT>
</DOC>
