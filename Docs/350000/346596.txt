<DOC>
<DOCNO> 346596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/spor/spo00.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İsyan bu haykırış 
</HEADLINE>
<TEXT>


Avrupa Şampiyonası'nda yasaklı madde kullandığı tespit edilen Halil Mutlu, çarpıcı açıklamalarda bulundu. "Kimseye güvenim kalmadı" diyen milli halterci, "Arkadaşlarımdan şüphe eder duruma düştüm" ifadesini kullandı. "Ustam" dediği Naim Süleymanoğlu'na da sitem eden Olimpiyat Şampiyonu, "Bana destek olmasını isterdim" diye konuştu 

NECMİ KEPÇETUTAN 


3 altın madalya kazandığı Avrupa Halter Şampiyonası'nda doping kullandığı belirlenen Halil Mutlu, dün düzenlediği basın toplantısıyla kendini savundu. 
TSYD'nin Ankara Şubesi'nde Federasyon Başkanı Hasan Akkuş ve doktor Kaya Livanelioğlu ile birlikte soruları yanıtlayan Mutlu, toplantıyı gözü yaşlı tamamladı. Kontrollerde Nandrolone isimli doping maddesi kullandığı saptanan Halil Mutlu, 22 yıldır halteri şerefiyle yaptığını belirterek, "16 yaşımda Türkiye'ye geldim. 10 yıldan bu yana üst düzeyde yarışıyorum. Hep en iyisi olmaya çalıştım. İlk kez bu pozisyonda karşınıza çıkıyorum. Gözlerim doluyor ama maalesef buradayım. Kendimden eminim. Bana imkan veren devletimin yüzakı olmak için mücadele veriyorum. Bu ülkeye ihanet etmem" dedi. 

'Salak değilim' 
Dopinge ihtiyacı olmadığının altını çizen milli halterci, "Kur'ana el basarım ki, böyle bir şey yapmadım. Bu illeti hayatım boyunca tanımadım. Yapsam 2 yıl spordan uzak kaldığım dönemde kullanırdım. Vücutta altı ay kalan bir maddeyi, kontrole gireceğimi bile bile kullanacak kadar salak değilim. Şampiyona öncesi sadece ağrı kesici ilaç aldım. Onda da doping maddesi yoktu. Bu konuda rahatım. B numunesinden az da olsa umutluyum. Temiz çıkacağıma inanıyorum. Ama bu durumun savunması yok. Alsam, almasam insanları nasıl inandıracağımı bilmiyorum" ifadesini kullandı. 

Naim'e sitem 
En küçüğünden en büyüğüne arkadaşlarından şüphe eder duruma geldiğini de kaydeden cep herkülü, "Acaba nerede hata yaptım Neden herkesi odama götürdüm Eskiden Gülbeyi Akti arkadaşımdan çay isterdim, getirirdi. Şimdi bu yüzden çayımı bile kendim alıyorum. Onun da kafasında soru işareti oluşuyordur, ama iş işten geçti. Kendimi suçlu görmüyorum. Bu gelişmelerle çok şey kaybettiğimi de biliyorum. Bundan sonra daha dikkatli olacağız. Komplodan başka bir şey aklıma gelmiyor. Fakat elimde kanıt olmadan bunu nasıl ispatlayacağım. Buraya milli takım eşofmanıyla gelmedim. Onu şimdilik vitrine kaldırdım. Aklandıktan sonra tekrar giyeceğim. Ceza alsam bile cevabımı 2008 Pekin Olimpiyatı'nda şampiyon olarak vereceğim" açıklamasını yaptı. 
Bir televizyon programında "Halil altı ay ceza alır" diyen Naim Süleymanoğlu'na da kırgın olduğunu da vurgulayan Halil Mutlu, sözlerini şöyle tamamladı "Beni 10 yaşımdan bu yana tanıyor. 'Kendimden ne kadar eminsem Halil'den de o kadar eminim' demesini beklerdim." 

Araştırma başladı 

Halter Federasyonu Başkanı Hasan Akkuş olayın komplo olduğu yönünde şüphelerin yoğunlaştığını söyledi. Konuyu araştırmaya başladıklarını belirten Akkuş, "Bu madde Halil'in vücuduna nasıl girdi araştırıyoruz. Halil'e komplo kurulduysa, bu bayrak yırtmaktan farksız" dedi. 

'İlaç işe yaramıyor' 

Halil Mutlu'da tespit edilen nandrolone maddesini vücudun belli oranlarda ürettiğini belirten Doktor Kaya Livanelioğlu da şunları söyledi "Bu madde sakatlıkların iyileşmesinde yardımcı oluyor. Vücuttan zor atılıyor. Yüksek dozda uzun süre alınırsa bir işe yarıyor. Bu madde genelde halter dışında sporlarda kullanılıyor ve Türkiye'de mevcut değil." 


</TEXT>
</DOC>
