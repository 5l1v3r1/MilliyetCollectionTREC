<DOC>
<DOCNO> 325194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/siyaset/siy02.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yeşil Sol'a Türk yardımcı 
</HEADLINE>
<TEXT>


Hollanda'daki Yeşil Sol partisinin başkan yardımcılığına 297 oy alan Nevin Özütok getirildi 


Hollanda'da Avrupa Parlamentosu - TBMM Karma Parlamento Komisyonu Eş Başkanı Joost Lagendijk'in partisi Yeşil Sol'un başkan yardımcılığına Türk asıllı aday Nevin Özütok 44 seçildi. Yeşil Sol'un Rotterdam kentinde dün yapılan olağan kongresinde, parti genel başkanlığı ve yönetim kurulu üyelikleri için seçim yapıldı. Başkanlık yarışına katılan Özütok, 600 delegenin 184'ünden geçerli oy aldı. Halen Parti Genel Başkanı olan diğer aday Herman Meijer ise 382 oy alarak tekrar başkan seçildi. Daha sonra yapılan başkan yardımcılığı seçimindeyse Özütok, 297 oy alarak başkan yardımcılığına getirildi. Böylece, Yeşil Sol'da ilk kez Türk kökenli biri, üst yönetimde yer aldı. 
Özütok, başkanlık yarışını kaybetmesine üzülmediğini, kazanan arkadaşına başarılar dilediğini belirtti ve parti içinde siyasi çalışmasını sürdüreceğini bildirdi. Gelecekte tekrar başkanlık yarışına katılmak istediğini de bildiren Özütok, başkan yardımcılığına seçilmesinin kendisi için sürpriz olduğunu, bu göreve layık olmak için elinden gelen çabayı göstereceğini anlattı. 
Parti Aday Komisyonu, Nevin Özütok'un yanı sıra parti genel yönetim kurulu üyelikleri için Alkmaar kentinden Rıza Diktaş ve Breda kentinden Selçuk Akıncı'nın adaylıklarını da onayladı. 


</TEXT>
</DOC>
