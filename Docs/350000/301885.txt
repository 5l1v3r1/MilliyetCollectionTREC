<DOC>
<DOCNO> 301885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/soneko37.html </URL>
<DATE> 2004/12/29/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Dış ticaret açığı 30 milyar doları aştı 
</HEADLINE>
<TEXT>

     Türkiye'nin dış ticaret açığı 30.8 milyar dolara yaklaştı. 
     Gümrük Müsteşarlığı, kasım ayı geçici dış ticaret istatistiklerini açıkladı. Buna göre kasımda ihracat geçen yılın aynı ayına göre yüzde 34.6 oranında artarak 5 milyar 357 milyon dolara, ithalat ise yüzde 51.5'lik büyümeyle 8 
     milyar 76 milyon dolara kadar çıktı. Geçen yıl kasımda 1 milyar 349 milyon dolar olan dış ticaret açığı bu yıl yüzde 101.5 artarak 2 milyar 718 milyon dolara yükseldi. 3 milyar 891 milyon dolarlık ihracat, 5 milyar 330 milyon dolarlık da ithalat yapılan geçen yıl kasım ayında yüzde 74.7 olan ihracatın ithalatı karşılama oranı ise bu yıl yüzde 66.3'e kadar indi. 
     
     OCAK-KASIM DÖNEMİ 
     Yılın ilk 11 aylık döneminde ise Türkiye'nin toplam ihracatı geçen yılın aynı dönemine göre yüzde 32.6 oranında büyüyerek 55 milyar 890 milyon dolara ulaştı. Aynı dönemdeki ithalat ise yüzde 40'lık artışla 86 milyar 645 milyon dolarda kadar çıktı. Gümrük Müsteşarlığının verilerine göre geçen yıl aynı dönemde Türkiye 42 milyar 151 milyon dolarlık ihracat, 61 milyar 873 milyon dolarlık da ithalat yapmıştı. 
     Bu yıl ocak-kasım döneminde Türkiye 30 milyar 754 milyon dolar tutarında dış ticaret açığı verdi. Dış ticaret açığında geçen yılın aynı dönemindeki 19 milyar 722 milyon dolara göre yüzde 55.9'luk bir büyüme kaydedildi. Geçen yıl ocak-kasımda yüzde 68.12 olan ihracatın ithalatı karşılama oranı ise bu yıl yüzde 64.5'e kadar indi. 
     
</TEXT>
</DOC>
