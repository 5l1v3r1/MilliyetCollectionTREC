<DOC>
<DOCNO> 325413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/spor/spo03.html </URL>
<DATE> 2005/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesaj çok sert 
</HEADLINE>
<TEXT>


Başkan Özhan Canaydın, suskunluğunu bozdu. Canaydın, "Bizi hiç kimse yolumuzdan çeviremez. Centilmenlik bir yere kadar, dikkatli olsunlar" dedi 


Türk futbolunun en centilmen başkanları arasında gösterilen Galatasaray'ın patronu Özhan Canaydın, göreve geldiği günden bu yana en sert açıklamalarını Ankaraspor maçı öncesinde yaptı. Canaydın, Song'a verilen iki maçlık cezanın kaldırılmamasının ardından, camia içinde oluşan tepkiyi birinci ağızdan dile getirdi ve futbol camiasına sert mesajlar gönderdi. Galatasaray Başkanı, centilmenliğin bir yere kadar olduğunu belirtip, bundan sonra yapılacak haksızlıklara en ağır yanıtları vereceklerini dile getirdi. 
Özhan Canaydın, "Taraftarlarımız, yönetimimiz, teknik ekibimiz ve oyuncularımızla birlikte tek yürek olduk, şampiyonluğa yürüyoruz. Bu yoldan bizi kimse çeviremez. Çevirmelerine de asla izin vermeyiz. Aleyhimize yapılan her davranışın karşılığını mutlaka vereceğiz. Bu sözlerimle her şeyi kastediyorum. Şimdiden uyarıyoruz. Daha dikkatli olsunlar" ifadelerini kullandı. 

Gürsoy esti 

Galatasaray İkinci Başkanı Ergun Gürsoy, Hakan Şükür'ün yine Milli Takım'a alınmamasına ateş püskürdü. Gürsoy, Futbol Federasyonu'nu eleştirerek, "Bu Futbol Federasyonu bir şey denilebilecek durumda değil. Onları sadece bir tel tutuyor. Azıcık dokununca yıkılıyorlar. Önümüzdeki iki milli maçı da kazanalım ondan sonra gerekeni söyleriz. Ersen Martin de iyi futbolcu. Madem uzun oyuncu alınacak, bizde de çok başarılı bir isim var" diye konuştu. 
Gürsoy, ilginç lig yaşandığını da vurguladı. Galatasaray İkinci Başkanı, dört takımın zirve için yarıştığını belirtti ve taraftarları umutlandırmamak için fazla iddialı konuşmamak gerektiğini açıkladı. Ergun Gürsoy, "Bize güvensinler ama gerisini bilmiyorum. Biz son maçımıza kadar elimizden geleni yapacağız" dedi. 

Kuzeni için 

Franck Ribery, asistlerini kısa bir süre önce babasını kaybeden kuzenine hediye etti. Fransız futbolcu, Hakan Şükür ve Necati'ye verdiği gol pasları sonrası formasını çıkarıp üzerinde, "Kuzenim bu senin baban için" yazılı tişörtünü tribündeki kuzenine gösterdi. 

Büyülü ev 

Galatasaray, bu sezon Ali Sami Yen Stadı'nda harikalar yaratmaya devam ediyor. Sezon başından bu yana evinde yenilgi görmeyen Sarı - Kırmızılılar, Ankara karşısında 11. galibiyetini alarak, çıkışını sürdürdü. Başkent ekibi ise Galatasaray'a Sami Yen'de iki gol atmayı başaran ilk takım oldu. Bu arada Ribery de dün geceki iki gol pasının ardından toplam üç asiste ulaştı. 

Necati döndü 

Galatasaray'ın suskun golcüsü Necati Ateş, 5 hafta sonra fileleri havalandırarak şanssızlığını kırdı. Yıldız futbolcu, Hakan Şükür'ün attığı üçüncü golde sürati ve şık pasıyla galibiyet yolunu açan isim oldu. 

Anlamlı özür 

İstanbulspor ile oynanan maçta ıslıklanan Arif ve Hasan Şaş'a dün özel ilgi vardı. Taraftarlar, alkış yağmuruna tuttuğu iki futbolcu için tribünlere "Sadece biz yaşadık. Sizlere minnettarız" pankartı açtı. 

Hakan'dan övgü 

GALATASARAY'IN attığı ilk iki gole asist yapan Ribery'e, Hakan Şükür'den övgü geldi. Golcü futbolcu, "Ribery hem çok hızlı, hem de futbolu iyi biliyor" dedi. Hakan, Anelka'yı beğendiğini de açıkladı. 

Saygı duruşu 

Trafik kazası sonucunda yaşamını yitiren Ankaraspor'un genç oyuncusu Satılmış Ak unutulmadı. Galatasaray sahaya "Acınızı paylaşıyoruz" pankartıyla çıktı. Maçtan önce bir dakikalık saygı duruşu da yapıldı. 

Aybaba üzgün 

Ankaraspor Teknik Direktörü Samet Aybaba, Erman'ın kaçırdığı golün maçın kırılma noktası olduğunu dile getirdi. Aybaba, "Basit gol yiyoruz. Böyle yersek yeniliriz. Bu sorunu çözmemiz gerekiyor" dedi. 


</TEXT>
</DOC>
