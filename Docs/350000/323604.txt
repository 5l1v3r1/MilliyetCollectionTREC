<DOC>
<DOCNO> 323604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun15.html </URL>
<DATE> 2005/03/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Belçika'da aşırı sağcı parti, kapılarını Müslümanlara açıyor 
</HEADLINE>
<TEXT>

     Belçika'da aşırı sağcı Vlaams Belang Flaman Menfaati partisi, ''kapılarını Müslümanlara açacağını ve gelecek seçimlerde listelerinde Müslüman adaylara yer vereceğini'' bildirdi. 
     Belçika'da 2003 yılındaki genel seçimlerde, katıldığı Flaman bölgesinde oyların yüzde 19'unu toplayan Vlaams Belang, Flaman kesiminde dördüncü parti konumuna gelmişti. Söz konusu parti, Federal Meclis'teki 150 koltuktan 19'unu elde etti. 
     Vlaams Belang, 1999'da yapılan yerel seçimlerde de Anvers kentinde oyların yüzde 35'ini elde ederek, belediye meclisine güçlü bir temsille girmişti. 
     Son kamuoyu yoklamaları, ''Kahrolsun Belçika'' sloganı ile oy toplayan ve Flaman devleti kurulmasından yana tavır koyan bu partinin, Flaman kesimindeki siyasi sıralamada en üste çıktığını gösteriyor. 
     Parti yöneticilerinden Gerolf Annemans, gelecek yıl sonbaharda yapılacak yerel seçimlerde, Flaman bölgesinde ve Brüksel'de Müslüman adaylara yer vereceklerini ve bunun ''göstermelik'' bir tavır olmayacağını açıkladı. 
     Annemans, partiden aday olmak isteyen Müslümanların şimdiden başvuru yaptıklarını bildirdi ve bu kişilerden bazılarının parti yönetimine de katılacaklarını duyurdu. 
     Belçika'da yapılan kamuoyu yoklamaları, aşırı sağcı partiye oy veren yabancı asıllı seçmenlerin oranının yüzde 2 kadar olduğunu göstermişti. 
     
</TEXT>
</DOC>
