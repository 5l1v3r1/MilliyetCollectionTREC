<DOC>
<DOCNO> 324856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur06.html </URL>
<DATE> 2005/03/18/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Öğretmene, okulda infaz 
</HEADLINE>
<TEXT>

     Afyonkarahisar'ın Dinar İlçesi'nde sınıf öğretmeni Sultan Salkım, okul çıkışı, aralarında şiddetli geçimsizlik bulunan eşi Şenol Salkım tarafından pompalı tüfekle öğrencilerinin gözleri önünde öldürüldü. Salkım'ın, psikolojik sorunları nedeniyle astsubaylıktan malulen emekli olan eşinin kendisini ölümle tehdit ettiği, can güvenliği olmadığı gerekçesiyle önceki gün polise başvurduğu öğrenildi. 
     Fatih İlköğretim Okulu sınıf öğretmenlerinden Sultan Salkım 39 , saat 15.00 sıralarında ders bitimi okuldan çıktı. Salkım, eşi Şenol Salkım'ın 39 elinde pompalı tüfekle okul önünde kendisini beklediğini görünce, içeri kaçıp demir kapıyı kapattı. Ancak bir süre sonra kapıyı açıp dışarı çıkan Salkım, "Öldürecek misin Peki, hadi vur o zaman" diyerek, eşine bağırdı. Şenol Salkım'ın peşpeşe ateşlediği tüfekten çıkan 6 kurşunla yere yığılan Salkım, olay yerinde öldü. Hemen olay yerine gelen polis eşini, öğrencilerin gözü önünde öldüren Şenol Salkım'ı gözaltına alındı. Öğrenciler büyük bir şok yaşayıp ağlarken, Salkım'ın babası Mehmet Ulusan, kızının cesedini görünce sinir krizi geçirdi. 
     Salkım'ın bir yakını, Şenol Salkım'ın emekli olduğu günden beri eşini, "Deli raporum var. Seni de aileni de ortadan kaldırırım. 3 ay yatar çıkarım" diye tehdit ettiğini iddia etti. 
     Çiftin bundan bir süre önce şiddetli bir kavganın ardından ayrı yaşamaya başladığı, ancak Salkım'ın, eşinin ilk evliliğinden olan 2 çocuğu ile kendi evliliklerinden olan 2 çocuğunun zor durumda kalmaması için 15 gün önce yeniden biraraya geldiği öğrenildi. Önceki akşam eşiyle yine büyük bir kavga yaşayan Salkım'ın, yakınlarıyla polis merkezine giderek, eşinin kendisini öldürmekle tehdit ettiğini bildirdiği ve şikayetçi olduğu kaydedildi. 
     Önceki gece polis merkezine davet edilen Şenol Salkım'ın, ifadesinin ardından serbest bırakıldığı bildirildi. 
     Cinayetin ardından Kaymakam Zafer Orhan, okulda eğitime bir gün ara verildiğini açıkladı. 

     
</TEXT>
</DOC>
