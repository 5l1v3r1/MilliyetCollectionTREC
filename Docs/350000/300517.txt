<DOC>
<DOCNO> 300517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun51.html </URL>
<DATE> 2004/12/24/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Rumsfeld Bağdat'a da uğradı 
</HEADLINE>
<TEXT>

     Irak'ın çeşitli kentlerine sürpriz ziyaretlerde bulunan ABD Savunma Bakanı Donald Rumsfeld'in, başkent Bağdat'a da uğradığı bildirildi. 
     Rumsfeld'in Irak Devlet Başkanı Gazi El Yaver ve Irak'taki Amerikan kuvvetlerinin komutanı General George Casey ile görüşmek üzere Bağdat'a uğradığı belirtildi. 
     Bağdat'a gelişinde Rumsfeld'in General Casey ile 20 dakika kadar kapalı kapılar ardında görüştüğü, daha sonra da El Yaver ile bir araya geldiği kaydedildi. 
     ''Irak'ta daha iyi günler görme'' temennisinde bulunan El Yaver'in Rumsfeld'e, ABD'nin desteği için teşekkür ettiği de belirtildi. 
     El Yaver'in ayrıca, ''Son iki yılda yapılan fedakarlıklar ve sarf edilen çabaların meyvesini vermesi önemlidir. Büyük düşünmek istiyoruz. Bugün durum zorlu, ancak başaracağımızdan eminiz, bu sadece bir zaman meselesidir'' dediği de kaydedildi. 
     Rumsfeld'in Bağdat'ta Amerikalı ve Iraklı yaralıları ziyaret etmesi ve yakınlardaki bir üste 500 kadar askerle noel yemeği yemesi de bekleniyor. 
     Amerikalı Bakan, Musul, Tikrit ve Felluce'ye sürpriz ziyaretlerde bulunmuştu. 
     
</TEXT>
</DOC>
