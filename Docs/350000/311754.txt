<DOC>
<DOCNO> 311754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonspo38.html </URL>
<DATE> 2005/02/02/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Antrenör Kop Asıl amaç bizi 2 değil 3 yıl pistlerden koparmak... 
</HEADLINE>
<TEXT>

     Gençlik ve Spor Genel Müdürlüğü GSGM Ceza Kurulu tarafından 2 yıl müsabakalardan men cezasına çarptırılan milli atlet Süreyya Ayhan Kop'un, 1 Ekim 2004 tarihli tedbir kararının geri çekilmesi için yol aranmaya başlandı. 
     Süreyya Ayhan Kop'un cezasının sona ereceği 1 Ekim 2006 tarihinde, o sezonun önemli müsabakalarını kaçıracak olması, başta federasyon olmak üzere, atletizm otoritelerini de harekete geçirdi. 
     Uluslararası Atletizm Federasyonları Birliği'nin IAAF , Ayhan Kop ile ilgili iddiaları federasyona bildirdiği 6 Ağustos 2004 tarihli tebligatını örnek alan yetkililer, bugünden sonra milli atletin yarış koşmadığını belirtip, uluslararası federasyondan tedbir tarihinin 6 Ağustos'a çekilmesini talep etmenin yolları arıyor. 
     Tedbir tarihi 6 Ağustos 2004'e çekildiği takdirde milli atlet, 2006 Avrupa Şampiyonası, Grand Prix'ler ve Dünya Atletizm Finali gibi büyük organizasyonlara katılabilecek. 
     
     FEDERASYONDAN DESTEK 
     Atletizm Federasyonu, bundan sonraki süreçte Ayhan Kop'un izleyeceği yolla ilgili olarak, milli atlete ortak hareket önerisinde bulundu. 
     Kop çiftiyle görüşerek üzüntülerini bildiren başkan Mehmet Terzi, tedbir tarihinin geriye çekilmesiyle ilgili ayrıntıları beraber inceleyerek, ortak bir yol bulunması önerisini iletti. 
     
     KOP ÇİFTİNİN ARAYIŞI 
     2 yıllık cezanın şokunu üzerlerinden atmaya çalışan Kop çifti de bir taraftan karara itiraz yolları ararken, bir taraftan da tedbir tarihinin geri çekilmesiyle ilgili çalışmalar yapıyor. 
     Süreyya Ayhan Kop'un eşi ve antrenörü Yücel Kop, 1 Ekim 2004 tedbir tarihli cezayla asıl amacın kendilerinin 2 değil 3 yıl pistlerden uzaklaştırılması olduğunu söyledi. 
     Kendileri için önemli olan tarihlerin, WADA yetkililerinin geldiği 13 ve 25 Temmuz olduğunu vurgulayan Kop, tedbir tarihinin 25 Temmuz'a dek çekilmesi gerektiğini bildirdi. 
     
</TEXT>
</DOC>
