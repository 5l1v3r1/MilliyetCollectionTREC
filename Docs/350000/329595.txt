<DOC>
<DOCNO> 329595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/yazar/bila.html </URL>
<DATE> 2005/04/02/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çiçek'in rahatsızlığı 
</HEADLINE>
<TEXT>

Adalet Bakanı, yeni Türk Ceza Yasası'nın ertelenmesi kararını televizyondan öğrenmedi. Kararın oluşum sürecinin içindeydi. Bakan Çiçek, 'karardan habersiz olduğunun' zannedilmesine üzüldü 

Yeni Türk Ceza Yasası'nın yürürlüğe girişinin ertelenmesi kararının yankıları ve öncesinde yaşanan süreç, Adalet Bakanı Cemil Çiçek'i hem üzdü hem rahatsız etti. 
Kabinenin dosyasına h kim en çalışkan bakanlarından biri olarak bilinen Çiçek'in üzüntüsü, yargı teşkilatının yasanın yürürlüğe girmesini istemesine karşın, erteleme kararı alınmış olması. Rahatsızlığının kaynağı ise erteleme kararının alındığı sürecin her aşamasında aktif olarak devrede olduğu halde, kararın bakanın haberi olmadan alındığı biçiminde algılanıp yansıtılmış olması. Kişisel olarak temsil ettiği yargı kurumu gibi yasanın ertelenmesine karşı olan ve bu görüşüne uygun bir duruş sergileyen Çiçek, bilgisi dışında bir kararla karşılaşmış değil. 
Adalet Bakanı Cemil Çiçek, Başbakan Recep Tayyip Erdoğan'ın erteleme kararını gerçekten televizyonda canlı yayın sırasında mı öğrendi 
Çiçek, yasanın yürürlüğe girişinin erteleneceğini biliyordu. Çünkü, bu kararın alınması sürecinde, Erdoğan ve Başbakan Vekili Abdullah Gül'le görüşmüştü. Yine bu süreçte Cumhurbaşkanı Ahmet Necdet Sezer'le de temas ettiği izlenimi doğuyordu. Kararı televizyondan öğrenmedi. Televizyondan öğrendiği, Erdoğan'ın alınan kararı Fas'ta açıkladığıydı. 

Karar böyle alındı 
Erteleme kararı, yeni Türk Ceza Yasası'nın bazı maddelerinin değiştirilmesine ilişkin yasa 30 Mart Çarşamba günü Meclis'te görüşülürken oluştu. Görüşmeler sürerken Meclis Genel Kurulu'nun komisyon sıralarında oturan Çiçek, yerine Devlet Bakanı Beşir Atalay'a bırakarak, yaklaşık 2 saat kadar ortadan kayboldu. İşte ertelemeye ilişkin üst düzey temasları bu sürede yaptı. Başbakan Vekili olarak Dışişleri Bakanı Gül'le bir araya gelen Çiçek, ayrıca Fas'tan Erdoğan'la da telefonla görüştü. 

Yargı ertelemeye karşı 
Çiçek, Gül ve Erdoğan'la görüşmesinde, yargı teşkilatının ertelemeye karşı görüşlerini aktardı, doğacak muhtemel sorunlar ve yüksek yargının kaygılarını iletti. Buna karşın Erdoğan ve Gül'ün ertelemeye dönük taleplerinin, yasanın reformist yönünün güçlendirilmesinin, sivil toplum kuruluşlarının beklentilerinin önemine ilişkin görüşlerini dinledi. Sonuç, erteleme kararının alınması yönündeydi. 
Adalet Bakanı, bu kararın oluşum sürecinin içindeydi ve çarşamba günü akşamı bilgi sahibiydi. Hatta, karar oluşunca, Cumhurbaşkanı Ahmet Necdet Sezer'le Çiçek arasında temas kurulduğu da kulislere yansıyordu. 

Sebep, Meclis'e saygı 
Çiçek, kararı bildiği halde özellikle canlı televizyon yayınında ve TBMM'de bilmiyormuş gibi davranmak zorunda kaldı. Bunun 2 nedeni vardı Birincisi, daha uygun olduğunu düşündüğü için açıklamayı Erdoğan'ın yapmasını beklemek, ikincisi, TBMM'nin iradesine saygı nedeniyle, önceden kararı bildiğini saklamak. 
Çiçek'in bu özeninin, sorumluluk alanındaki bir yasayla ilgili kararın bilgisi dışında alındığı, sonucu basından öğrendiği gibi yansıması rahatsızlığının temel nedeniydi. Bir diğer rahatsızlık nedeni ise gerekçelerini detaylı biçimde anlattığı ve yargının talebini ilettiği halde, yasanın yürürlüğünün ertelenmiş olmasıydı. Bu rahatsızlığını da gizlemediği gibi Meclis kürsüsünden de televizyon ekranlarından da dürüst biçimde yansıttı. 

'Karabasan' algısı üzdü Yeni Türk Ceza Yasası'nın yürürlük tarihinin 2 ay ertelenmesinin esası değiştirmeyeceği ve yeni sorunlar yaratacak olması, Adalet Bakanı'nın üzüntü nedenlerinden biri. Çiçek, yasanın 1 Nisan'da yürürlüğe girmesinin daha yararlı olacağını düşünüyordu. Pratikte çıkacak sorunların daha iyi kavranacağı ve yasadaki düzeltmelerin buna göre yapılabileceği kanaati taşıyordu. Başta Yargıtay olmak üzere yargı teşkilatının değerlendirmesi ve talebi de bu yöndeydi. Uygulamada çıkacak sorunlar bilinmeden sağlanan 2 aylık sürede yapılacak çalışmanın yine teorik nitelikte kalacak olması da bakanı ve yargı teşkilatını düşündürüyor. 1 Nisan'ın karabasan günü gibi algılanıp yansıtılması, gazetecilerin hemen cezaevlerine gönderilecekmiş gibi gösterilmesi de bakanı üzen ve rahatsız eden yansımalardı. Çiçek, kişisel olarak yanlış bulsa da erteleme kararının sağladığı 2 aylık sürede kurumlardan gelen talepler doğrultusunda, yapılacak yeni düzenlemeler için düğmeye basmış durumda... 
Uzmanlar, bakanlıkta yeni düzenlemeler için çalışıyorlar. 



</TEXT>
</DOC>
