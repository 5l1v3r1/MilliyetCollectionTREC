<DOC>
<DOCNO> 332220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko50.html </URL>
<DATE> 2005/04/11/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Tütün Eksperleri Derneği Amaç, Tekel'i almak değil, bitirmek 
</HEADLINE>
<TEXT>

     Tütün Eksperleri Derneği, özelleştirme kapsamındaki TEKEL'in sigara bölümüne hiçbir firmanın teklif vermemesinin, ''oynanan oyunun göstergesi olduğunu ve oyunun amacının TEKEL'i almak değil, bitirmek olduğunu'' öne sürdü. 
     Tütün Eksperleri Derneği'nden yapılan yazılı açıklamada, TEKEL'in özelleştirilmesi için iki kez ihaleye çıkıldığı, bunlardan ilkinde en yüksek 1 milyar 150 milyon dolar teklif verildiği, 8 Nisan'da sonuçlanan ihalede ise hiç teklif çıkmadığı hatırlatıldı. 
     Bu sonuçtan sektördeki çalışanlar olarak ''memnuniyet'' duyulduğunun ifade edildiği açıklamada, şunlar kaydedildi 
     ''Geçen bu süreçte özelleştirme kapsamı olması nedeniyle TEKEL'i yenilemek adına hiçbir yatırım yapılmamış ve bu da TEKEL'in pazar payının yüzde 70'lerden yüzde 40'lara gerilemesine neden olmuştur. Her ihaleden önce TEKEL ile ilgilendiklerini kamuoyuna açıklayan yabancı alıcıların son ihalede hiç teklif vermemeleri düşünüldüğünde, ortada büyük bir oyun olduğu apaçık gözükmektedir. Yüzde 19.8'lik pazar payına sahip Endonezyalı sigara üreticisi Sapoerna'ya 5.2 milyar dolar teklif veren yabancı alıcılar, Türk tekeline fiyat vermeye tenezzül etmemişlerdir. Bu oyunun amacı, TEKEL'i almak değil bitirmek.'' Açıklamada, bu oyun karşısında, TEKEL'in bir an önce özelleştirme kapsamından çıkarılması ve istihdam fazlası olarak Devlet Personel İdaresi Başkanlığı'na bildirilen TEKEL çalışanlarının atamalarının iptal edilmesi gerektiği savunuldu. 
     
</TEXT>
</DOC>
