<DOC>
<DOCNO> 348634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo10.html </URL>
<DATE> 2005/06/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Miami Heat, seride bir adım öne geçti... 
</HEADLINE>
<TEXT>

     ABD Profesyonel Basketbol Ligi NBA Doğu Konferansı final serisi 5. maçı bu sabaha karşı yapıldı. 
     Miami’de yapılan serinin 5. maçında evsahibi Miami Heat, geçen yılın şampiyonu Detroit Pistons’ı 88-76 yenerek, seride 3-2 öne geçti. 
     Miami Heat, tarihinde ilk kez NBA Ligi finaline bu denli yaklaşırken, Heat’in yıldızı Shaquille O’Neal, bu maçta da takımını sırtlayan oyuncu oldu. 
     Shaquille O’Neal, mücadelede rakip potaya 20 sayı bırakırken, Dwayne Wade sakatlanarak sahayı terketmek zorunda kaldı. Wade sakatlanıncaya dek sahada kaldığı süre içinde 15 sayı, 3 ribaunt ve 4 asistlik performans sergilerken, 5 de top çaldı. 
     Damon Jones’ın 15 sayı, Udonis Haslem’in ise 14 sayı ve 13 ribauntla "double double" yaptığı karşılaşmada Heat, konferans şampiyonluğuna bir adım daha yaklaştı. 
     Geçen yılın şampiyonu Detroit Pistons’ta ise 21 sayı, 3 ribaunt ve 5 asistle oynayan Richard Hamilton, maçın en skorer ismi oldu. Onu Heat potasına 19 sayı bırakan Chauncey Billups ve 11 sayıyla Tayshaun Prince izledi. 
     Doğu Konferansı final serisi 6. maçı, 5 Haziran Pazar günü TSİ sabaha karşı Detroit’te yapılacak. 
     
</TEXT>
</DOC>
