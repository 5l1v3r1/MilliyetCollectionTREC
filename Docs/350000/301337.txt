<DOC>
<DOCNO> 301337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonspo15.html </URL>
<DATE> 2004/12/27/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Beşiktaş savunmasından tarihi rekor... 
</HEADLINE>
<TEXT>

     Bu sezon Birinci Süper Futbol Ligi'nde istikrarsız bir görüntü çizen Beşiktaş, gol yeme bakımından tarihinin en kötü dönemini yaşıyor. 
     Siyah-beyazlılar, 47 yıllık Birinci Lig tarihinde, ilk yarılar itibariyle tarihinin en çok golünü bu sezon kalesinde gördü. 
     İlk yarı sonunda 17 maçta kalesinde 25 gol gören ''Kara kartallar'', maç başına 1.47 golle tarihi bir rekora imza attı... 
     
     SON İKİ SEZONUN EN AZ GOL YİYEN TAKIMIYDI 
     Teknik direktör Mircea Lucescu döneminde son 2 sezonda ilk yarılar sonunda ligin en az gol yiyen ekibi unvanını alan siyah-beyazlılar, bu unvanlarını savunma kurgusunu değiştiren Vicente Del Bosque döneminde yitirdi. 
     İlk yarılar itibariyle 2002-03 sezonunda maç başına 0.52, 2003-04 sezonunda da maç başına 0.88 gol yiyen siyah-beyazlılar, bu sezonda kalesinde maç başına 1.47 gol gördü. 
     
     EN İYİ SEZONLARI 
     Beşiktaş, ilk yarılar sonunda gol yeme bakımından en iyi sezonlarını 1972-73 ve 1959-60'da yaşadı. 
     İki sezonda da maç başına 0.26 ortalama tutturan siyah-beyazlılar, 2000-01 sezonunda maç başına 1.41, 1975-76'da 1.40, 2001-02'de 1.35 gol yeme ortalamalarıyla taraftarlarına hayal kırıklığı yaşatmıştı. 
     
</TEXT>
</DOC>
