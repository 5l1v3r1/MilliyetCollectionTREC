<DOC>
<DOCNO> 312889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonsiy09.html </URL>
<DATE> 2005/02/06/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Rice El-Kaide ve PKK'nın yaptıkları modern dünyada kabul edilemez 
</HEADLINE>
<TEXT>

     ABD Dışişleri Bakanı Condollezza Rice, ''El Kaide ve PKK gibi terör örgütlerinin modern dünyada yaptıklarının kabul edilemez olduğunu'' söyledi. 
     Ankara'daki temaslarını tamamlayan Rice ile Dışişleri Bakanı ve Başbakan Yardımcısı Abdullah Gül, Esenboğa Havaalanı'nda ortak basın toplantısı düzenlediler. 
     Rice, Ankara ziyaretini ''memnuniyet verici'' olarak nitelendirdi ve yakın zamanda Türkiye'ye yeniden gelmek için hazırlık yapacağını belirtti. 
     Türkiye ile ABD'nin ortak çıkarlar ve değerlere dayalı, uzun geçmişe sahip ilişkileri olduğunu ifade eden Rice, Gül ile görüşmesinde öncelikli olarak Irak'taki gelişmeleri ele aldıklarını söyledi. 
     ''Toprak bütünlüğüne sahip, bütün komşularıyla iyi ilişkiler içinde olan, dinsel ve etnik geçmişlerinden bağımsız olarak bütün azınlıkların iyi muamele ve saygı gördükleri bir Irak'' arzu ettiklerini dile getiren Rice, Irak'tan komşularına yönelik terör faaliyetlerine de göz yumulamayacağını kaydetti. Rice, ''El Kaide ya da PKK gibi terör örgütlerinin yaptıkları, modern dünyada kabul edilemez'' diye konuştu. 
     Rice, Ankara'nın ABD'nin bölgeyi terörden temizleme konusundaki kararlığından haberdar olduğunu belirtti. 
     Görüşmelerda ayrıca Kıbrıs ve Ortadoğu barış süreci konularını ele aldıklarını kaydeden Rice, her iki konunun da barışçı şekilde çözülmesini arzu ettiklerini belirtti. Rice, Gül'ün bir süre önce Ortadoğu'da temaslarda bulunduğunu hatırlatarak, kendi Ortadoğu gezisi öncesinde Gül'ün görüş ve önerilerini dinlediğini kaydetti. 
     
</TEXT>
</DOC>
