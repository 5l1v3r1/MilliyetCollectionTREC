<DOC>
<DOCNO> 312584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/spor/aspo.html </URL>
<DATE> 2005/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Lapa lapa Cim-Bom 5-1 
</HEADLINE>
<TEXT>


Aslan güçlü rakibini daha ilk yarıda teslim aldı. Gol perdesini Necati araladı, ardından Song, Conceiçao ve Ayhan farkı artırdı. Tabelayı yeni transfer Hasan Kabze tamamladı. 


90 dakika 

ERHAN TELLİ 

Futbol öyle muhteşem bir oyundur ki, bazen cehennem sıcağında sizi ferahlatır, bazen de işte tıpkı dün geceki gibi Şubat ayazında içinizi yakar, ısıtır... 
Kar yağışı altında tribünde tir tir titreyerek izlediğiniz maçta, üzerlerinde incecik bir forma, altlarında kısacık bir şortla mücadele eden futbolcular, siz acaba ne yapacaklar diye düşünürken, öyle bir futbol sergilerler ki, zevkten dört köşe olup, 90 dakikayı izlemeye doyamazsınız. İşte futbol bu yüzden güzeldir ve her şartta izlenmeye değerdir... Bu yüzden milyonlarca insan futbolu izler, futbol topunu takip eder ve bu keyfi her maç yaşamak ister... 
Dün gece Ali Sami Yen'de izlediğimiz maçı da bu sezon özlediğimiz, hasretle beklediğimiz futbolun içinde anarsak, sanıyoruz eski Galatasaray'ı da yadetmiş oluruz. Bu zor dönemde, bu şartlar altında, böyle bir Galatasaray'ı izlemek, bize ve tribünleri dolduranlara büyük keyif verdi. Sanıyoruz maça gelmeyip, evlerinde sıcak çaylarını yudumlayarak, televizyon başında izleyenler de bir hayli hayıflanmıştır... Sezon başından beri izlediğimiz en iyi Galatasaray sahadaydı... 

Maç çabuk koptu 
Daha 5. dakikada Necati Ateş'in attığı şık golle başlayan gol yağmuru, ilk yarının son dakikalarına kadar aralıksız sürdü. 29'da Song'un kafasıyla 2 - 0'ı yakalayıp, rahatlayan Galatasaray, 38'de Conceiçao'nun çizgiyi geçen frikik golüyle üç farkı bulurken, dördüncü gol 42. dakikada Ayhan'ın ayağından geldi. İlk yarı bu skorla tamamlandı. 
İkinci yarıda da Ali Sami Yen'deki görüntü aynıydı... 61. dakikada Lazarov'un penaltıdan attığı gole Galatasaray 83'te Hasan Kabze ile karşılık verdi. Her iki takım adına da sahada sergilenen mücadele, oyuncuların gösterdikleri istek ve hırs, futbolu oluşturan elementlerin göstergesi gibiydi. Beklenmedik bir maçta ve anda harikalar yaratan Galatasaray, maçın sonunda hak ettiği üç puanı alkışlarla cebine koyarken, konuk ekip Gaziantepspor ise farklı mağlubiyetin verdiği acıyla boynu bükük bir şekilde evinin yolunu tuttu. 

Hagi yıktı geçti 

Yönetime sitem 
TEKNİK Direktör Gheorghe Hagi, Gaziantepspor maçından sonra ilginç açıklamalar yaptı. Yönetim Kurulu'nun kendisine konuşmamasını söylediğini belirten Rumen hoca, "Transferi kimin yaptığı önemli değil, belki bir gün gelir, beni de dinlerler. Ben teknik direktör olarak sadece kendi işimden sorumluyum. Görüyorsunuz, şu anda çok az konuşuyorum. Sadece maçtan sonra konuşabiliyorum. Ben kendi işime bakacağım, oyuncularıma antrenman yaptıracağım, neler olacağını göreceğiz" diye konuştu. 

'Sus diyebilirler' 
KARŞILAŞMA öncesi konuşmamasını yönetimin istediğini kaydeden Hagi, "Belki gelir, bir gün tamamen sus derler. Bunu onlara bırakıyorum" yorumunu yaptı. Rumen hoca, Ribery ile ilgili bir soru üzerine, Fransız oyuncunun genç bir futbolcu olduğunu vurguladı, "Kendisini tanımıyorum, fakat gördüm ve çok yetenekli, enteresan bir oyuncu" dedi. Bu arada bugün 40. yaşını kutlayacak olan Hagi, oyuncularının kendisine en güzel hediyeyi verdiğini belirtti, maç sonrası Lig TV'nin hazırladığı pastayı kesti. 

Maçın hakemi 
İdare etti 
HAKEM Vedat Yüksel vasat bir yönetim gösterdi. Faul pozisyonlarını zaman zaman iyi süzemedi, ters kararlar verdi. Çıkardığı kartlar yerindeydi. Ancak otoritesini hiç kaybetmedi. 

Maçtan notlar 
Soğuk engeli 
GALATASARAY 53 gün sonra taraftarının karşısına çıkarken, olumsuz hava şartları nedeniyle tribünler dolmadı. Mücadeleyi yaklaşık 5 bin sporsever takip etti. Tribüne "Ticarette gösteriş parayla, futbolda kupayla olur" yazılı pankart açan taraftarlar, Fenerbahçe'ye göndermede bulundu. Cim-Bom kafilesi, trafik nedeniyle 1.5 saatte stada gelebildi. Kar yağışı yüzünden maç öncesi saha çizgileri belirginleştirildi. 

Aman Conceiçao 
MAÇIN 73. dakikasında kenara alınan Conceiçao yedek kulübelerini karıştırınca, Gaziantepspor tarafına doğru yöneldi. Sambacı, Sarı - Kırmızılı futbolcuların kendisine seslenmesinin ardından, yolunu değiştirip, kendi kulübesine döndü. 

Yanal'a taşlama 
FUTBOL Şube Sorumlusu Fatih Gökşen, patlama yaptıklarını söyledi. Gökşen, Ersun Yanal'ın Milli Takım'a sadece üç oyuncu davet ettiğini de hatırlatıp, " Ergün takımın en iyisiydi. Oyuncularımız gerçekten harikaydı. Ersun Yanal kadroyu yaparken, bir kez daha düşünmeli" dedi. 

Meşale yakılmadı 
ALİ Sami Yen'deki maçlarda eski açıkta yakılan 100. yıl meşalesi bu kez ateşlenmedi. Tasarruf nedeniyle sadece karşılaşma günleri için yanması kararı alınan meşale, aşırı yağış nedeniyle yakılmadı. Yeni hazırlanan 100. Yıl Marşı, maç öncesinde taraftarlara ilk kez stat hoparlörlerinden dinletildi. 

Çok talihliler 
ALMANYA'DAN gelen 35 EuroCard sahibi talihli, takım otobüsünün arkasındaki ayrı bir araçla stada geldi. Gurbetçi taraftarlar peş peşe gelen gollerle kendinden geçtiler. Karşılaşmayı Fransa ve İsviçre'den gelen birer gazeteci de takip etti. 

Sağlam yıkıldı 
GAZİANTEPSPOR Teknik Direktörü Nurullah Sağlam, erken yedikleri golün oyun düzenlerini alt üst ettiğini söyledi. Sağlam, "Bireysel hataların faturasını ağır ödedik. 4-1'den sonra gol bulabilseydik, sonuç farklı olabilirdi. Üzgünüz" dedi. 


</TEXT>
</DOC>
