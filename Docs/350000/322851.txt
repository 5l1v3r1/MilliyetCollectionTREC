<DOC>
<DOCNO> 322851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/soneko14.html </URL>
<DATE> 2005/03/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türk tahvillerinin faizleri düşüyor, vadeleri de uzuyor... 
</HEADLINE>
<TEXT>

     Türkiye ekonomisine artan güven çerçevesinde, yurtdışına ihraç edilen tahvillerin faizleri düşerken vadeleri de uzuyor. 
     Bu arada Ekonomik istikrar ve Türk tahvillerine talebin arttığı ortamda, Türkiye'nin olası ''kısa vadeli ve vadesi yakınlaşan kağıtların uzun vadelilerle değişimini içeren'' tahvil takası önerisinin, uluslararası piyasalarda ilgi göreceği belirtiliyor. 
     A.A muhabirinin edindiği bilgiye göre, son iki yıldan bu yana, Türkiye'nin ihraç ettiği tahvillerin vadesi uzarken, faiz oranları da gerilemeye başladı. 
     Vadenin uzayıp faizin düşmesinde, Türkiye ekonomisine olan güvenin artmasının yanı sıra uluslararası piyasalarda ABD başta olmak üzere, gelişmiş ülkelerin faiz oranlarının cazip koşullarda olmayışı etkili oldu. 
     Yetkililer, IMF ile yapılacak Stand-by anlaşması ile AB ile başlayacak müzakerelerin getireceği, Türkiye'nin, reyting kuruluşları tarafından not arttırımının, Türk tahvillerinin vadesini daha da uzatırken, faiz maliyetlerini de düşüreceğini vurguluyorlar. 
     
     EUROBOND'TAKİ VADELER VE FAİZLERİ... 
     Bu arada Türkiye'nin Eurobond piyasasına 22 Ocak 2002'de ihraç ettiği ABD doları cinsinden 10 yıl vadeli 600 milyon dolarlık kağıtların faizi yüzde 11.8 iken, 16 Mayıs 2003'te 10 yıl vadeli avro cinsinden kağıtların faizi yüzde 10.8'e geriledi. 
     10 şubat 2004'te ihraç edilen avro cinsinden 10 yıl vadeli kağıtların faizi ise yüzde 6.6 düzeyinden işlem gördü. 
     En son 24 Kasım 2004 tarihinde ihraç edilen 10 yıl 4 aylık avro cinsinden kağıtların faizi ise yüzde 6.9 faiz oranında işlem gördü. 
     Türkiye aynı piyasada, 14 Ocak 2004'te ABD doları cinsinden 30 yıllık tahvil ihracı gerçekleştirirken, bu tahvilin faiz oranı yüzde 8.2 düzeyinden işlem gördü. 20 yıl vadeli ABD Doları cinsinden kağıtlar da yüzde 7.5 faizden işlem gördü. 
     
     TÜRKİYE'NİN TAHVİL DEĞİŞİM ÖNERİSİ... 
     Öte yandan halen TBMM'deki, kamuoyunun ''Torba Yasa'' olarak adlandırdığı yasal düzenlemeyle, Borçlanma Kanunu'nda Hazine'ye dış borçlanmada ''takas'' yetkisi veriliyor. 
     Takas konusu, Hazine'ye kısa vadeli ve yüksek faizli tahvilin, uygun koşullu daha uzun vadeli ve nispeten düşük faizli tahviller ile değişimine imkan sağlıyor. 
     Ekonomi yetkilileri, Hazine'nin iç borçlarda, daha iyi koşullu tahvillerle değiştirmede 'takas yetkisine sahip olduğunu' hatırlatırken, yeni yasal düzenlemeyle, bunun dış borçlarda da uygulanmasına imkan sağlamasının amaçlandığını söylüyor. 
     Yeni sistem çerçevesinde tahvil sahiplerine, isteğe bağlı, uzun vadeli kağıt önerileceğini vurgulayan ekonomi yetkilileri, tahvil sahiplerinin de, ekonomik istikrar ve Türk tahvillerine artan talep nedeniyle, Türkiye'nin tahvil değişim önerisine sıcak bakacağını ifade ediyorlar. 
     Ekonomi yetkilileri, yeni sistemle Hazine'ye, sadece takas değil, takas dahil her türlü türev işlemini gerçekleştirme yetkisinin verildiğini de vurguluyorlar. 
     Yurtdışında ihraç edilen tahvillere takas imkanı getiren yeni yasal düzenlemede ise ''Hazinenin devlet dış borcu kapsamında ortaya çıkan yükümlülüklerinin uluslararası sermaye piyasalarında mevcut muhtelif finansal araçlar vasıtasıyla yönetimi amacıyla, takas dahil her türlü türev türünü kullanmaya, daha önce uluslararası sermaye piyasalarında ihraç olunan tahvilleri geri almaya, başka tahvillerle değiştirmeye ve benzeri işlemlere ilişkin anlaşma yapmaya bakan yetkilidir. Söz konusu anlaşmalar, anlaşmada aksine hüküm yoksa imzalandıkları tarih itibarıyla yürürlüğe girer. Bu anlaşmalara ilişkin temas ve müzakereler Müsteşarlık tarafından yürütülür ve sonuçlandırılır'' hükmü yer alıyor. 
     
     YABANCILAR NE DÜŞÜNÜYOR 
     Bazı yabancı yatırım bankaları analistleri, gerek uluslararası piyasalardaki likidite nedeniyle oluşan elverişli koşul, gerekse Türkiye'nin AB ve IMF çıpasına bağlı hareket etmesi nedeniyle, gönüllülük esasına dayalı 'tahvil takas imkanının' ilgi göreceğini vurguluyor. 
     Türkiye'nin, Eurobond piyasasında avro cinsinden tahvillerinde en fazla 10 yıllık vade olduğunu hatırlatan yetkililer ise avro cinsinden tahvillerin vadesinin, ilk aşamada 20, daha sonra da 30 yıla çıkarılmasının planlandığını belirttiler. 
     
</TEXT>
</DOC>
