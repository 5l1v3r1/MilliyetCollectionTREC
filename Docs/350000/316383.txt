<DOC>
<DOCNO> 316383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun41.html </URL>
<DATE> 2005/02/18/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Samarra'da 6 asker cesedi bulundu, 2 polis öldürüldü 
</HEADLINE>
<TEXT>

     Irak'ın Samarra kenti çevresinde, kaçırıldıktan sonra vurularak öldürülen 6 Iraklı askerin cesedinin bulunduğu bildirildi. Düzenlenen ayrı bir saldırıda da 2 polisin öldürüldüğü kaydedildi. 
     Bir askeri yetkili, bir hafta önce kaçırılan 6 askerin cesedinin, başlarından ve göğüslerinden vurulmuş halde Samarra kenti çevresinde bulunduğunu söyledi. 
     Polis açıklamasında da yine Samarra kentinde 2 polisin, silahlı kişilerce vurularak öldürüldüğü bildirildi. Polis, saldırganların polislerin silahlarını ve aracını da çaldığını belirtti. 
     
     Allavi Irak bölünürse 'felaket' olur 

     Irak Başbakanı İyad Allavi, Irak'ın bölünmesi halinde ülkenin ''felakete'' sürüklenebileceğini belirtti. 
     Washington Post gazetesine demeç veren Allavi, ''Irak'ın sadece sözde değil, fiilen de birlik halinde olması gerektiği, aksi halde ülkenin felakete sürüklenebileceği'' uyarısında bulundu. 
     Allavi, ''Ulusal birlik hedefi başarısızlıkla sonuçlanır ve ulusal barış göz ardı edilirse, bu, felaketi doğuracaktır. Eğer doğru kararlar alınmazsa ülke büyük sorunlarla karşı karşıya kalabilir. Şu anda iç savaştan bahsetmeyeceğim, ancak bu durum, çok büyük karmaşalara yol açabilir'' diye konuştu. 
     Direnişçileri barındırmak ve sınırlarını kontrolsüz bırakmakla suçlanan İran ve Suriye konusundaki endişesini de dile getiren Allavi, ''Tüm iyi niyet çabalarımıza rağmen, bu ülkelerin bize yardım etmesi konusunda en ufak bir ilerleme kaydedemedik. Birçok görüşme yaptık, ancak şu ana dek somut hiçbir şey yok'' ifadesini kullandı. 
     Irak'ta 30 Ocak'ta yapılan seçimlerin sonuçlarını dün onaylayan seçim komisyonu, Başbakan İyad Allavi'nin liderliğindeki blokun 275 sandalyenin 40'ını kazandığını duyurmuştu. 
     
</TEXT>
</DOC>
