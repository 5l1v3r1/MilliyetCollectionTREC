<DOC>
<DOCNO> 332676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur21.html </URL>
<DATE> 2005/04/12/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Saldırıya uğrayan TAYAD üyelerinden suç duyurusu 
</HEADLINE>
<TEXT>

     Tekin ATAY- Enis YILDIRIM- A.Koray UZUN TRABZON, DHA 

      TRABZON'da geçen çarşamba tecritte ölüm var' başlıklı bildiri dağıtırken linç edilmek istenen arkadaşlarına yapılan davranışı protesto etmek için dün basın açıklaması yaparlarken saldırıya uğrayanlardan TAYAD üyesi Müjde Ünsal ve Emrullah Avcı, avukatları aracılığıyla Cumhuriyet Başsavcılığı'na suç duyusunda bulundu. 
     Dün Atatürk Alanı'nda yaşanan olayda, geçen 6 Nisan'da Tutuklu ve Hükümlü Aileleriyle Dayanışma Derneği TAYAD üyesi 5 kişi, tecritte ölüm var' başlıklı bildiri dağıtırken, çevredekilerin linç girişimine uğradı. Polisin öfkeli kalabalığın elinden kurtardığı 5 kişi daha sonra tutuklandı. 
     Arkadaşlarına linç girişimini ve tutuklanmalarını protesto etmek isteyen yaklaşık 30 TAYAD üyesi, yine çevredekilerin saldırısına uğradı. Sayıları 200 kişiye varan öfkeli kalabalığın elinden canını zor kurtaran TAYAD üyelerinden bazıları kaçarak ara sokaklarda kaybolurken, bazıları da KESK ve İHD Trabzon Şubesi'nin bulunduğu binaya sığındı. Polis, öfkeli kalabalığı dağıtırken, TAYAD üyeleri uzun süre İHD binasından çıkamadı. 
     Saldırıya uğrayan TAYAD üyeleri, avukatları Çağdaş Hukukçular Derneği üyesi Özgür Yılmaz'la birlikte bugün Cumhuriyet Başsavcılığı'na geldi. Avukat Özgür Yılmaz, görüntelerdeki kişilerin tespitinin mümkün olduğunu belirterek, "Bu görüntü ve fotoğrafların incelenmesini istiyoruz. İki müvekkilim Müjde Ünsal ve Emrullah Avcı adına şikayette bulunuyorum. Gazetelerdeki fotoğrafları delil olarak sunacağız. Ben de olay yerinde gözlemci olarak bulundum. Ben de polis hakkında şikayetçi olacağım'' diye konuştu. 
     
     DAYAK YEDİM KİMSE YAKALANMADI 
     Suç duyurusunda bulunan Emrullah Avcı ise, basın açıklaması yapmak istedikleri sırada bir takım provakatörlerin saldırısına uğradıklarını belirterek, "Biz saldırının büyümemesi için karşılık vermedik. Benim fotoğraflarımdan da bu belli. Olayı büyütmek istemiyoruz. Kendimizi ifade etmek istiyoruz. Emniyet teşkilatı olaya müdahale etmeyerek, destek vermiş oldu. O kadar dayak yedim, tek bir polis müdahale etmedi. Kimseyi de yakalamadılar'' dedi. 
     
     TUTUKLANMAYA KARŞI RET 
     Bu arada 6 Nisan'da 5 kişi için yapılan tutuklamaya itiraz 1'inci Asliye Ceza Mahkemesi tarafından, tutuklama nedenleri ortadan kalkmadığı gerekçesiyle reddedildi. Avukat Özgür Yılmaz üst mahkemeye itirazda bulunacaklarını ifade etti. 
     
     TARAFTARDAN BAYRAĞA SAYGI GÖSTERİSİ 
     TS 67 Taraftarlar Derneği Üyeleri Galatasaray-Trabzonspor maçını izleyip, otobüsle Trabzon'a geldikten sonra soluğu Atatürk Alanı'nda alarak bayrağa saygı gösterisinde bulundular. 
     İl merkezindeki Atatürk parkındaki anıt önünde toplanan ve ellerinde Türk bayraklarıyla, bordo mavili Trabzonspor bayrağı bulunan 30 kişilik taraftarlar grubu önce İstiklal Marşı okudu. Polis gözetiminde yapılan gösteride, Bayrağa kalkan eller kırılsın', Gel bakalım, gel bakalım. Trabzon'a gel bakalım. Afişleri as, afişleri as, delikanlı kim bakalım' gibi sloganı atıldı. Taraftarların birkaç dakika süren kısa eylemi olaysız sona erdi. 
     
</TEXT>
</DOC>
