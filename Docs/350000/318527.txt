<DOC>
<DOCNO> 318527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/soneko17.html </URL>
<DATE> 2005/02/25/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Artan yatırımlar finansal kiralamayı büyüttü... 
</HEADLINE>
<TEXT>

     Finansal Kiralama Derneği FİDER Başkanı Dursun Akbulut, finansal kiralamadaki leasing artışın yatırımların bir göstergesi olduğunu belirterek, son dönemde gayrimenkul, inşaat, basın yayın, matbaa ve turizm yatırımlarında büyük artış görüldüğünü bildirdi. 
     BNP-AK-Dresdner Leasing'in Genel Müdürlüğünü de yürüten Akbulut, AA muhabirine yaptığı açıklamada, leasing sektörü açısından geçen yılın iyi geçtiğini ifade ederek, 28 bin 581 işlemin gerçekleştiği 2004'de işlem hacminin önceki yıla göre yüzde 35 artarak, 2.9 milyar dolara ulaştığını söyledi. 
     Yapılan işlemler içerisinde en büyük ağırlığı yüzde 26.7 ile makine ve ekipmanın oluşturduğunu, bunu yüzde 15.2 ile inşaat ve iş makineleri, yüzde 14.3 ile kara ulaşım araçları ve yüzde 12.7 ile tekstil makinelerinin izlediğini ifade eden Akbulut, finanse edilen işlem tutarında en düşük ağırlığı ise hava ulaşım araçlarının teşkil ettiğini anlattı. 
     Akbulut, geçen yıl toplam işlem hacminin yüzde 71'ini makine ve ekipmanın, yüzde 15'ini ulaşım araçlarının, gerisini de büro ve ekipmanlar ile gayrimenkulün oluşturduğunu bildirdi. Makine ve ekipman detayına inildiğinde inşaat ve iş makinelerinde bir önceki yıla göre yüzde 118, elektronik-optik cihazlarında yüzde 91, basın yayın ve donanımlarda ise yüzde 87 artış olduğunun görüldüğünü ifade eden Akbulut, leasing işlemlerinde en büyük azalışın ise deniz ulaşım araçları, tekstil makineleri ve turizm ekipmanlarında gerçekleştiğini kaydetti. 
     
     GAYRİMENKULDE BÜYÜK ARTIŞ 
     Dursun Akbulut, leasingin, yatırımların bir göstergesi olduğunu belirterek, geçen yılın son çeyreğinde kara ulaşım araçlarında önceki yılın aynı dönemine göre yüzde 141 ile ''inanılmaz'' bir leasing artışı meydana geldiğini ifade etti. Akbulut, ''Bu dönemde inşaat ve iş makinelerinde yüzde 106 artış olurken, gayrimenkulde yüzde 194'lük, çok büyük bir artış meydana gelmiştir'' dedi. 
     Bu yılın Ocak ayında da beklentilerin yine bu şekilde olduğunu belirten Akbulut, ''Son dönemde gayrimenkul, inşaat ve iş makineleri, matbaa makineleri ve turizm yatırımlarında büyük artış var'' diye konuştu. 
     Akbulut, leasing talebinin büyük bölümünün KOBİ'lerden geldiğini ifade ederek, şunları kaydetti 
     ''2004 yılındaki kontrat başına ortalama işlem tutarı yaklaşık 102 bin dolar. Bu da küçük ölçekli iş demektir. Dolayısıyla ağırlıklı talep KOBİ'lerden gelmiş. Büyük ölçekli firmalar, karlı şirketler olduğu için genellikle yatırım indirimine ihtiyacı oluyor. Bunun için de leasing yerine krediyi tercih ediyorlar. Çünkü leasingde yatırım indirimi hakkı leasing firmasına geçmiş oluyor.'' 
     
     ''UZUN VADELİ KAYNAK YATIRIMI TEŞVİK EDİYOR'' 
     FİDER Başkanı Akbulut, mali piyasalarda istikrar oluştuğu zaman leasing firmalarının da uzun vadeli kaynak temin etme imkanına kavuştuğunu anlatarak, ''Uzun vadeli kaynak temin ettiğiniz sürece daha iyi faiz oranlarıyla, daha uzun vadeli kaynak temin etme imkanına kavuşuyorsunuz. Siz de bunu yatırımcıya aktarabiliyorsunuz'' diye konuştu. 
     Yatırımcının kısa vadeli bir kaynak bulduğunda vade ve taksitlerine bakarak ödeyemeyeceği düşüncesiyle yatırımdan vazgeçtiğini ifade eden Akbulut, şöyle devam etti 
     ''Ama eğer yatırımcı daha düşük faizle daha uzun vadeli kaynak buluyorsa, bunun aylık taksitleri daha düşük oluyor. O zaman yatırımcı benim bu süre içerisinde yatırımımın geri dönüşü olabilir deyip, cesaretlenip yatırım yapmaya karar veriyor. Dolayısıyla vadeler uzadıkça, faizler aşağı geldikçe yatırımcılar cesaretleniyor. Çünkü daha uzun vade, daha düşük faiz, daha düşük leasing taksidi demek. Bu durum yatırım yapıp yapmama kararsızlığı içinde olan yatırımcıları da teşvik etmiş oluyor. Bu nedenle vadelerin uzaması, istikrarın gelmesi, faizlerin düşmesi mutlaka yeni yatırımcılar yaratacaktır. Bu da yatırımların artması demektir. Beklentimiz bu.'' Akbulut, leasing sektörü işlem hacminde bu yıl yüzde 25-30 arasında bir artış beklediklerini kaydederek, ''İstikrar geldiği, vade uzadığı zaman, özellikle YTL faizleri daha da aşağı düşerse, daha fazla yatırım olur ve leasinge talep artar'' dedi. 
     
     FİNANSAL KİRALAMA 
     Finansal kiralama Leasing , bir yatırım malının mülkiyeti finansal kiralama şirketinde kalarak, belirlenen kiralar karşılığında kullanım hakkının kiracıya verilmesi ve sözleşmede belirlenen değer üzerinden kiracıya geçmesini sağlayan finansman yöntemini oluşturuyor. 
     Finansal Kiralama Kanunu'na göre her türlü taşınır ya da taşınmaz mal leasing konusu olabiliyor. Ancak, patent hakkı, fikri ve sınai haklar ile bilgisayar yazılımı gibi maddi olmayan konular için leasing yapılamıyor. 
     
</TEXT>
</DOC>
