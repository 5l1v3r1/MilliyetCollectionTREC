<DOC>
<DOCNO> 347953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur11.html </URL>
<DATE> 2005/06/01/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Uyarı ateşi felç etti 
</HEADLINE>
<TEXT>

     Müzeyyen İLKER AYDIN, DHA 

      AYDIN Sanayi Sitesi'ndeki bir büfeyi soymak isteyen üç kişiyi takip eden polisin açtığı uyarı ateşinde boynundan yaralanan şüphelilerden Murat İlksoy'un kaldırıldığı hastanede felç olduğu öğrenildi. Kaçan diğer iki kişinin kimliklerini belirleyen polis, yakalamak için çalışma başlattı. 
     Bu sabaha karşı alarmı çalan Sanayi Sitesi 603 sokak 3 numarada bulunan Yılmaz Büfe'yi kontrola giden polis, elinde bıçak ve satır bulunan 3 kişiyi kaçarken görünce takibe başladı. Polisler, şüphelileri durdurmak için havaya uyarı ateşi açtı. N.D. adlı polisin silahından çıkan kurşunlardan biri sekerek şüphelilerden 20 yaşındaki Murat İlksoy'un boynuna isabet etti. Aydın Devlet Hastanesi'ne kaldırılan İlksoy daha sonra İzmir Atatürk Eğitim ve Araştırma Hastanesi'ne sevk edildi. Hırsızlık suçundan sabıkalı olduğu belirlenen Murat İlksoy'un omuriliğine isabet eden kurşun nedeniyle felç olduğu öğrenildi. 
     Kaçan iki şüphelinin ise yine hırsızlıktan sabıkalı Özdoğan Sağır 25 ve Serdar Akkoyun 22 olduğu belirlendi. Olayla ilgili soruşturma sürdürülüyor. 
     
</TEXT>
</DOC>
