<DOC>
<DOCNO> 335546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonsiy04.html </URL>
<DATE> 2005/04/21/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Erdoğan dünyayı, Ağar Türkiye'yi geziyor 
</HEADLINE>
<TEXT>

     DYP Genel Başkanı Mehmet Ağar, il kongreleri nedeniyle başlattığı Anadolu maratonunda "finişe" yaklaşıyor. 
     AKP'de yaşanan istifalar ve ANAP'taki yönetim değişikliği de dikkate alınarak hızlandırılan ve 14 Mayıs olarak tespit edilen 8'inci Olağan Büyük Kongre öncesi yapılan il kurultayları Ağar'ın adeta başını döndürdü. 
     Ağar, yılbaşından sonra hızlandırılan il kongreleri nedeniyle bugüne kadar 42 şehre giderek, partililere seslendi. 
     Son bir haftada Çankırı, Düzce, Çanakkale, Isparta, Uşak ile sürecek ve 25 Nisan'da Mersin'de noktalanacak kongre yolculuğunda Ağar, böylece toplam 48 şehre gitmiş olacak. 
     Bütün il kongrelerine katılmaya özen gösteren Ağar, genel başkanlığının ilk aylarında da diğer il kongrelerine katılmıştı. 
     DYP'de Kars, Hakkari, Siirt ve Bitlis ilçe kongrelerini verilen süre içerisinde yapamadıkları için büyük kongreye delege gönderemeyecek. 
     
</TEXT>
</DOC>
