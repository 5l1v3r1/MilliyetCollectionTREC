<DOC>
<DOCNO> 305941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonyas14.html </URL>
<DATE> 2005/01/12/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Kahvaltının yeni gözdesi müsliler... 
</HEADLINE>
<TEXT>

     Tahıl, kurutulmuş meyve ve yemişlerle hazırlanan müsliler, değişen beslenme alışkanlıkları içinde özellikle diyet yapanların ve kahvaltıya vakit ayıramayanların tercihi oluyor. 
     Çukurova Üniversitesi Ziraat Fakültesi Gıda Mühendisliği Bölümü Öğretim Üyesi Prof. Dr. Cahide Yağmur, AA muhabirine yaptığı açıklamada, B grubu vitaminler, kalsiyum ve demir içeren müslilerin, sütle karıştırılarak tüketilmesi gerektiğini söyledi. 
     Prof. Dr. Yağmur, bir kase süt içine bir yemek kaşığı ölçüsünde karıştırılacak müslinin, yulaf, kepek gibi tahılları içermesi ve posalı yapısı nedeniyle özellikle boşaltım sistemine bağlı sağlık sorunlarının çözümünde katkısı ve kolesterol düşürücü özelliği olduğunu söyledi. 
     Müslinin tokluk hissi vermesi nedeniyle özellikle diyet yapanların tercihi olduğunu belirten Prof. Dr. Yağmur, ''Sabahları kahvaltıya vakit ayıramayanlar, çok kısa sürede hazırlanan bu besini tüketebilir ve güne aç başlamamış olurlar'' dedi. 
     Çocuklarda ise tür hazır gıdalar yerine, kahvaltılıkların tercih edilmesi gerektiğinin altını çizen Yağmur, ''Gelişme çağındaki çocuklar, mutlaka protein ve vitamin alabilecekleri peynir, yumurta gibi kahvaltılık ürünlerle beslenmelidir'' diye konuştu. 
     
</TEXT>
</DOC>
