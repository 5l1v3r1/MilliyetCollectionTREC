<DOC>
<DOCNO> 346431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonspo21.html </URL>
<DATE> 2005/05/27/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Fenerbahçe antrenörü Aydın Örs, gelinen noktadan memnun... 
</HEADLINE>
<TEXT>

     Türkiye Basketbol Ligi play-off yarı finalindeki 4. maçta Efes Pilsen’e 70-63 yenilerek seriyi 3-1 yenik kapatan ve elenen Fenerbahçe’de, antrenör Aydın Örs gelinen noktadan memnun. 
     Fenerbahçe’nin başında olmaktan memnun olduğunu ifade eden Aydın Örs, Efes Pilsen’i yenmek için güçlerinin ve zamanın yetmediğini belirterek, "Efes Pilsen gerçekten çok iyi ve tecrübeli bir takım. 
     Ama gerek Avrupa Ligi’nde, gerekse Türkiye Basketbol Ligi’nde, başında planladığımız hedeflerimizi fazlasıyla yaptık. Ayrıca Fenerbahçe Basketbol Takımı, varolduğunu bu sezon fazlasıyla gösterdi. Şuna inanıyorum ki, gelecek yıllarda hem Türkiye’de hem de Avrupa’da bu takım çok işler yapacak. Sonuna kadar da güveniyorum" dedi Final serisinde karşılaşacak olan Efes Pilsen ve Beşiktaş’a başarılar dileyen Örs, "Efes Pilsen, Beşiktaş karşısında 1-0 önde başlayacak. Efes Pilsen’in tecrübesini bu karşılaşmalarda da hepimiz göreceğiz. Fakat Beşiktaş da çok iyi bir takım. Bunu yarı final serisinde Ülkerspor karşısında gördük" diye konuştu. 

     
</TEXT>
</DOC>
