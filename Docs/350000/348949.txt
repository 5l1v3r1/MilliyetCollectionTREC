<DOC>
<DOCNO> 348949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sontur06.html </URL>
<DATE> 2005/06/04/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Kuran kurslarına kur sistemi geliyor... 
</HEADLINE>
<TEXT>

     Diyanet İşleri Başkanlığı, özellikle çocukların sıkılmalarını engellemek için Kur’an kurslarına yabancı dil öğrenimindeki gibi kur sistemi getiriyor. Başkanlık, böylece 1’inci ya da 2’nci kuru bitirmiş ancak kurstan ayrılmış kişilere, öğrendiklerini unutmamak koşuluyla 3’üncü kura devam etme şansı tanıyacak. 
     Diyanet İşleri Başkan Yardımcısı Muhammet Şevki Aydın, çocuklarını Kur’an Kursu’na göndermek isteyen ailelerin ya da kendileri kursa gelmek isteyen kişilerin bazı zorluklarla karşılaştıklarını anlattı. Bu zorlukların başında zaman sorunu geldiğini belirten Aydın, "Örneğin 20 gün boyunca kursa gelmiş bir vatandaş tatil, hastalık ya da daha farklı nedenlerle ayrılmak durumunda kalabiliyor. Bu sorunlar ortadan kalktığında ise yeniden başlamak istiyor, ancak başlayacağı nokta kursun ilk aşaması olan ’Elifba’ oluyor" diye konuştu. Aydın, bu durumun özellikle çocuklar için sıkıcı olduğuna işaret ederek, kursta öğrenilenlerin genellikle unutulmadığını kaydetti. 
     Bu nedenle Kur’an kurslarına kur sistemi getireceklerini ifade eden Aydın, böylece birinci kuru bitirerek kurstan ayrılmış birinin yeniden başlamak istediğinde öğretmen tarafından küçük bir testten geçirileceğini ve öğrendiklerini unutmamış olması durumunda ikinci kura geçebileceğini anlattı. 
     
     KURLAR OLANAK VE İSTEĞE GÖRE AÇILACAK 
     Aydın, Kur’an kurslarında temel bilgilerin ve Peygamber’in hayatının öğretildiğine değinerek, kurların olanak ve ihtiyaçlara göre açılacağını belirtti. "Örneğin üçüncü kura ihtiyaç yok, ancak bir ve ikinci kurlara ihtiyaç varsa bunlar istek ve tabi ki olanaklara göre açılacak" diyen Aydın, kurların üçer haftadan oluşan üç kur biçiminde gerçekleşeceğine dikkat çekti. 

ANKA 
     
</TEXT>
</DOC>
