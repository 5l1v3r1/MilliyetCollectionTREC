<DOC>
<DOCNO> 320646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun29.html </URL>
<DATE> 2005/03/04/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Bush Suriye Lübnan'dan Mayıs'a kadar çekilmeli... 
</HEADLINE>
<TEXT>

     ABD Başkanı George Bush, ''Suriye'nin Lübnan'daki tüm askerlerini Mayıs'a kadar çekmesi gerektiğini'' söyledi. 
     Bush, New York Post gazetesine verdiği demeçte, şu anda kafasını en çok meşgul eden konunun, Suriye'nin güçlerini Lübnan'dan çekmesi olduğunu belirterek, bu güçlerle sadece Suriye askerlerini değil aynı zamanda istihbarat servislerini kast ettiğini kaydetti. 
     Lübnan'da özgür seçimlerin mayıs ayında yapılmasının önemine işaret eden Bush, Suriye birliklerinin bu ülkeden çekilmesi konusunda, ''Bu müzakereye açık değil. Şimdi gitme zamanı. Bu amaca ulaşma ve Lübnan'da Mayıs seçimlerinin adil olacağını temin etme konusunda şansımızın yüksek olduğunu düşünüyorum. Orada, Suriye askerleri varken adil bir seçim yapabileceğinizi sanmıyorum'' diye konuştu. 
     ABD Başkanı Bush, bu konuda Suriye'ye yönelik askeri operasyon tehdidi bulunmadığını da belirtti. 
     Suriye Devlet Başkanı Beşşar Esad'ın, Suriye askerlerinin bir bölümünü Lübnan'dan çekme kararını yarın açıklayacağı iddia edilmişti. 
     Eski Lübnan Başbakanı Refik Hariri'nin ölümünün arkasındaki güç olmakla suçlanan Suriye, son aylarda Lübnan'daki askerlerini çekmesi ve Irak'ta direnişçilere verdiği iddia edilen desteği kesmesi konusunda yoğun uluslararası baskılara maruz kalıyor. 

     
</TEXT>
</DOC>
