<DOC>
<DOCNO> 318757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/spor/spo15.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Uluşahin tarihe geçti 

MISIR'IN başkenti Kahire'de geçen hafta yapılan A Klasmanı Dünya Kupası'nda eskrimde gümüş madalya kazanan Utku Uluşahin tarihi bir başarı yakaladı. Kazandığı puanlarla ülkemizi dünya klasmanında 27. sıraya yükselten 17 yaşındaki genç yetenek, 2008 Pekin için şimdiden madalya umudu oldu. Milli eskrimci, bugün Yunanistan'da yapılacak Balkan Şampiyonası'nda ter dökecek. 

Brisa'nın zaferi 

ÜLKENİN turistik kenti Şarm El - Şeyh'te yapılan 40. Uluslararası Mısır Bisiklet Turu'nda Brisaspor birinciliği kazandı. Yedi ülkeden 8 takımın yarıştığı ve toplam bin kilometre geçilen yarışmada ferdi klasmanda da birinciliği Kocaeli ekibinden Sergey Tretkov elde etti. Türk Milli Takımı ise turda beşinciliği aldı. 

Oklar çekildi 

TÜRKİYE Büyükler ve Gençler Salon Okçuluk Birinciliği müsabakaları dün Denizli'de başladı. Vali Recep Yazıcıoğlu Spor Salonu'nda 22 ilden 212 sporcunun katıldığı birincilik 27 Mart'ta sona erecek. Dereceye giren sporculardan oluşacak Milli Takım, gelecek ay Danimarka'daki Dünya Salon Şampiyonası'nda ter dökecek. 

Hauge yönetecek 

A ve Ümit milli futbol takımlarımızın 29 ve 30 Mart tarihlerinde Gürcistan ile deplasmanda yapacağı maçları yönetecek hakemler belli oldu. A Milli Takımımız'ın 30 Mart'taki Dünya Kupası Eleme Grubu karşılaşmasını Norveçli Terje Hauge yönetecek. 29 Mart'taki ümitlerin mücadelesinde ise Bulgar Kostadin Kostadinov düdük çalacak. 

Vehbi Emre'de perde açılıyor 

23. Uluslararası Vehbi Emre Grekoromen Güreş Turnuvası bugün İstanbul'da başlayacak. Bağcılar Olimpik Spor Salonu'nda iki gün sürecek turnuvada 19 ülkeden toplam 184 sporcu mücadele verecek. Grekoromen güreşte değişen kuralların Türkiye'de ilk kez uygulanacağı turnuvada 96 kiloda Hamza Yerlikaya da mindere çıkacak. 

Yıldıray hasta 

ALMAN 1. Ligi'nde Hertha Berlin'de forma giyen Yıldıray Baştürk gribe yakalandı ve bugünkü Hamburg maçında oynayıp oynayamayacağının belli olmadığı açıklandı. Bazı gazeteler, yatağa düşen milli futbolcumuzun durumunu manşete taşırken, B.Z haberi, "Grip Şoku, Baştürk yatakta" başlığıyla verdi. 

TJK'de kongre günü 

TÜRKİYE Jokey Kulübü TJK Olağan Genel Kurul Toplantısı bugün İstanbul'da başlıyor. Veliefendi Hipodromu Şeref Salonu'nda saat 10.00'daki kongrede ilk gün raporlar okunacak ve bütçe onaya sunulacak. Yarın ise Umur Tamer ile Yılmaz Cahit Aybek arasındaki seçim yarışının galibi için sandık başına geçilecek. 

Filede bugün 

Erkekler 1. Ligi 
Burhan Felek Spor Salonu 
15.00 Arçelik - Manavgatspor 
17.00 G.Saray - Bafra T.Bld. 
Selim Sırrı Tarcan Spor Salonu 
11.00 Çankaya Bld. - F.Bahçe 
13.00 Ziraat Ban. - A.S.Joseph 
15.00 Polis Aka. - İst.B.Bld. 
17.00 Halkbankası - SSK 
Tokat H.Akbaş Spor Salonu 
13.00 Tokat B.Plevne - H.Polisgücü 
Ereğli Erdemir Spor Salonu 
14.00 Erdemirspor - Bursa Emniyet 


</TEXT>
</DOC>
