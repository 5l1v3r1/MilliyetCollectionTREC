<DOC>
<DOCNO> 326209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun38.html </URL>
<DATE> 2005/03/23/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
AB ile İran arasında önemli toplantı başladı... 
</HEADLINE>
<TEXT>

     AB ve İran arasında nükleer konuların ele alınacağı toplantı bugün Paris'te başladı. 
     Fransa, İngiltere ve Almanya temsilcilerinin katıldığı toplantıda, AB'nin, İran'ı nükleer silah imal etmeyeceği yönünde güvence vermesi konusunda ikna etmesi için çalışacağı belirtiliyor. 
     Fransa Dışişleri Bakanlığı'nda düzenlenen toplantıya, ilgili ülkelerin üst düzey bürokratlarının katıldığı bildirildi. 
     Fransız radyosu, diplomatik kaynaklara atıfta bulunarak verdiği haberde, İran heyetine, Tahran'ın BM'deki daimi temsilcisi Büyükelçi Javad Zarif'in başkanlık ettiğini bildirdi. 
     Görüşmelerde, İran ile sivil nükleer teknoloji, ticaret, siyaset ve güvenlik konuları öncelikle ele alınacak. 
     İran nükleer enerji reaktörlerini sivil amaçlı geliştirmek istediğini belirtirken, ABD ve bazı batılı ülkeler, bunun silah üretimi için bir paravan olduğunu düşünüyor. 
     Görüşmeler öncesi İran'ın nükleer enerji konusundaki üst düzey yetkilisi Hüseyin Musaviyan, basına yaptığı açıklamada, İran'ın, uranyumu zenginleştirme faaliyetlerine son vermeyeceğini açıklamıştı. 
     AB ülkeleri, İran'ın nükleer enerji programından vazgeçmesi halinde Tahran'ın Dünya Ticaret Örgütüne DTÖ kabul edilmesini öneriyor. 
     
</TEXT>
</DOC>
