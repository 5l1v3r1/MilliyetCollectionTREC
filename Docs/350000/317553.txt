<DOC>
<DOCNO> 317553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/soneko40.html </URL>
<DATE> 2005/02/22/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Doç Dr. Faruk Selçuk vefat etti... 
</HEADLINE>
<TEXT>

     Bilkent Üniversitesi İktisadi, İdari ve Sosyal Bilimler Fakültesi Öğretim üyesi Doç. Dr. Faruk Selçuk 47 vefat etti. 
     Edinilen bilgiye göre, Doç. Dr. Selçuk, geçirdiği kalp krizi sonucu bu sabah kaldırıldığı Bayındır Hastanesi'nde vefat etti. 
     1958 yılında Uşak'ta doğan Doç Dr. Selçuk, Ankara Üniversitesi İktisat Bölümü'nü bitirdi ve doktorasını New York Şehir Üniversitesi'nde tamamladı. 
     Bridgeport Üniversitesi, Queens College ve Colorado College'da konuk öğretim üyeliği görevlerinde de bulunan Selçuk, 1999-2000 yıllarında ekonomiden sorumlu Devlet Bakanlığı'na, 1994 yılından itibaren de Reuters Moskova ve İstanbul Bürolarına danışmanlık yaptı. 
     Finansal ekonometri ve uygulamalı makroekonomi alanında uzman olan Selçuk, Türkiye ekonomisi başta olmak üzere finans, enflasyon, döviz kurları, ekonometri ve borsa konularında uluslararası ve ulusal pek çok dergide makale ve kitap yazdı. 
     Selçuk'un cenazesi, yarın Karşıyaka Camii'nde kılınacak ikindi namazının ardından Karşıyaka Mezarlığı'nda toprağa verilecek. 
     Bu arada, Bilkent Üniversitesi İktisat Bölümü'nde de yarın saat 12.30'da bir tören düzenlenecek. 
     
</TEXT>
</DOC>
