<DOC>
<DOCNO> 300291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonspo22.html </URL>
<DATE> 2004/12/23/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Galatasaray'da 11 günlük devre arası tatili başladı 
</HEADLINE>
<TEXT>

     Birinci Süper Futbol Ligi'nde 2004-2005 sezonunun ilk yarısını lider Fenerbahçe'nin 4 puan gerisinde ikinci sırada tamamlayan Galatasaray'da futbolcular, Kardemir Karabükspor ile dün yapılan Türkiye Kupası 2. kademe maçının ardından tatile çıktı. 
     Sarı-kırmızılı futbolcular için Teknik Direktör Gheorghe Hagi'nin verdiği 11 günlük devre arası tatili bugün başlarken, Galatasaray, 3 Ocak'ta Florya Metin Oktay Tesisleri'nde ikinci yarı için topbaşı yapacak. 
     Devre arası hazırlık kampını Antalya'da yapmayı planlayan, ancak burada kalınacak oteli henüz tam olarak belirlemeyen Galatasaray, 14 Ocak'ta ise Almanya Birinci Futbol Ligi ''Bundesliga'' takımlarından FC Schalke 04 ile oynayacağı hazırlık maçı için Antalya'dan özel bir uçakla Almanya'ya gidecek. 
     Sarı-kırmızılılar, 15 Ocak Cumartesi günü Auf Schalke Arena Stadı'nda yapılacak karşılaşma sonrasında Türkiye'ye dönecek. 
     
</TEXT>
</DOC>
