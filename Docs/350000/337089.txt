<DOC>
<DOCNO> 337089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonspo24.html </URL>
<DATE> 2005/04/26/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Ziya Doğan, Avrupa'da futbolcu arıyor... 
</HEADLINE>
<TEXT>

     Birinci Süper Lig'de inişli-çıkışlı bir grafik çizen Gençlerbirliği, hafta sonunda deplasmanda yapacağı Akçaabat Sebatspor maçı hazırlıklarını sürdürdü. 
     Yardımcı antrenör Hayati Palancı yönetiminde, yaklaşık 1.5 saat süren idmana, sakat olan takım kaptanı Ümit, izinli Youla ve El Saka ile genç milli takım kampında bulunan Hakan Aslantaş ve Ali Öztürk katılmadı. Youla'nın Belçika'da oturma izni alabilmek için bu ülkeye gittiği açıklandı. 
     Antrenmanda futbolcular özellikle yapılan ortalardan gol vuruşu üzerinde çalıştı. Bu çalışmada, mavi takıma üstünlük sağlayan yeşil takım oyuncuları, arkadaşlarına ceza koşusu yaptırdılar. Futbolcuların antrenmanda çok neşeli oldukları gözlendi. 
     
     DOĞAN, AVRUPA'DA FUTBOLCU ARIYOR 
     Teknik direktör Ziya Doğan'ın, Almanya, Polonya ve Çek Cumhuriyeti'nde futbolcu izlemeye gittiği bildirildi. Doğan'ın bu ülkelerde belirli futbolcuları değil, lig maçlarını izleyerek futbolcular hakkında fikir edinmeye çalışacağı öğrenildi. 
     Antrenman sonrasında haftalık olağan basın toplantısına katılan futbolculardan Mehmet Nas, Kayserispor maçında iyi bir futbol oynadıklarını anlatarak, ''Bu maçta bir tek eksiğimiz goldü. Kazansaydık lig beşinciliği için avantaj yakalayacaktık. Kalan 5 haftayı en iyi şekilde geçerek, üst sıraları zorlayacağız'' dedi. 
     Akçaabat Sebatspor'un ligde konumunun belli olduğunu ifade eden Mehmet Nas, şöyle konuştu 
     ''Rakibimizin durumu belli. Yine de kazanmak için oynayacağız. Ligi en iyi şekilde bitirmeye çalışacağız. Bu sezon havaya giremedik. Bu, bana ve takım arkadaşlarıma yansıdı. Geçen sezon UEFA Kupası'nda elde ettiğimiz başarılar sonucunda bizden beklentiler oluştu. Bunun altında ezildik, hedefsiz kaldık. Gelecek sezon hocamızın dediği gibi hedefimiz olacak ve bunu gerçekleştirmek için elimizden geleni yapacağız.'' Gençlerbirliği'nin genç oyuncularından Erhan da rakiplerinin konumları nedeniyle zor maçlar oynadıklarını anlatarak, ''Hedefimiz lig beşinciliği. Akçaabat Sebatspor maçını kazanmak istiyoruz. Bu maça en iyi şekilde hazırlanıyoruz'' diye konuştu. 
     Takıma bu sezon katıldığını hatırlatan genç futbolcu, ağabeylerinin kendisine çok yardımcı olduğunu, onlara alıştığını ve en iyisini yapmak için uğraş verdiğini sözlerine ekledi. 
     
</TEXT>
</DOC>
