<DOC>
<DOCNO> 328439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun12.html </URL>
<DATE> 2005/03/30/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Türkiye'den Washington'a diplomatik trafik artıyor... 
</HEADLINE>
<TEXT>

     Türk-Amerikan ilişkilerinin sıkıntılı olduğu yönünde her iki ülkenin basınında çıkan yorumlara karşılık, Nisan, Mayıs, Haziran döneminde Türkiye'den Washington'a bir dizi önemli ziyaret gerçekleşmesi bekleniyor. 
     Ziyaretlerin tarihleri henüz kesinleşmemekle birlikte, Başbakan Recep Tayyip Erdoğan'ın, California Berkeley Üniversitesi'ndeki kızının mezuniyet töreni için ABD'ye gelmesi öngörülüyor. Başbakan Erdoğan'ın, dünyanın sekizinci büyük ekonomisi olan California eyaletinde ekonomi ve turizm açısından önemli temaslarda bulunması da bekleniyor. 
     Washington'daki gözlemciler, gelecek üç ay içinde yoğun ziyaretlerin gerçekleşmesinin, ilişkilerin temelde sürdüğünün önemli bir göstergesi olduğuna işaret ediyor. Bir gözlemci, ''Son dönemde basında karşılıklı çıkan haberler, ilişkilerde sıkıntı olduğu izlenimi uyandırdı. Bu sıkıntılar derin değil. Ayrıca her iki tarafta da tamir çabası var'' yorumunu yaptı. 
     ABD'yi ziyaret etmesi beklenen diğer yetkililer ise TBMM Başkanı Bülent Arınç, MGK'nın ilk sivil Genel Sekreteri ve Atina'nın eski büyükelçisi Yiğit Alpogan, Dışişleri Bakanı ve Başbakan Yardımcısı Abdullah Gül, ekonomiden sorumlu Devlet Bakanı Ali Babacan ve Maliye Bakanı Kemal Unakıtan olacak. Babacan ve Unakıtan, Nisan ayında gerçekleştirilecek IMF ve Dünya Bankası'nın ilkbahar toplantıları çerçevesinde Washington'u ziyaret edecek. Dışişleri Bakanı Gül'ün ise Türkiye'nin Birleşmiş Milletler Güvenlik Konseyi adaylığı çerçevesinde bir ziyaret düzenlemesi öngörülüyor. 
     
     ERDOĞAN'IN İSRAİL ZİYARETİ 
     Türk-Amerikan ilişkilerini değerlendiren bir gözlemci, Başbakan Erdoğan'ın Mayıs ayı başında İsrail'e yapacağı ziyaretin de ABD ile ilişkilere olumlu etkisi olacağı değerlendirmesinde bulundu. 
     Erdoğan'ın ilk defa gerçekleştireceği İsrail ziyaretinin, Türk-İsrail ilişkilerine ivme kazandırması bekleniyor. Verilecek mesajlar, ikili ilişkiler ve Ortadoğu barış sürecine katkı bakımından etkili olacak. Bu ziyaretin, Türk-Amerikan ilişkilerini de önemli ölçüde etkileyeceği, olumlu yankısının olacağı beklentisi bulunuyor. 
     
</TEXT>
</DOC>
