<DOC>
<DOCNO> 338323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/siyaset/siy07.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Danışmanına hediye silah 
</HEADLINE>
<TEXT>


"Silah armağan etme" yetkisi bulunan Erdoğan, bunu sadece 1 kez kullandı. Başbakan, başdanışmanı Davutoğlu'na "Glock" marka tabanca armağan etti 

TOLGA ŞARDAN Ankara 


Başbakan Recep Tayyip Erdoğan'ın, "Başbakanlık" görevi nedeniyle yasanın kendisine verdiği "silah armağan etme" yetkisini sadece başdanışmanı Prof. Dr. Ahmet Davutoğlu için kullandığı ortaya çıktı. Erdoğan, Davutoğlu'na 9 mm'lik Avusturya yapımı "Glock" marka yarı otomatik tabanca armağan etti. CHP Konya Milletvekili Atilla Kart, TBMM Başkanlığı'na verdiği soru önergesinde, Abdullah Gül ile Erdoğan'ın kimlere silah armağan ettiğini sordu. İçişleri Bakanı Abdülkadir Aksu, kimlere verildiğini belirtmeden, Gül ve Erdoğan'ın bir kez silah armağan ettiğini açıkladı. Milliyet, Erdoğan'ın, silah armağan ettiği kişinin, yakın çevresinde en güvendiği isimler arasında yer alan, dış politika alanında Başbakanlık Başdanışmanlığı yapan Davutoğlu olduğunu belirledi. Erdoğan'ın, Davutoğlu'na tabancayı 2005'te hediye ettiği ve silahın Ankara'dan ruhsatlandırıldığı öğrenildi. 
Abdullah Gül'ün silah armağan ettiği kişinin ise eski Dışişleri Bakanı Yaşar Yakış olduğu anlaşıldı. 





</TEXT>
</DOC>
