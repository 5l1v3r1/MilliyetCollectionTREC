<DOC>
<DOCNO> 330537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonyas10.html </URL>
<DATE> 2005/04/05/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Van Kedisi'nin 5 yavrusundan 3'ü yapışık doğdu 
</HEADLINE>
<TEXT>

     Konya'da bir ailenin 10 yıldır beslediği Van kedisi ''Pamuk''un doğurduğu 5 yavrudan biri doğum sırasında ölürken, hayatta olan diğer 4 yavrudan 3'ü göbek bölgesinden birbirine yapışık şekilde yaşamaya çalışıyor. 
     AA muhabirinin edindiği bilgiye göre, merkez Karatay İlçesi'nde yaşayan 65 yaşındaki Hayrettin Çelik, yaklaşık 10 yıl önce Vanlı bir arkadaşının kendisine hediye ettiği dişi Van kedisi yavrusuna, Pamuk ismini verdi. Pamuk, o günden sonra ailenin bir üyesi haline geldi. 
     Önceki yıllarda 3 sağlıklı yavru dünyaya getiren Pamuk, Çelik'in komşusunun kedisiyle çiftleştirilmesinden sonra 5 yavru dünyaya getirdi. 
     Pamuk'un yavrularından birisi doğum sırasında öldü. Halen hayatta olan 4 yavrudan 3'ü göbek bölgesinden birbirine yapışık şekilde doğdu. 3 yavru, birbirlerine yapışık oldukları için emme ve yürüme gibi fonksiyonlarını, Hayrettin Çelik'in yardımıyla güçlükle yerine getirebiliyor. 
     Pamuk'un 5 yavru dünyaya getirmesine çok sevindiklerini, ancak 3 yavrunun yapışık doğmasına çok üzüldüklerini ifade eden Çelik, şunları söyledi 
     ''Pamuk, yavrularını çok seviyor. Ancak yavruların yapışık olması nedeniyle onlara yeteri kadar bakamıyor. Biz yavruların hayatta kalması için yardımcı oluyoruz. Yavruların hayatta kalıp kalmayacaklarını öğrenmek için Selçuk Üniversitesi SÜ Veteriner Fakültesi'ni telefonla aradık. Yetkililer, yavruların yaşamlarını sürdürebilmesi için ameliyat olmaları gerektiğini söyledi. Birkaç gün sonra getir yavrulara ameliyatla ayıralım dediler. Pamuğun bu sevimli yavrularının sağlığına kavuşacağı günü iple çekiyoruz.'' 
     
     SORUN, PAMUK'UN ACEMİLİĞİNDE OLABİLİR 
     SÜ Üniversitesi Veteriner Fakültesi Öğretim Üyesi Prof. Dr. Mehmet Maden, yavruları henüz görmediklerini, ancak hayvan sahibinin ifadesine göre yavru kedilerin ''acayibat'' olarak nitelendirilen uzuvlarının birbirine yapışık olmadıklarının anlaşıldığını söyledi. 
     Ayrı keseciklerde doğan yavruların, annenin acemi olması nedeniyle keseciklerden çıkamaması yüzünden kordon bağlarının birbirine dolanmış olabileceğini belirten Maden, ''Gerekli kontrolleri yaptıktan sonra, yavruları kısa süre içinde birbirinden ayıracağız. Hayvan sahibinin ifadesine göre yapışık yavruların sağlık durumları iyi. Basit bir operasyonla yavruların sağlığına kavuşacağını sanıyorum'' dedi. 
     
</TEXT>
</DOC>
