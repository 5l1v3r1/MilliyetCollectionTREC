<DOC>
<DOCNO> 328891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko07.html </URL>
<DATE> 2005/03/31/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
TCDD'den 5 yılda 12 bin 500 kişi işten çıkarılacak... 
</HEADLINE>
<TEXT>

     Dünya Bankası finansmanıyla CANAC Inc. ve IBM Türkiye danışmanlık şirketlerine hazırlattırılan raporda, Devlet Demiryolları'ndan 5 yıl içinde 12 bin 500 kişinin işten çıkarlması önerildi. Getirilecek emekliliği teşvik ve gönüllü işten ayrılma düzenlemelerinin istenen hedefe ulaşmayı sağlamaması durumunda işten çıkarmalara gidilmesinin önerildiği raporda, "agresif ve temkinli" olmak üzere iki senaryoyla maliyet hesapları ve 5 yıl içinde yapılacak istihdam azaltımları planlandı. 
     CANAC Inc. ve IBM Türkiye'nin 1 Mart 2005 tarihli "TCDD İstihdamı Yeniden Yapılandırma Projesi Bileşen B Raporu"nda, daha önce hazırlanan Bileşen A Raporu'nda gelecek 5 yıl içinde TCDD'deki istihdamın 12 bin 237 kişilik azaltımla 16 bin 813'e düşürülmesinin önerildiği anımsatıldı. Bileşen B Raporu'nda ise aynı dönemde 263 kişinin işe alınması istenirken, bu nedenle istihdam azaltım düzeyi de 12 bin 500'e çıkarıldı. "Daha bağımsız ve ticari olarak işleyen bir kurum olarak TCDD'ye farklı becerilere sahip bir yönetim ekibine ihtiyacı olacaktır" gerekçesine yer verilen raporda, yönetim düzeyinde 75, Bilgi İşlem ve Bilgi Teknolojisi Dairesi için 72, inşaat mühendisliği, endüstri mühendisliği, ulaşım mühendisliği, finans uzmanlığı gibi başka alanlar için de 116 personel alınması önerildi. Gelecek 5 yıla ilişkin hazırlanan istihdam tablosuna göre ise Kasım 2004 itibarıyla 29 bin 50 olan TCDD istihdamında 12 bin 500 kişilik azaltım şöyle gerçekleştirilecek "Memurlar 892'den 450'ye inecek. Böylece toplam personel içindeki payı yüzde 3.1'den yüzde 2.7'ye gerileyecek. Ancak 75 yeni işe alınması karşılığında toplam 517 memurun işten ayrılması gerekecek. Sözleşmeli personel 16 bin 382'den 9 bin 127'ye düşürülecek. Ancak 188 kişinin yeni işe alınması nedeniyle işten ayrılması öngörülen kişi sayısı 7 bin 443 olacak. Böylece toplam istihdam içinde sözleşmeli personel payı yüzde 56.4'ten yüzde 54.3'e indirilecek. İşçiler Hiç bir yeni işçi alımı yapılmazken, 9 bin 224 olan sürekli işçi sayısı 5 bin 568'e, 2 bin 552 olan geçici işçi sayısı da 1.668'e düşürülecek. Sözleşmeli personelde daha fazla azaltma öngörülmesi nedeniyle işçilerin toplam personel içindeki payı yüzde 40.5'ten yüzde 43'e yükselecek." 
     
     EMEKLİLİK TEŞVİKİ 

     Devlet memurları için emekli ikramiyesinin yüzde 30'u, işçiler için de yüzde 20'si düzeyinde ek emeklilik teşviki ödenmesi öngörülürken, bunun devlet memurları için yaklaşık 5 aylık ücret, işçiler için de 4 aylık ek ödeme anlamına geldiği belirtildi. Bu teşviğin zorunlu emekliliği bir yıl içinde gelecek olanlar hariç olmak üzere emekliliğe hak kazanan tüm TCDD personeline gönüllü bir temelde açık olarak düzenleneceği ifade edilen raporda, "14 bin 370 çalışanın gelecek 5 sene içerisinde emekliliğe hak kazanmış olacağı tahmin edilmektedir" denildi. 
     
     EMEKLİLİK ÖNCESİ İZİN 

     Raporda, 3 yıl içinde emekliliğe hak kazanacak TCDD personelinin emeklilik öncesi izne çıkmaları durumunda önceki yılın ortalama brüt aylık kazancının yüzde 65'inin ödenmesi öngörülüyor. Belirlenen yüzde 65'lik yüzdeye göre de maaş artışlarından yararlandırılacakları anlatılan raporda, "7 bin 45 çalışanın önümüzdeki 5 yıl içinde emeklilik öncesi izne hak kazanmış olacağı tahmin edilmektedir" denildi. 
     
     İŞTEN ÇIKARMA TAZMİNATI 

     Rapora göre, emekliliğe hak kazanmamasına karşın gönüllü olarak TCDD'den istifa edecek olanlara da her hizmet yılı için 1.5 aylık brüt maaş temelinde işten çıkarma tazminatı ödenecek. Ancak raporda, gönüllük temelinde yapılacak personel azaltımının yeterli olmaması durumunda işten atma yöntemine başvurulması önerildi. "Fazla işçiler" için yapılacak olan bu uygulamada, her hizmet yılı için en fazla 1.648 YTL 1230 dolar ödeme yapılacağı belirtiliyor. 
     İşçilerin mahkeme yoluyla ek tazminat kazanma "riskinden" söz edilen raporda, şöyle denildi 
     "Ancak TCDD'de istihdamın yeniden yapılandırılması için uygun yasal yetki ve bunun doğru idaresi riski en aza indirecektir. TCDD'nin gönülsüz ayrılmalar için ek olarak ortalama 4 aylık ücret ödeyeceği varsayılmaktadır." 
     
     AGRESİF SENARYO MALİYETİ 

     Emeklilik teşviki, emeklilik öncesi izin, gönüllü ayrılma tazminatı düzenlemelerinden yararlanarak 5 yıl içinde 11 bin 792 kişinin işten çıkarılması durumunda toplam 315 milyon dolarlık maliyet oluşacağı, buna karşılık işgücü 
     tasarrufunun 671 milyon dolar olacağı belirtildi. 
     
     TEMKİNLİ SENARYO MALİYETİ 

     Raporda, temkinli senaryo adı altında 5 yıl içinde 9 bin 653 kişinin emeklilik ve teşviklerle işten ayrılmaları durumunda 244 milyon dolarlık maliyet oluşacağı, buna karşılık işgücü maliyetinden 520 milyon dolar tasarruf sağlanacağı ifade edildi. 
     Normal emeklilik uygulaması sürdürülürse 5 yıl içinde 6 bin 610 kişinin emekli olması beklenirken, toplam 134.6 milyon dolar maliyet hesaplandı. Buna karşılık işgücü maliyet tasarrufunun 355.3 milyon dolar olacağı kaydedilen raporda, 3 durumla ilgili karşılaştırmalı olarak net tasarruflar şöyle gösterildi 
     "Normal emeklilik 220.6 milyon dolar, Agresif senaryo 
     356 milyon dolar, Temkinli senaryo 276.5 milyon dolar." 
     
     5 YILDAN SONRA İSTİHDAM AZALTIMINA DEVAM 

     Raporda, "5 yıllık dönemin sonrasında personelde daha düşük bir düzeyde biraz daha azalma yoluyla sürekli üretkenlik artışına ihtiyaç duyulmaktadır" denildi. Devlet memurlarının sahip olduğu iş güvencesi düzeyinin "doğru finans yöntemine uygun olmadığı" belirtilen raporda, işten çıkarmaların politik olarak mümkün olmadığı algılamasına "Politika dünyanın her yerinde önemi azalan bir faktördür" saptamasıyla karşı çıkıldı. Raporda, "Gönüllüğe dayalı mekanizmalar hedeflere ulaşmayı sağlayamazsa TCDD istihdamın gönülsüz olarak sona erdirilmesi yaklaşımını uygulamaya hazır olmalıdır" denildi. 

ANKA 
     
</TEXT>
</DOC>
