<DOC>
<DOCNO> 329058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sontur34.html </URL>
<DATE> 2005/03/31/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Yüksekova'da önce anne, sonra bebeği öldü 
</HEADLINE>
<TEXT>

     Hamit ERKUT- Erkan ÇOBANOĞLU HAKKARİ DHA 

HAKKARİ'nin Yüksekova İlçesi Devlet Hastanesi'nde doğum yapan bir kadın doğumdan 3.5 saat sonra, bebeği de 6 saat sonra öldü. Eşi ve çocuğunun ölümünden doktorları sorumlu tutan Şükrü Korkmaz, eşinin yeşil kart vizesi dolduğu için hemen kabul edilmediğini ve gerekli ilginin gösterilmediğini ileri sürerek suç duyurusunda bulundu. Devlet Hastanesi Başhekimi Necmettin Selçuk, ailenin iddialarının doğru olmadığını belirterek, "Kadın, doğum zehirlenmesinden hayatını kaybetmiştir'' dedi. 
     Hakkari'nin Yüksekova İlçesi Doğanlı Köyü'nde yaşayan 37 yaşındaki 6 çocuk annesi Meryem Korkmaz doğum sancıları tutunca yakınları tarafından dün saat 10.00 sıralarında Devlet Hastanesi'ne götürüldü. 7'nci çocuğuna hamile olan Korkmaz, saat 16.00'da normal doğum yaparak bir erkek çocuk dünyaya getirdi. Doğumdan sonra anne doğum servisinde tedaviye alınırken, bebeği kuvöze kondu. Ancak Meryem Korkmaz, doğumdan 3.5 saat sonra yaşamını yitirirken, bebeği de dünyaya geldikten 6 saat sonra öldü. 
     Eşi ve çocuğunu kaybeden Şükrü Korkmaz ile yakınları ölümlerden hastane yönetimini ve doktorları sorumlu tuttu. Eşini hastaneye getirdikten sonra yeşil kart vize süresi dolduğu için geri gönderildiğini ileri süren Şükrü Korkmaz, "Eşim yeşil kartının süresi dolduğu zamanında tedaviye alınmadı. Biz hastamızı saat 09.00'da hastaneye getirdik. Burada tedavi edilmiyorsa neden Van veya Hakkari'ye sevkedilmedi. Eşimin ve çocuğumun ölümünden hastane yönetimi ve kadın doğum uzmanı doktor Gülsen Bingöl sorumludur. Gereken ilgi gösterilseydi eşimin hayatı kurtulurdu. Burada ihmal var, eşim doktorların ihmali yüzünden öldü'' dedi. 
     Şükrü Korkmaz, olaydan sonra Yüksekova Cumhuriyet Savcılığı'na giderek, hastane yönetimi ve kadın doğum uzmanı doktor Gülsen Bingöl hakkında suç duruyusunda bulundu. Korkmaz'ın yakınları durumu Yüksekovalı olan Sağlık Bakanlığı Müsteşar Yardımcısı Rüstem Zeydan'a da telefonla bildirdi. Zeydan'ın konu hakkında araştırma başlattığı öğrenildi. 
     Yüksekova Devlet Hastanesi Başhekimi Necmettin Selçuk, Meryem Korkmaz'ın yakınlarının iddia ettiği gibi 09.00'da değil, saat 10.00'da hastaneye getirildiğini söyledi. Meryem Korkmaz'ın hemen tedaviye alınıp saat 10.51'de tetiklerinin yapıldığını ve hastaneye yatırıldığını belirtten Selçuk, "Biz yeşil karta bakmadık, hasta ücretli olarak hastaneye yatırıldı. Yeşil kartının vizesi alındığı zaman bu işlemi devreye koyuyoruz. Hastaya 4 kez hemogram ve biokimya tetkikleri yapılmıştır. Hastamız saat 16.00'da normal doğum yapmış ve bir erkek çocuk dünyaya getirmiştir. Ancak hasta daha sonra eklem eksaması yani doğum zehirlenmesi geçirerek hayatını kaybetmiştir. Yaşananlarda kesin bir ihmal söz konusu değildir. Bebeğin ölümü ise normaldir'' dedi. 
     Yüksekova Cumhuriyet Savcılığı olayla ilgili soruşturma başlatırken, Meryem Korkmaz'ın cesedi otopsi yapılması için İstanbul Adli Tıp Kurumu'na gönderildi. 
     
</TEXT>
</DOC>
