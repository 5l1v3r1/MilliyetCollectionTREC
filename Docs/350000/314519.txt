<DOC>
<DOCNO> 314519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sontur17.html </URL>
<DATE> 2005/02/11/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Üniversiteli Zeynep'i kaçıran sanık Kaçma planını birlikte yaptık 
</HEADLINE>
<TEXT>

     Burak GEZEN ÇANAKKALE, DHA 

      TEKİRDAĞ'ın Çorlu İlçesi'nde, üniversite öğrencisi Zeynep Sağıroğlu'nu kaçırdıktan 18 gün sonra Çanakkale'de yakalanan servisçi Murat Kılınç'ın yargılanmasına devam edildi. Duruşmaya tutuklu sanık Kılınç ile tutuksuz sanık Nevzat Etik katılırken, Sağıroğlu Ailesi yine gelmedi. 
     Üniversite öğrencisi 17 yaşındaki Zeynep Sağıroğlu'nu zorla kaçırdığı iddia edilen ve Çanakkale'de ele geçirilip tutuklanan turizmci 34 yaşındaki Murat Kılınç ile yardım ve yataklık ettiği iddiasıyla tutuksuz yargılanan 31 yaşındaki Nevzat Etik ve 50 yaşındaki Ayhan Karakuş'un Çanakkale Ağır Ceza Mahkemesi'ndeki ikinci duruşması bugün yapıldı. Duruşma gecikmeli başladı. Tutuklu sanık Murat Kılınç hakkında TCK'nın 430 1'inci maddesi gereği, reşit olmayan kızı zorla kaçırmak suçundan 5 yıl hapis cezası istendi. Kılınç ile birlikte, tutuksuz sanıklardan Etik de hakim karşısına çıktı. 
     Tehdit edildiklerini öne sürerek önceki duruşmaya katılmayan Zeynep Sağıroğlu ile annesi Ayşe, babası Halil Sağıroğlu'nun talimatla alınması istenen ifadeleri mahkemeye ulaşmadı. Duruşma, Sağıroğlu ailesinin ifadelerinin beklenmesi, Nüfus cüzdanında doğduğu gün ve ay yazmayan Zeynep Sağıroğlu'nun gerçek yaşının belirlenmesi için yapılacak tıbbi tetkiklerin sonucunun beklenmesine karar verilerek duruşma ertelendi. 
     
     KAÇMA PLANINI BİRLİKTE YAPTIK 
     Murat Kılınç 14 Ocak'taki ilk duruşmada kaçma planını Zeynep ile yaptıklarını iddia etmişti. Zeynep Sağıroğlu ve ailesinin tehdit ediliyoruz' diyerek gelmediği duruşmada Murat Kılınç ifadesinde şunları söylemişti 
     "Zeynep'i 2 yıldır tanıyorum. İddia edildiği gibi onu zorla kaçırmış değilim. Kaçma planını birlikte yaptık ve onun isteğiyle Çorlu'dan İstanbul Avcılar'a gelirken aracıma bindirdim. Yanımdaki 4 kişi Avcılar Camisi'nin yanında temin ettiğim amele kişilerdir. Zeynep ile 18 gün birlikte kaldık. Bu süre içinde İstanbul, Bursa ve Çanakkale'de değişik yerlerde kaldık. Zeynep ile değişik restoranlarda yemek yiyip, alışveriş yaptık. Mağdureyi zorla kaçırmış olsaydım beni ihbar edebilirdi. Çünkü buna fırsatı oldu. Ancak ne var ki Çanakkale'de arkadaşım Nevzat Etik'in evinde yakalandıktan sonra ailesinin baskısıyla ve basının bu olayın üzerine fazla gitmesi nedeniyle zorla kaçırıldığı yolunda açıklamada bulundu. Gerçekte beni sevmese onu kaçırmam sözkonusu olmazdı. Evlenmek için kaçırdım ve o sırada 18 yaşına girmesine çok az kalmıştı.'' 
     
     18 GÜN SONRA YAKALANMIŞTI 
     Ramazan Bayramı tatili için İstanbul'daki ailesinin yanına giderken 12 Kasım'da Murat Kılınç tarafından kaçırılan Trakya Üniversitesi Çorlu Meslek Yüsekokulu Muhasebe Bölümü öğrencisi Zeynep Sağıroğlu, 30 Kasım'da Çanakkale'de polisin yaptığı operasyonla kurtarılmıştı. 
     
</TEXT>
</DOC>
