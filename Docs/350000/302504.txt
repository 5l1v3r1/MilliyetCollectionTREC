<DOC>
<DOCNO> 302504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/siyaset/axsiy01.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamuk Olacakları tahmin etmiştim 
</HEADLINE>
<TEXT>


Yazar, 'Dava günü olanlardan korkmadım. Hükümetin uyanık davranmayacağı izlenimindeydim' diye konuştu 

İSTANBUL Milliyet 


Orhan Pamuk, "Türklüğe alenen hakaret" suçundan 3 yıla kadar hapisle yargılandığı ve istenmeyen görüntülere sahne olan duruşmanın ardından, bazı gazeteci, yazar ve Avrupalı parlamenterlerle Beyoğlu'ndaki Cezayir Restoran'da bir araya geldi. Geceyi Milliyet'e anlatan Gazeteci Oral Çalışlar, Pamuk'un dostlarıyla yaptığı sohbet sonucu rahatladığını söyledi. Pamuk, "Adliye çıkışı yaşananları önceden tahmin etmiştim" dedi. 

Tek tek sohbet 
Yemeğe gazeteci - yazarların yanı sıra, AP Türkiye Raportörü Camiel Eurlings başkanlığındaki heyet de katıldı. 19.00 sıralarında başlayan yemek gece yarısına dek sürdü. 
Yemeğe gergin bir yüz ifadesiyle katılan Pamuk, bir süre masasında oturduktan sonra, davetlilerin tek tek yanına giderek sohbet etti. İlerleyen saatlerde rahatladığı görülen Pamuk ile yakınındakiler pankartlarla ilgili espriler yaptı. "Misyoner Çocukları" pankartında adı geçen Radikal Gazetesi Genel Yayın Yönetmeni İsmet Berkan'ın soyadının "Berkant" olarak yazılması üzerine "kasıtlıdır" esprileri yapıldı. 
Yemekte bir diğer şakalaşma da Pamuk ile "Kızıl Dany" olarak tanınan Avrupa Parlamentosu Yeşiller Milletvekili Daniel Cohn - Bendit arasında yaşandı. Pamuk, "Bu dava açılacak" dediği halde kendisine inanmayan Bendit'le yemekte karşılaşınca, "Dediğim çıktı, gördün mü " diye sordu. 
Yemeğe katılanlar, davayı engellemediği için Adalet Bakanı Cemil Çiçek'e ve gerekli güvenlik önlemleri alınmadığı için İçişleri Bakanı Abdülkadir Aksu'ya tepkilerini de dile getirdi. 
Geceye katılanlardan Oral Çalışlar, Avrupalı parlamenterlerin duruşma sonrasında yaşadıklarına inanamadıklarını söylediğini anımsatarak, "Parlamenterler, aleyhte rapor verilmesini nasıl engelleyeceğiz diye kara kara düşünüyorlardı. Yaşananların çok üzücü olduğunu söylediler" dedi. 

'Olaylar sıcaktı' 
Pamuk, "Olaylar sırasında korktunuz mu " sorusuna şu yanıtı verdi 
"Hayır, korkmadım. Ciddi bir şeyler yaşadığımı da fark etmedim. Olaylar çok sıcaktı. Zaten üç aşağı beş yukarı böyle şeyler yaşanacağını tahmin ediyordum. Hükümetin uyanık davranmayacağı izlenimindeydim. Bu dava açılmayabilirdi, açılmaması gerekirdi." 
Pamuk, "Yeterli önlem alınmadan neden aşağı indin " diye soran yazarlara da, "Bize gereken önlem alındı, artık inin dedikleri için söylenene uydum" yanıtını verdi. 


</TEXT>
</DOC>
