<DOC>
<DOCNO> 306776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonspo14.html </URL>
<DATE> 2005/01/15/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Yunanistan'da futbolda şiddete ağır ceza... 
</HEADLINE>
<TEXT>

     Yunanistan Birinci Futbol Ligi'ndeki Olympiakos-Panionios maçında çıkan olaylar nedeniyle 2 kulübe de ceza yağdı. 
     Yunan Futbol Mahkemesi, lig lideri Olympiakos'un 3 puanının silinmesi, sahasında oynayacağı 4 maça seyirci alınmaması ve 392 bin dolarlık para cezası ödemesine karar verdi. 
     Mahkeme ayrıca Panionios Kulübü'ne de 3 puan silme, 4 maç seyircisiz oynama ve 130 bin dolarlık para cezası verilmesini kararlaştırdı. 
     Karşılaşmanın tekrarının olmayacağına ve 2 takımın da puan alamayacağına da karar veren mahkeme, ayrıca Panionios Kulübü Yönetim Kurulu Üyesi Achilleas Beos'u da 13 bin dolar ödemeye mahkum etti. 
     Yunanistan Futbol Mahkemesi'nin, ülke genelinde yaşanan futbola bağlı şiddetin önlenmesi için, 2 kulübe, şimdiye kadar verilmiş en yüksek cezayı uyguladığı bildirildi. 
     Başkent Atina'da, geçen pazar günü yapılan maçta tribünlerde çıkan kavga sonucu 14 polis ile 1 taraftar yaralanmış ve maç ertelenmişti. 
     Mahkeme kararıyla 3 puanı silinen lider Olympiakos, ligde 27 puana gerileyerek 3. sıraya düştü. 3 puanı silinmesi sonrasında 13 puanda kalan Panionios ise 9. sıradan 14. sıraya inerek, düşme hattına yer aldı. 
     
</TEXT>
</DOC>
