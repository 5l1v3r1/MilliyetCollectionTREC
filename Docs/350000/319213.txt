<DOC>
<DOCNO> 319213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun29.html </URL>
<DATE> 2005/02/28/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Fransa, Türkiye oylamasını bugün yapıyor... 
</HEADLINE>
<TEXT>

     Fransa'da Adalet Bakanı Dominique Perben tarafından hazırlanan ve Türkiye'nin AB üyeliği için ülkede referanduma gidilmesini de öngören anayasa uyum paketinin, parlamentoda Versailles Kongresi tartışılmasına başlandı. 
     Başbakan Jean-Raffarin, oturumun açılışında yaptığı konuşmada, parlamenterlerden anayasa uyum paketini desteklemelerini istedi. 
     Türkiye'nin AB üyeliği için Fransa'da referanduma gidileceğini hatırlatan Raffarin, ''Anayasa değişikliği sayesinde Fransız vatandaşları Avrupa'nın sınırlarına kendileri karar verecekler'' diye konuştu. 
     ''Anayasa değişikliğinin, Türkiye'nin AB üyeliğiyle ilgili talebe, Fransızların korkuya ve endişeye kapılmadan yanıt verme imkanı tanıyacağını'' ifade eden Raffarin, ''ilk önce Avrupalı gibi yaşamak ve Avrupa'yı istemeyi kanıtlamak Türkiye'ye bağlı, daha sonra bu değişiklik sayesinde buna Fransızlar karar verecek'' dedi. 
     Meclis ve senatoda açık oy farkıyla kabul edilen paket, parlamentoda bütün siyasi gruplar adına yapılacak konuşmalardan sonra akşam saatlerinde oylanacak. 
     Anayasa uyum paketinin kabul edilmesine mutlak gözüyle bakılıyor. Anayasa paketinin yürürlüğü girebilmesi için üyelerin beşte üçünün olumlu oy vermesi gerekiyor. 
     Senatoda 17 Şubat tarihinde yapılan oylamada, 263 ''Evet'', 27 ''Hayır'' oyu çıkmıştı. Mecliste geçen ay yapılan oylamada da, milletvekilleri açık farkla uyum paketi lehinde oy kullanmışlardı. 
     
     AB ANAYASASI İÇİN REFERANDUM 
     Uyum paketi, Fransız Anayasası ile AB Anayasası arasındaki farklılıkları ortadan kaldırmayı amaçlıyor. 
     Bu değişikliğin yapılmasının ardından, Fransa'da AB Anayasası için mayıs ayı sonunda ya da haziran ayı başında referandum düzenlenebilecek. 
     Anayasa Mahkemesi, geçen yıl 19 Kasımda aldığı kararda, AB Anayasası'nın siyasi mülteci hakkı ve suçla mücadele bölümünün ulusal anayasaya ters düştüğünü açıklamıştı. 
     
     TÜRKİYE'Yİ İLGİLENDİREN BÖLÜM 
     Anayasa uyum paketinin ikinci bölümü, 2007 yılından sonra AB'nin yeni üyeleri için Fransa'da referandum yapılmasını öngörüyor. Uyum paketine göre, AB ile tam üyelik müzakerelerine 1 Temmuz 2004 tarihinden önce başlayan ülkeler için referanduma gerek görülmeyecek. Bu madde uyarınca, Bulgaristan, Romanya ve Hırvatistan'ın üyeliği konusunda Fransa'da referanduma gidilmeyecek. 
     AB'nin 2007 yılından sonra yeni üye alması halinde referandum yapılmasını gerekli kılan maddenin, Fransa'da Türkiye'nin AB üyeliğine ilişkin tartışma yüzünden hazırlandığı belirtiliyor. 
     
</TEXT>
</DOC>
