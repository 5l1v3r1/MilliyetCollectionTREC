<DOC>
<DOCNO> 320847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur59.html </URL>
<DATE> 2005/03/04/ </DATE>
<TIME> 19.51 </TIME>
<AUTHOR>  </AUTHOR>
<HEADLINE>
Türk-İş'in işyerlerini terk etmeme eylemi... 
</HEADLINE>
<TEXT>

     Türk-İş Başkanlar Kurulu'nun, SEKA işçilerine destek amacıyla ülke genelinde başlattığı, işyerlerini terk etmeme eylemi çerçevesinde Türk-İş Genel Merkezi'ne ziyaretler devam ediyor. 
     Genel Merkezi ziyaret eden DSP Genel Başkanı Zeki Sezer, Türk-İş Genel Başkanı Salih Kılıç ile görüştü. 
     Sezer, gazetecilere yaptığı açıklamada, Türk çalışma hayatının sıkıntılı bir dönemden geçtiğini ifade ederek, bu süreçte Türk-İş'e destek olmak istediklerini söyledi. 
     Partisinin, öteden beri çalışanların haklarının ileriye götürülmesi için çalıştığını anlatan Sezer, bunu sürdüreceklerini kaydetti. 
     Son döneme kadar çalışanlar hangi hakları elde etmişse bunun altında DSP'nin imzasının bulunduğunu ifade eden Sezer, İş Güvencesi Yasası ve İşsizlik Sigortası'nın, partisinin iktidarı döneminde çıkarıldığını anımsattı. 
     Son dönemlerde özelleştirmenin de ötesinde ülkenin büyük kuruluşlarının kapatıldığını söyleyen Sezer, bunun üretimi olumsuz etkilediğini, işsizliği de beraberinde getirdiğini savundu. Sezer, SEKA ve Tekel işçilerinin direnişinin önemli olduğunu ifade etti. 
     Bağımsız Cumhuriyet Partisi Genel Başkanı Mümtaz Sosyal, öteden beri işçilerle aynı şeyleri söylediklerini ve aynı davaları savunduklarını belirtti. 
     Saadet Partisi Genel Başkanvekili Recai Kutan da Türk-İş'e, ülke halkının büyük çoğunluğunu üzen bir olay vesilesiyle geldiklerini söyledi. 
     SEKA'nın kapatılmasının yanlışlığını çeşitli vesilelerle daha önce dile getirdiklerini anlatan Kutan, ''Elbette devlet tüccar değil, meselelere sadece ticari açıdan bakamaz. Meseleye sosyal açıdan bakmakta da yarar var'' dedi. 
     Türkiye'nin öncelikli ihtiyacının üretim olduğunu vurgulayan Kutan, özelleştirmelerde işletmelerin üretiminin artmasının ve çalışanların iş güvencesinin sağlanması gerektiğini belirtti. Kutan, Maliye Bakanı Kemal Unakıtan'ın daha önce ''Babalar gibi satarım'' dediğini anımsatarak, ''Satmıyorlar bile, kapatıyorlar'' diye konuştu. 
     
     MHP ''KAĞIT İTHALATÇILARI KARLI ÇIKACAK'' 
     MHP Genel Sekreteri Cihan Paçacı da hükümetin, kendisini iktidara getirenlere karşı yanlış bir tutum içinde olduğu savundu. 
     SEKA işçisinin büyük bir direniş örneği verdiğini söyleyen Paçacı, işletmenin kapatılmasının yanlış olduğunu kaydetti. 
     SEKA zarar ediyorsa, yapılması gerekenin, rehabilite etmek olduğunu söyleyen Paçacı, SEKA'nın kapatılmasından kağıt ithalatçılarının karlı çıkacağını savundu. 
     Paçacı, MHP olarak işyerlerini terk etmeme eylemini desteklediklerini belirterek, eylemin hükümetin yanlışının ortadan kaldırılmasına vesile olmasını diledi. 
     Destek ziyaretine gelen ÖDP Genel Başkan Yardımcısı Haydar İlker de özelleştirme yanlısı hükümetlerin ''tarihin çöplüğüne gittiklerini, ardından da Türk-İş'in kapısını aşındırdıklarını'' savundu. İlker, benzer politikalar uygulaması nedeniyle AK Parti'nin akıbetinin de aynı olacağını iddia etti. 
     EMEP Genel Yönetim Kurulu Üyesi İbrahim Akkaya da Türk-İş'in eylem kararını, çalışanların haklarının korunması adına, sonuna kadar desteklediklerini bildirdi. 
     Destek amacıyla Türk Tabipleri Birliği Merkez Konseyi Başkanı Füsun Sayek, İnsan Hakları Derneği Başkanı Yusuf Alataş da Türk-İş Genel Merkezi'ni ziyaret etti. 
     
</TEXT>
</DOC>
