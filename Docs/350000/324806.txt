<DOC>
<DOCNO> 324806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonsiy30.html </URL>
<DATE> 2005/03/18/ </DATE>
<TIME> 18.58 </TIME>
<AUTHOR>  </AUTHOR>
<HEADLINE>
TCK'nın yürürlüğünün ertelenmesine tepkiler.. 
</HEADLINE>
<TEXT>

     Yargıtay Cumhuriyet Başsavcısı Nuri Ok, yeni TCK'nın 1 Nisan 2005 yerine uygulanma tarihinin ertelenmesinin mahkemelerin üstesinden gelemeyeceği bir iş yükünü davet edeceğini belirterek, ''Bu, mahkemelerin kilitlenmesine yol açacaktır'' dedi. 
     Yargıtay Cumhuriyet Başsavcısı Nuri Ok, 1 Nisan'da yürürlüğe girecek olan TCK konusunda yaptığı açıklamada, arzu edilmese bile yeni kanunlarda da giderilmesi gereken eksiklik, doldurulması gereken boşluk ve düzeltilmesi gereken hatalar olabileceğine işaret etti. Ok, yeni TCK'da da eksiklikler ve hatalar tespit edildiğini, bunları giderme, düzeltme yönünde ortak irade oluştuğunu ve girişimin de başlatıldığını kaydetti. 
     Yeni TCK'da kavram ve terim birliği sağlanamadığı, anlam ve kapsamı kişiden kişiye değişebilecek, karışıklık yaratabilecek, bulanık ve soyut kavramlara, terimlere ve sözcüklere yer verildiğine, dilinde zafiyet bulunduğuna yönelik eleştirilerin haklılık payının inkar edilemeyeceğini vurgulayan Ok, ancak, bu eleştirilerin, halen yürürlükte olan Ceza Kanunu için de geçerli olduğunu söyledi. 
     
     BASIN İLE İLGİLİ SUÇLAR 
     Ok, basın mensupları tarafından işlenebilecek suçlar ile basın yoluyla işlenmesi halinde artırım nedeni sayılan fiil ve cezası arasında orantısızlık bulunduğu, artırma oranının yüksek tutulduğuna, en önemlisi basın özgürlüğüne, çağdaş demokratik toplum gerekleri ötesinde sınırlama getirildiğine yönelik, özellikle basın mensuplarından gelen ısrarlı eleştirilerin de bulunduğunu anımsattı. Ok, şunları kaydetti 
     ''Demokratik toplumda ve sistemde haklı istek ve eleştirilere duyarsız kalınması mümkün değildir. Gerek Adalet Bakanlığı, gerekse TBMM Adalet Komisyonu Başkanı ve üyelerinin, eksiklikler, boşluklar ve hataların tespiti ve giderilmesine yönelik iyi niyetli ve samimi arzu ve girişimlerini yakından görüyoruz. 
     Nitekim, birkaç madde ile sınırlı olarak hazırlanan değişiklik tasarısı kapsamının geniş tutulması eğilimi de görülmektedir. İnsanın, toplumun, kurumların, sistemin geliştirilebilmesi, değişimin sağlanması için mutlaka eleştiriye ihtiyaç vardır. Saygıyla ve teşekkürle karşılanmalı, olmadığı zaman üzerinde duyarlılıkla düşünülmelidir. Ancak, her eleştirideki isabet payının, dikkatli ve etraflıca değerlendirilmesi,süzgeçten geçirilmesi, haklı görülenlerin en kısa zamanda yaşama geçirilmesi gerekir.'' Yeni TCK'yı dikkatlice inceleyip önerilerini kamuoyuna sunarak, tartışma ortamı yaratanlara şükran borçlu olduklarını ifade eden Ok, şöyle devam etti 
     ''Kaygıların olmadığı söylenemez. Ancak, felaket tablosu çizilmesinin isabetli olmadığını düşünüyorum. Tersine Yeni Ceza Kanunumuzun yürürlüğünün 1 Nisan 2005 yerine uygulama tarihinin ertelenmesinin mahkemelerin üstesinden gelemeyeceği bir iş yükünü davet edecektir ki bu mahkemelerin kilitlenmesine yol açacaktır. 
     Zira, hakimler ceza ve yargılamaları usulü alanındaki iki temel kanunu tanımak, anlamak, kısaca öğrenmek için yoğun bir çalışma içine girmişler, bu amaçlara yönelik, seminer, panel ve diğer bilimsel toplantılara katılmışlar, bu nedenle de davaların sonuca bağlanmasını istemeseler de ertelemişlerdir. Yeni açılan davalarla iş yükü iyice artmıştır. Kanunun yürürlülüğünün ertelenmesi, iş yükünün katlanmasına yol açacaktır. Zira, mahkemelerde ceza uygulamasında yeni kanunun değerlendirilmesi eğilimi doğacaktır ki bu tutumu, bugün de görmekteyiz.'' 
     
     ''İLERİ HÜKÜMLER TAŞIYOR'' 
     Eleştirilen yönleri olmakla birlikte yeni TCK'nın halen yürürlükte olan TCK'ya göre ileri hükümler taşıdığının bir gerçek olduğunu ifade eden Ok, eleştiriye konu olan yönlerinin düzeltilmesi için TBMM Adalet Komisyonu, Adalet Bakanlığı, uygulamacı ve kanunu hazırlayanlardan oluşacak bir kurulun derhal çalışmalara başlaması gerektiğini kaydetti. 
     Soruşturma ve yargılamanın bir süreç olduğuna işaret eden Ok, bunun kısa sayılmayacak bir zamanı gerektirdiğini anımsattı. Bu süre içinde değişikliklerin gerçekleştirilebileceğine işaret eden Ok, sözlerini şöyle tamamladı 
     ''Demokratik sistemin olmazsa olmaz kurumu olan özgür basının, görevini yerine getirme yolunda haber verme esnekliği ve yorum yeteneğini kısıtladığı düşünülen hükümlerinin öncelikle ele alınması acil zorunluluktur. Konu basın özgürlüğünü ve kullanılmasını güvenceye alan, kişinin onur, hak ve özgürlüklerini koruyan, devlet ve kamu düzen ve güvenliğini gözeten laik, demokratik rejimi kalıcı kılan Anayasal yaklaşım temelinde değerlendirilmelidir.'' 
     
</TEXT>
</DOC>
