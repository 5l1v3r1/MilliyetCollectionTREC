<DOC>
<DOCNO> 348341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sontur34.html </URL>
<DATE> 2005/06/02/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Hizbullah davasında savcı esas hakkındaki mütaalasını açıkladı 
</HEADLINE>
<TEXT>

     Ankara’da görülen 38 sanıklı terör örgütü Hizbullah davasında esas hakkındaki mütalaasını açıklayan Duruşma Savcısı, 3 kişi hakkında müebbet ağır hapis istedi. 
     Ankara 11. Ağır Ceza Mahkemesi’nde görülen davanın bugünkü duruşmasına, tutuklu sanıklar Mehmet Emin Alpsoy, Şeyhmus Alpsoy ve Mustafa Gürlüer ile tutuksuz yargılanan Nurettin Şahin ve Abdulselam Öztürk katıldı. Duruşmada, sanıklardan İbrahim Halil Aktaş ve Veysel Direk’in avukatı Ebru Beşe de hazır bulundu. 
     Duruşmada, Cumhuriyet Savcısı Dilaver Kahveci, esas hakkındaki mütalaasını açıkladı. 
     Uzun süredir bulunamayan Abdurrahman Alpsoy’un dosyasının ayrılması istenen mütalaada, Ayşe Aldanmaz, Ayşe Sudan, Velid İnce, Halit Karslı, Ahmet Akbulut ve Hüseyin Tamer’in beraatleri talep edildi. 
     Mütalaada, haklarında "yasadışı örgüte yardım ve yataklık etme" suçundan dava açılan Hasan Alpsoy, Burhan Özlük, Fahrettin Yıldız, Nurettin Şahin, Abdulselam Öztürk, Hayrettin Şahin, Dursun Uslu, Mehmet Şefik Kocaağa, Mehmet Ali İçen, Murat Aydın, Yaşar Gültekin, Veysel Direk, Rasim Saygın, İbrahim Halil Aksakal, İmran Öztürk, Velid Altun, Cahit Ekinci, Mehmet Zahir Yıldız, Mehmet Sırrı Zorci, Mehmet Sait Zorci, Bilal Yılmaz, İbrahim Halil Aktaş, Ahmet Bereket, Burhan Örnek, Mahmut Kaya ve İsmail Kaya’nın, 4954 sayılı Topluma Kazandırma Yasası’nın, "terör örgütü mensuplarına sadece barınacak yer gösteren veya erzak tedarik eden yahut başka yollardan yardım edenlere ceza verilmemesine" ilişkin 4 son maddesi uyarınca, bu kişilere ceza verilmesine yer olmadığı savunuldu. Mütalaada, sanıklardan Sadullah Arpa ile Abdülsamet Yıldız hakkında 5237 sayılı Türk Ceza Kanunu’nun "yasadışı örgüt üyeliğini" düzenleyen 314 2 ile yakalandıktan sonra örgütle ilgili bilgi verilmesi durumunda ceza indirimini düzenleyen ve "Etkin Pişmanlık" başlıklı 221 4. maddesi uyarınca, 1 yıl 3’er aydan 2 yıl 6’şar aya kadar hapis talep edildi. 
     Mütalaada, Şeyhmus Alpsoy, Mehmet Emin Alpsoy ve Mustafa Gürlüer hakkında, 765 sayılı TCK’nın "devletin anayasal düzenini bozmaya teşebbüs etme" suçunu düzenleyen 146 1. maddesi uyarınca, müebbet ağır hapis istenirken, bu sanıkların, Topluma Kazandırma Yasası’ndan yararlanma taleplerinin reddi yönünde görüş belirtildi. 
     Avukat Ebru Beşe, esas hakkındaki savunmasında, savcının mütalaasına katıldıklarını belirtti. 
     Şeyhmus Alpsoy ve Mehmet Emin Alpsoy, yeni TCK’daki etkin pişmanlıktan yararlanmak istediklerini söyledi. 
     Mahkeme Başkanı Mehmet Orhan Karadeniz, avukatları duruşmaları takip etmeyen Mehmet Emin Alpsoy, Mustafa Gürlüer ve Şeyhmus Alpsoy hakkında mütalaada istenen cezanın miktarı dikkate alınarak, bu kişilere avukat tayin edilmesi için Ankara Baro Başkanlığı’na müzekkere yazılmasına, bu kişilerin esas hakkındaki savunmalarının baroca görevlendirilen avukat aracılığıyla alınmasına karar verildiğini bildirdi. 
     Karadeniz, tutuklu sanıkların tutukluluk hallerinin devamına karar verildiğini açıkladı. 
     Mahkeme, ilk yargılamada, 3 sanığı idam, 29 sanığı 3 yıl ile 15 yıl arasında değişen ağır hapis cezasına çarptırmış, 6 sanık ise beraat etmişti. 
     Yargıtay 9. Ceza Dairesi, eksik soruşturma ve usul eksikliği gerekçesiyle kararı oybirliğiyle bozmuştu. 
     
</TEXT>
</DOC>
