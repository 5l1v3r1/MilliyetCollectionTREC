<DOC>
<DOCNO> 333914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/spor/ysenay.html </URL>
<DATE> 2005/04/16/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Görünen köy... 
</HEADLINE>
<TEXT>



Ligde şampiyonluk düğümünün çözüleceği haftalara giriyoruz nihayet... Pazar gecesi oynanacak Fenerbahçe - Beşiktaş derbisi yılın kilit oyunlarından biri... İki takımın da kazanma konusunda olmazsa, olmaz bir 90 dakika yaşayacakları tartışılmaz. 
İki ekibin de hangi hallerde kazanacağı veya kaybedeceğinin teknik verilerine bir bakalım dilerseniz... Kalede Rüştü ve Cordoba ikilisinin mukayesesini gözden geçirirsek, Rüştü'nün daha tecrübeli, savunma açıklarını kapatan ve yöneten bir klas farkına sahip olduğunu söyleyebiliriz. Son haftalarda, on sekiz dışına kadar uzanan çıkışlarında, zamanlama ve takdir hataları yaptığını da hatırlatmalıyız Rüştü kardeşe... Bakalım Cordoba'nın istikrarlı kale bekçiliği klası mı, yoksa Rüştü'nün Milli formaya kadar uzanan üstün vasıfları mı sarıp sarmalayacak pazar gecesindeki file önlerini... 

Alex kilit isim 
Savunma blokunda, iki takımın da defoları ve devamlılık grafiği çizemeyen hatalı oyunları geçmiş haftalar adına, sporseverlerin hala hafızalarında... Tabii Carew, Anelka, Ahmet Dursun, Nobre, Tuncay ve Tümer gibi isimlerin bu maçtaki özellikleri veya becerisizlikleri iki taraf savunmasının da kaderlerini belirleyecek. 
Futbol oyununun mutfağı kabul edilen orta saha savaşlarından daha çok hangi taraf galip çıkacak bakalım... Alex ve Aurelio gibi üstün beyinlerin Fener forması içinde olması Sarı - Lacivertli kadronun kazanma ihtimalini çok yükselten bir farklılık bizce. Özellikle Alex'in markaj dışına çıkabildiği anlarda, kullanabileceği toplar, ölü top vuruşlarındaki bilinen müthiş tekniği, bu maçın kaderini Fenerbahçe lehine kolayca çevirebilir. 
Beşiktaş'ta ise Tümer'in iyi bir gece yakalaması halinde aynı zenginliklerin Siyah - Beyazlı forma lehine taşınması da tartışılamaz. Alex ise sezon başından beri Fenerbahçe'yi zirvede tutan en önemli joker forması içinde... 
Anelka ve Carew ikilisi de yılın bu en önemli maçında oyunun kader adamları olabilirler... Carew'in geçen haftaki 4 - 1'lik Ankaragücü oyununda gösterdiği santrfor tipi ve gol kaliteleri, bu hayati gecede devam eder mi... Anelka'nın, üstün teknik meziyetleri yanında fizik güç ve oyunu koparma meziyetleri, Fenerbahçe seyircisinin merakla beklediği patlamayı pazar gecesi yapabilir mi 
Ben mükemmel oynamadığını iyi bildiğim Fenerbahçe'nin, 90 dakika stratejilerini çok doğru kullanma özelliğini pazar gecesi yine gündeme düşüp sonucu kendi lehine çevirebileceğine inananlardanım... Gerçi derbilerde kehanet olmaz derler ama, bazı maçlarda da görünen köy kılavuz istemez doğrusu... 


</TEXT>
</DOC>
