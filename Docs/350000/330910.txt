<DOC>
<DOCNO> 330910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/ekonomi/aeko.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TOKİ, 280 trilyonunu Asya Finans'a yatırdı 
</HEADLINE>
<TEXT>


Başbakanlık Yüksek Denetleme Kurulu, Toplu Konut İdaresi'nin 'kamu kurumları, kaynaklarını kamu bankalarında tutar' ilkesini çiğneyerek, kurumun 280 trilyon lirasını Asya Finans'a yatırdığını saptadı 

Ahmet Erhan Çelik - Ankara 

Toplu Konut İdaresi'nin TOKİ Bütçe Yasası'ndaki 'kamu kurumları, kaynaklarını kamu bankalarında tutar' ilkesini çiğneyerek, 280 trilyon lirasını özel finans kurumu ÖFK Asya Finans'ta tuttuğu belirlendi. Daha çok İslami muhafazak r mudilerin tercih ettiği ve faizsiz bankacılık yapan Asya Finans ilişkisiyle ilgili belge ve dokümanların da üzerine 'gizli' damgası vurularak Erdoğan'a iletildiği öğrenildi. 
Başbakanlık Yüksek Denetleme Kurulu'nun YDK TOKİ faaliyetleriyle ilgili raporunda, kurum yönetiminin 'kamu zararına neden olduğu' sonucuna varıldı. Birçok konunun 'iz bırakılarak' ifade edildiği ana raporun ekinde, İstanbul ve Ankara'da özel firmalarla ortak inşa edilen toplu konutlara 'özel inceleme raporunda' yer verildi. 
Söz konusu raporda YDK'nın kimi yerinde açık, kim yerinde de üstü örtülü biçimde ifade edilen tespitleriyle ilgili olarak Milliyet'in edindiği bilgiler özetle şöyle 
TOKİ, hızlı toplu konut üretimi amaçlı projelerde 'gelir paylaşımı modeli'ni esas aldı. İstanbul Halkalı, Ataköy, Ümraniye ve Kozyatağı'nda, Ankara Eryaman'da gerçekleştirilen 10 bine yakın konut üretilmesini amaçlayan 10 proje için açılan ihalelerde firmalar, tekliflerini 'idareye bırakacakları paylar' üzerinden hazırladı.İhaleler sonuçlandığında geçmiş yıllarda yüzde 50'nin üzerindeki 'TOKİ paylarının' yüzde 25 - 30 civarına çekildiği ortaya çıktı. Bir firmadan gelen istek üzerine sözleşmelerin 'satış hasılatını kullanma yöntemini' düzenleyen hükmünde değişiklik yapıldı. 'Yüklenici, İdare'nin uygun göreceği bir bankada İdare adına TL hesabı açacaktır' şeklindeki hüküm 'bir bankada veya bir özel finans kurumunda hesap açılacaktır' şeklinde değiştirildi. Böylece satış hasılatının Asya Finans'ta tutulmasının yolu açıldı. Hukuk Müşavirliği ile İdari Mali İşler Dairesi'nin karşı çıkması sonuç vermedi. 
TOKİ Başkan Vekili Erdoğan Bayraktar ise önceki gün yaptığı açıklamada, ÖFK'lara yatırılan paranın kuruma ait olmadığını belirterek, "O para bizim paramız değil. Müteahhitlere 'paranızı oraya yatırmayın' diyemeyiz" demişti. 

İzin de almamış YDK, kurum parasının bir ÖFK'da tutulmasının, kamu kurumlarının bütün kaynaklarını kamu bankalarında tutulmasını kamu haznedarlığı öngören Bütçe Yasası'nın 10. maddesine uygun olup olmadığının belirlenmesini, durumun soruşturma konusu yapılabileceğini ifade etti. Bütçedeki kamu haznedarlığı hükmü, istisnai uygulamalar için Başbakan'ın iznini şart koşuyor. TOKİ'nin ise Asya Finans'ta hesap açmak için izin de almadığı belirlendi. 
TOKİ'nin özel firmalara servet aktarımı yaptığını ima eden YDK, kurum parasının da isim vermeden bir ÖFK'da tutulmasını eleştirdi. Bu ÖFK'nın Asya Finans olduğu, paranın da TOKİ ve müteahhitlerin ortak parası olduğu belirlendi. 


</TEXT>
</DOC>
