<DOC>
<DOCNO> 318508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun50.html </URL>
<DATE> 2005/02/25/ </DATE>
<TIME> 21.33 </TIME>
<AUTHOR>  </AUTHOR>
<HEADLINE>
ABD dişişleri kadrosu değişiyor... 
</HEADLINE>
<TEXT>

     ABD Başkanı George W. Bush'un ikinci döneminde ABD Dışişleri Bakanlığı görevine Condoleezza Rice'ı getirmesinin ardından bakanlıktaki ekip de yenileniyor. 
     Bu çerçevede, ABD Dışişleri Bakanlığı'nın üç numaralı ismi, Bakan Yardımcısı Marc Grossman, bugün bakanlıktaki son gününü tamamlayarak, emekliye ayrılıyor. Grossman, ABD'nin Ankara Büyükelçisi olarak da görev yapmış deneyimli bir diplomat. 
     Bakanlığın iki numaralı yetkilisi ve ABD'nin eski Dışişleri Bakanı Colin Powell'ın yakın dostu Richard Armitage, Powell'dan kısa bir süre sonra görevinden ayrılmıştı. 
     ABD Dışişleri Bakanı Rice'ın, Grossman'ın ayrılmasıyla onun yerine atanan Büyükelçi Nicholas Burns'ün Senato'dan onay alarak göreve başlayacağı süre için bu görevi yürütmesini ABD'nin Yakındoğu işlerinden sorumlu Dışişleri Bakan Yardımcısı William Burns'ten istediği ve Burns'ün bunu kabul ettiği belirtildi. Burns bu geçiş döneminde aynı zamanda Yakındoğu'dan da sorumlu olmaya devam edecek. 
     Grossman ile birlikte ABD Dışişleri Bakanlığı'ndaki görevinde son gününü geçirenler arasında ABD'nin ekonomik işlerden sorumlu Dışişleri Bakan Yardımcısı Alan Larson ve ABD'nin Avrupa'dan sorumlu Dışişleri Bakan Yardımcısı Elizabeth Jones da bulunuyor. 
     ABD Dışişleri Bakanlığı'nın yasal danışmanı Will Taft ve Enformasyon Dairesinin başındaki Bruce Morrison da bakanlıktan bugün ayrılan isimler arasında. 
     Bu arada Rice, Philip Zelikow'u 2001 yılından beri boş olan ABD Dışişleri Bakanlığı danışmanlığına atadı. 
     Bakanlığın iki numaralı pozisyonuna ise ABD Ticaret Temsilcisi görevini yürüten Robert Zoellick atanmıştı. 
     
</TEXT>
</DOC>
