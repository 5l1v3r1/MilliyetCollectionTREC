<DOC>
<DOCNO> 329279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko11.html </URL>
<DATE> 2005/04/01/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Petrolde '105 dolar' tedirginliği 
</HEADLINE>
<TEXT>

     Uluslararası yatırım bankası Goldman Sachs, petrolün varil fiyatının 105 dolara kadar çıkabileceği uyarısında bulundu. 
     Goldman Küresel Yatırım Araştırma bölümünün hazırladığı araştırma raporunda, petrol piyasalarının 'bir kaç yıl sürecek süper artış döneminin ilk aşamalarına girmiş olabileceği' belirtildi. 
     Raporda, böyle bir döneme girilmiş olması durumunda, fiyatların bir kaç yıl boyunca, sonunda enerji tüketiminin hatırı sayılır ölçüde azalmasına yol açacak şekilde çok yüksek seyredeceği, enerji tüketiminin azalmasıyla da yedek kapasitenin artmasına bağlı yeniden bir düşük fiyat döneminin geleceği kaydedildi. 
     
     Fiyat aralığı 50-105 dolar 
     Goldman Sachs uzmanları, petrol talebinin gelecek bir kaç yıl boyunca yüksek seyredeceği beklentisi temelinde, söz konusu 'süper artış dönemi' için petrolün varilinde geçerli olacağını düşündükleri fiyat aralığını da, 50-80 dolardan 50-105 dolara çıkardı. 
     Uzmanlar, aynı nedenle bu yıl ve 2006 yılı için petrolün ortalama varil fiyatı tahminlerini de, sırasıyla 41 ve 40 dolardan 50 ve 55 dolara yükseltti. 
     
     Fiyatlar yükselişe geçti 
     Öte yandan Golman Sachs'dan gelen 105 dolar uyarısı ve ABD'de haftalık olarak açıklanan benzin stoklarında kaydedilen düşüş, uluslararası borsalarda petrol fiyatlarını, günler sonra tekrar 55 dolar seviyesinin üzerine taşıdı. Ayrıca Petrol ihraç eden ülkeler örgütü OPEC'in günlük ek 500 bin varillik üretim artışıyla kotasını 28 milyon varile çıkarmak konusundaki isteksizliği de, petrol fiyatlarındaki yükselişi kolaylaştırıyor. 
     Petrol fiyatları şu sıralar uluslararası borsalarda 55.56 dolardan işlem görürken, 57.60 dolarda bulunan rekoruna da yaklaştı. 
     
</TEXT>
</DOC>
