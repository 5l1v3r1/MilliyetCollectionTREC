<DOC>
<DOCNO> 303443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonspo39.html </URL>
<DATE> 2005/01/04/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Gökşen Hagi ile aramızda gerginlik yok... 
</HEADLINE>
<TEXT>

     Galatasaray Futbol Şube Sorumlusu Fatih Gökşen, Teknik Direktör Gheorghe Hagi ile aralarında herhangi bir gerginliğin yaşanmadığını söyledi. 
     Gökşen, medyada yer aldığı gibi bir restleşmenin kesinlikle söz konusu olmadığını ifade ederken, ''Biz medeni insanlar gibi görüşüp, fikir alışverişinde bulunuyoruz. Öyle abartıldığı gibi aramızda gerginlik yok'' dedi. 
     
     MONDRAGON VE CONCEIÇAO DA ANTRENMANA KATILDI 
     Galatasaray, ikinci yarı hazırlıklarını, bugün yaptığı çift antrenmanla sürdürdü. 
     Teknik Direktör Gheorghe Hagi yönetiminde, Florya Metin Oktay yönetiminde yapılan ve 1 saat 10 dakika süren akşam antrenmanında, futbolcular iki grup halinde çalıştı. Sabah içeride kondisyon antrenmanına çıkan futbolcular, bu kez Hagi tarafından sahaya alınırken, diğer oyuncular salonda çalışma yaptı. Futbolcular koşu, top kapma çalışması ve yeniden koşu yaparak antrenmanı tamamladı. 
     Ülkelerinden dönen Mondagon ve Conceiçao da antrenmana çıkarken, bu oyuncular takımdan ayrı çalıştı. Sabah antrenmanında hafif bir sakatlık geçiren kaleci Aykut da akşamki idmanda koşuyla yetindi. 
     Bu arada, Galatasaray'ın gözden çıkardığı futbolculardan İbrahim Yavuz'un, Kayserispor'a transfer olduğu, Baliç'in de Konyaspor ile anlaştığı ifade edildi. 
     Galatasaray, yarın çift antrenmanla ikinci yarı hazırlıklarını sürdürecek. 
     Öte yandan Teknik Direktör Hagi'nin, 7 Ocak Cuma günü, Antalya kampına hareketten önce Florya Metin Oktay Tesisleri'nde basın toplantısı yapacağı bildirildi. 
     
</TEXT>
</DOC>
