<DOC>
<DOCNO> 337263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/yasam/yas01.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinsiyet ayrımına yargı 'Dur' dedi 
</HEADLINE>
<TEXT>


Danıştay, MTA'nın mühendis atamaları için şart koştuğu 'erkek olma' ibaresini içeren düzenlemeyi durdurdu 

GÖKÇER TAHİNCİOĞLU Ankara 

Danıştay 12. Dairesi, Maden Tetkik ve Arama MTA Genel Müdürlüğü'nün mühendis kadrolarına yapılacak atamalar için 'cinsiyeti erkek olma' ibaresini içeren düzenlemeyi durdurdu. 
MTA, 2004 Kamu Personeli Seçme Sınavı sonuçlarına göre, kamu kurumlarına ilk kez atanacaklar için hazırlanan ek yerleştirme kılavuzunda, alınacak toplam 100 mühendisten 88'inin erkek olması koşulunun bulunduğunu vurguladı. Bunun üzerine Türk Mühendis ve Mimar Odaları Birliği de, söz konusu Ek Yerleştirme Tercih Kılavuzu'nun 252 kodunda yer alan 'erkek olma' koşulunu içeren ifadenin iptali ve yürürlüğünün durdurulması istemiyle Danıştay'da dava açtı. 

Her Türk'ün hakkı var... 
Davaya bakan 12. Daire de kararında, Anayasa'nın 'kamu hizmetlerine girme hakkı' başlıklı 70. maddesinde, 'Her Türk, kamu hizmetlerine girme hakkına sahiptir. Hizmete alınmada, görevin gerektirdiği niteliklerden başka hiçbir ayrım gözetilemez" ifadesinin yer aldığını anımsattı. 
Kararda, personel alımlarında başvuru şartlarının görevin gerektirdiği nitelikler ve hizmet gerekleri doğrultusunda belirlenmesi gerektiği, bunun dışında hiçbir ayrım gözetilemeyeceği vurgulandı. Kılavuzdaki ifadenin iptali istemi daha sonra karara bağlanacak. 




</TEXT>
</DOC>
