<DOC>
<DOCNO> 335186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonsiy20.html </URL>
<DATE> 2005/04/20/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Gül, İncirlik sorularını yanıtladı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Vilnius'ta yapılacak NATO dışişleri bakanlarının gayri resmi toplantısına katılmak üzere Litvanya'ya gitti. 
     Gül, hareketinden önce Esenboğa Havaalanı'nda, ABD'ye İncirlik Üssü'nün kullanımı için verilen iznin uzatılmasına yönelik kararnameye ilişkin soruyu yanıtladı. 
     Sürecin devam ettiğini belirten Gül, ''Aslında yeni bir durum yok, yapılan işlerin biraz daha düzenli hale getirilmesidir. Dolayısıyla eski alınan kararların uzatılması şeklinde çıkacaktır. Yeni farklı boyutlar zaten söz konusu değildir. Şu anda Irak ve Afganistan'a yapılan yardımların biraz daha organize bir şekilde yapılmasıyla ilgilidir. Sürecin kısa süre içinde tamamlanacağını tahmin ediyorum.'' Gül, bir soru üzerine, kararnamenin, ABD'nin lojistik merkez talebini karşıladığını söyledi. 
     Konuya ilişkin teknik çalışmaları Genelkurmay Başkanlığı'nın yürüteceğini belirten Gül, ''Her uçağın inişi, kalkışı, ne taşıdığı detaylı olarak tespit edilecektir. O açıdan blok izinler söz konusu değildir'' dedi. 

     
</TEXT>
</DOC>
