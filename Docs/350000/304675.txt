<DOC>
<DOCNO> 304675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonspo05.html </URL>
<DATE> 2005/01/08/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Türkiye, 2009 Üniversiteler Kış Oyunları'na talip... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Avusturya'ya gitti. 
     THY'ye ait uçakla Viyana aktarmalı Petersburg'a giden Şahin, Atatürk Havalimanı'nda yaptığı açıklamada, Türkiye'nin 2009 Kış Oyunları'na talip olduğunu söyledi. 
     2009 Üniversiteler Kış Oyunları için Erzurum'un uygun olduğunu belirten Şahin, Türkiye'nin rakibi Çin karşında daha şanslı olduğunu kaydetti. 
     Avusturya'nın Petersburg kentinde Uluslararası Üniversiteler Spor Oyunları Federasyonu Genel Kurul Toplantısı'na katılmak için gittiğini bildiren Şahin, şöyle konuştu 
     ''Biz, bu sene İzmir'de yapılacak olan 'UNIVERSIAD' ile ilgili bir sunum yapacağız. 2009'da yapılacak olan Kış Oyunları'na da talibiz ve rakibimiz Çin. Buradan da lehimize bir sonuç alacağımızı düşünüyoruz. Çünkü Erzurum kış oyunları için uygun bir kent. 
     Türkiye'nin, gerek konum itibarıyla, gerek ulaşım açısından, gerek diğer faktörler açısından uygun olduğuna ve bunun en iyi şekilde değerlendirileceğine inanıyoruz. Yönetim kurulu üyelerinin Türkiye'nin avantajlarını en iyi şekilde değerlendireceğini ve 2009 Üniversiteler Kış Oyunları'nın Türkiye'ye verileceğine inanıyoruz.'' 
     
</TEXT>
</DOC>
