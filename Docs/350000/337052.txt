<DOC>
<DOCNO> 337052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy33.html </URL>
<DATE> 2005/04/26/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Baykal Hükümet türbanda tahrik edici yaklaşımlara sürüklenmemeli 
</HEADLINE>
<TEXT>

     CHP Genel Başkanı Deniz Baykal, Başbakan Recep Tayyip Erdoğan'ın bir süre önce, ''türban konusunda ortak bir anlayışın şekillendiği'' yönünde bir açıklama yaptığını ve kendisinin buna ''bilerek cevap vermediğini'' söyledi. Konuyla ilgili olarak çeşitli çevrelerden yapılan açıklamaların şaşırtıcı olmadığını kaydeden Baykal, ''Hükümetin bu konuda tahrik edici, toplumu tekrar gerginliklere sürükleyici, açılım hevesini ortaya koyan yaklaşımlara sürüklenmemesi gerekiyor'' diye konuştu. 
     Baykal, partisinin grup toplantısından sonra, gazetecilerin, Anayasa Mahkemesi Başkanı Mustafa Bumin'in açıklamaları ve türban tartışmalarına ilişkin sorularını yanıtladı. 
     Bir süre önce Başbakan Recep Tayyip Erdoğan'ın, ''bu konuda türban ortak bir anlayışın şekillendiğini'' belirterek, bunun gereğini yerine getirmek üzere CHP Genel Başkanı olarak kendisinin harekete geçmesini istediğini bu doğrultuda bir açıklama yaptığını belirten Baykal, şöyle devam etti 
     '' Ben, buna bilerek cevap vermedim. Çünkü bu konuda bir mutabakatın bulunmadığı çok açıktı. Ama Başbakanın, sanki mülakat varmış gibi bir değerlendirme yaparak bu konuyu gündeme getirmiş olması, bugüne kadar kendisinin de izlediği politika bakımından yanlış bir yaklaşımdı. Buna katkı yapmamayı uygun gördüm ve o nedenle hiçbir açıklama yapmadım.'' CHP'nin bu konuya ilişkin tavrının belli olduğunu ve her vesileyle bunu ifade ettiklerini kaydeden Baykal, ''Türkiye'de sık sık bir türban tartışması yapılmasına katkı vermek istemiyoruz. Bu konuyu kaşımak istemiyoruz. Ben, bunu uzun bir süreden beri bir politika olarak uyguluyorum ve hükümete de bir politika olarak uygulaması telkinini yapıyorum'' diye konuştu. 
     Baykal, hükümetin bir süreden beri belirli bir dikkat içinde göründüğünü ancak, konuyu tekrar gündeme getirince çeşitli çevrelerden, ''Böyle bir mutabakatın bulunmadığını ortaya koyan açıklamalar yapılmaya başlandığını'' söyledi. Bu açıklamaların hiç birisinin ''şaşırtıcı olmadığını'' ifade eden Baykal, sözlerini şöyle sürdürdü 
     ''Uygun olmayan, bu tartışmaların tekrar yapılmasını gerekli kılacak açılımların yapılması. Bu konuda maalesef hükümet, 'Artık zamanı geldi, düğmeye basalım, CHP, Baykal da destek versin bu işi çıkaralım' açılımını yaptı. Bunun yanlış, zamansız ve uygun olmayan bir girişim olduğunu biliyorduk. O doğrultuda davrandık. Hala bu konuda bir gerginlik yaratmamak için gösterilebilecek azami dikkati gösteriyorum. Bir tartışma yaratmamaya, bu konuyu bir siyasi çekilme zeminine taşımamaya gayret ediyorum. Ama bunu öncelikle düşünmesi gereken hükümettir. 
     Hükümetin bu konuda tahrik edici, toplumu tekrar gerginliklere sürükleyici, açılım hevesini ortayla koyan yaklaşımlara sürüklenmemesi gerekiyor. Sürüklendiği zaman bu manzara ortaya çıkıyor. Bu manzarayı suçlayarak, konuşma yapanları karalayarak bu gerçeği örtbas etmek mümkün değildir. Hukuki tablo çok açıktır, nettir. Anayasamızın anlayışı ortadadır. Bütün bunlara saygı göstermek ve bunun gerektirdiği özeni, dikkati sergilemek gerekiyor.'' Baykal, bir gazetecinin, ''Bumin'in açıklamalarının ardından hükümetten gelen açıklamaları nasıl değerlendiriyorsunuz 'Şahsi görüşüdür' şeklinde değerlendirmeler yapıldı'' sorusuna, şöyle karşılık verdi 
     ''Onlar, o yapanların şahsi görüşü olarak algılansa daha uygun olur. Anayasa Mahkemesi Başkanı'nın söyledikleri, Anayasanın, hukuk sistemimizin yarattığı düşüncelerdir, AİHM'in anlayışıdır. Polemik doğru değil, buna ben de katkı yapmak istemiyorum. Hukuk kurumları ile hükümet yetkililerinin, yer yer suçlayıcı anlayışlara girmeleri hiç doğru değildir. 
     Hele birisi, 'birisi yazmış önüne koymuş, okutuyor' diye yakışıksız değerlendirmeler de yapmış. Bunlar, uygun değil. Bu iktidarın bir süredir doğrultusunu koruyamaz hale geldiğinin, sürüklenmeye başladığının, sakıncalı açılımlara yer yer yönelme eğiliminin etkisi altına girdiğinin bir ifadesidir. Hükümetin, bu konuda da diğer konularda da ciddi bir durum değerlendirmesi yapmasına ihtiyaç var.'' 
     
</TEXT>
</DOC>
