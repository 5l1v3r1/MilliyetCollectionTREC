<DOC>
<DOCNO> 305956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/dunya/axdun02.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Anayasası'na onay 
</HEADLINE>
<TEXT>


Avrupa Parlamentosu, Avrupa Anayasası'na 500 oyla 'evet' dedi. 137 'hayır' oyu ise aşırı sağcılar ve Avrupa karşıtlarından geldi 

GÜVEN ÖZALP Brüksel 


Avrupa Parlamentosu AP , Avrupa Birliği'nin AB ilk anayasasına onay verdi. Parlamento'nun onayı, ortak karar alma sürecinin bir parçası olarak önem taşıyor ancak üye ülkelerde yapılacak referandumlarda "evet" çıkmaması halinde belge yürürlüğe giremeyecek. 
AP Genel Kurul oturumunda yapılan oylamada Avrupa Anayasası'na 500 evet, 137 hayır oyu çıkarken, 40 üye de çekimser kalmayı tercih etti. AP'de alınan bu sonuç yoğun tartışmalara neden olan Anayasa'ya yönelik önemli bir destek işareti olarak algılanıyor. AP Başkanı Josep Borrell, "Oylama sonucu, AP'nin Anayasa'ya verdiği destek konusunda şüpheye yer bırakmadı" dedi. Ancak asıl desteğin üye ülkelerde yapılacak referandumlardan gelmesi gerekiyor. Bu çerçevede ilk ciddi sınavı 20 Şubat'ta İspanya verecek. En zorlu referandumların ise Fransa ve İngiltere'dekiler olması bekleniyor. 

Bol pankartlı oylama 
AP'de gelenek haline gelen "pankart açma" eylemi, bu oylamada da yaşandı. Aşırı sağ eğilimli ve Avrupa karşıtı parlamenterler, sonucu protesto ederek, "Benim adıma değil" yazan pankartlar açtılar. AB Dönem Başkanı Lüksemburg'un Başbakanı Jean Claude Juncker ise, "Ben, bunun benim ve Avrupalıların büyük çoğunluğunun adına olduğunu söylüyorum" dedi. 


</TEXT>
</DOC>
