<DOC>
<DOCNO> 333717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonsiy18.html </URL>
<DATE> 2005/04/15/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Erdoğan ve Roh, birbirlerine bayraklarının anlamlarını anlattı 
</HEADLINE>
<TEXT>

     Başbakan Recep Tayyip Erdoğan ve Kore Cumhuriyeti Cumhurbaşkanı Roh Moo-Hyun arasında yapılan görüşmede, Türkiye ve Kore Cumhuriyeti'nin yapabileceği ortak yatırımların ele alındığı öğrenildi. 
     Edinilen bilgiye göre, Erdoğan-Roh Moo-Hyun görüşmesi samimi bir havada gerçekleşti. 
     Görüşmede, Başbakan Erdoğan'ın, Türkiye'nin ekonomik panoramasını anlattığı, özellikle son üç yılda atılan adımlarla enflasyon, büyüme ve döviz kuru rakamlarında önemli ölçüde iyileşmeler olduğunu ifade ettiği bildirildi. 
     Erdoğan'ın, Kore Cumhuriyeti Cumhurbaşkanı'na, üçüncü ülkelerde ortak işbirliğine gidilebileceğini, ayrıca Avrupa pazarına çok yakın ve gümrük birliği üyesi olan Türkiye'nin, yatırım açısından çok cazip olduğunu söylediği bildirildi. 
     Özellikle gemi inşa sanayiinde Türkiye'ye yapılacak yatırımların her iki ülkeye de avantaj sağlayacağı, Türk heyeti tarafından gündeme getirildi. 
     Kore Cumhuriyeti Cumhurbaşkanı Roh Moo-Hyun'un da görüşmede, Türkiye'nin son dönemdeki hamlelerini takdirle karşıladığını kaydettiği öğrenildi. 
     
     TÜRK VE KORE BAYRAKLARININ ANLAMI 
     Edinilen bilgilere göre, görüşmede, Türk ve Kore bayraklarının taşıdıkları simgesel anlam da konuşuldu. 
     Başbakan Erdoğan'ın, Türk bayrağındaki hilalin bağımsızlığı, yıldızın şehitleri, kırmızı rengin de şehitlerin kanını simgelediğini anlattığı öğrenildi. 
     Kore Cumhuriyeti Cumhurbaşkanı Roh Moo-Hyun'un da ülkesinin bayrağı üzerindeki şeklin ''ying ve yang'' olduğunu ve herşeyin karşılıkları bulunduğunu, karşıtlık içinde birliğin sağlandığını söylediği kaydedildi. 
     Başbakan Erdoğan'ın da bunun üzerine, ''Bizim kültürümüzde de 'ying ve yang'ın karşılığı var. Geleneksel kültürümüzde 'herşey zıtlığı ile kaimdir' ilkesi bulunuyor'' dediği öğrenildi. 
     Başbakan Erdoğan'ın ayrıca, Kore Cumhuriyeti Cumhurbaşkanı Roh Moo-Hyun'a, ''İki kıtayı aynı anda dolaşmak kolay değil. Programınızı değiştirmeye değer'' diyerek, yarın İstanbul'da boğaz turuna davet ettiği, Kore Cumhuriyeti Cumhurbaşkanı'nın da bu öneriyi kabul ederek programını değiştirdiği bildirildi. 
     Bu arada, Başbakan Erdoğan'ın, Roh Moo-Hyun'a hatıra olarak porselen vazo sunduğu bildirildi. 
     
</TEXT>
</DOC>
