<DOC>
<DOCNO> 310036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur60.html </URL>
<DATE> 2005/01/27/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Emrindeki askerlerle bankaları tarayan astsubaya 30 yıl hapis 
</HEADLINE>
<TEXT>

     Antalya'nın Manavgat İlçesi'nde kıdemli astsubay üstçavuş olarak görev yaparken, emrindeki erlerle birlikte banka şubelerini ve bazı işyerlerini askeri araçtan tarayan Murat Zencirli, ikinci kez yargılandığı davada, tekrar 30 yıl hapis cezasına çarptırıldı. 
     Antalya 1. Ağır Ceza Mahkemesi'nde görülen davanın bugünkü karar duruşmasında, 39 aydır cezaevinde bulunan eski Murat Zencirli ve avukatı Suat Şahintürk hazır bulundu. Avukat Şahintürk, müvekkiline verilecek cezanın alt sınırdan olması gerektiğini öne sürerek, cezaevinde kaldığı sürenin göz önüne alınarak, müvekkilinin tahliyesini talep etti. 
     -''TAHLİYE OLURSAM, YENİDEN AİLEMİ TOPARLAYACAĞIM''- Son savunması ve talebi sorulan sanık Murat Zencirli ise devletini ve milletini sevdiğini, 12 yıllık meslek hayatındaki zorluklar yüzünden sorunlar yaşadığını, son olarak görev yaptığı Manavgat'ta yaşadığı bunalıma girdiğini, bunun sonucunda da böylesi bir olayı gerçekleştirdiğini söyledi. 
     Bankalar ve işyerlerinin taranması sırasında can kaybı olmamasının kendini rahatlatan tek şey olduğunu belirten Zencirli, şunları söyledi 
     ''39 aydır gurbette cezaevinde yatıyorum. Mesleğimi çok seviyordum. Bu olay nedeniyle mesleğimden, ailemden oldum. Kendimi cezaevinde sürekli yargıladım. Olayın pişmanlığını hissettim. Tahliye olursam, dağılan ailemi toparlayacağım. Çok üzgünüm, tahliyemi talep ediyorum.'' 
     
     YENİDEN 30 YIL HAPİS 
     Mahkeme heyeti, duruşmaya verilen 45 dakikalık aranın ardından kararını açıklandı. 
     Yargıtay'ın bozma kararındaki ceza artımı unsurlarının göz önüne alındığı belirtilen kararda, sanık hakkındaki ''emrindeki erleri ölümle şartlı tehdit ederek birden fazla ateş açmak'', ''kamu kurumlarına saldırı'', ''korku ve panik yaratacak şekilde ateş etmek'' gibi suçlamalardan dolayı sanığın 6 yıl 3 ayı ağır, toplam 30 yıl hapis cezasına çarptırıldığı bildirdi. 
     Hapis cezası, daha önceki 30 yıllık 9 aylık hapis cezası suçundan bazı indirimler yapılarak yeniden uygulanırken, mahkeme, sanığı 2 bin 690,14 YTL 2 milyar 690 milyon 140 bin TL para cezasına da çarptırdı. 
     Sanık Avukatı Suat Şahintürk, karara itiraz edeceklerini ve yeniden temyiz başvurusunda bulunacaklarını bildirdi. 
     
     12 BANKA ŞUBESİNE SİLAHLI SALDIRI 
     Murat Zencirli, 10 Aralık 2001 tarihinde Manavgat Oymapınar Özel Asayiş Bölük Komutanlığı görevini yürüttüğü sırada, emrindeki erlerle birlikte ilçenin ana caddesindeki banka şubeleriyle, bazı işyerlerine askeri araçtan ateş açmıştı. 
     Açılan ateş sonucu ölen ve yaralanan olmazken, olayda 2'si kamu bankası 12 banka şubesi ile bazı işyerlerinde büyük maddi zarar oluşmuştu. Tutuklanan Murat Zencirli görevinden ihraç edilirken, tutuklu yargılanan, emrindeki 6 er de ''komutanlarının ölüm tehdidi altında emrini uyguladıkları'' gerekçesiyle beraat etmişlerdi. 
     
</TEXT>
</DOC>
