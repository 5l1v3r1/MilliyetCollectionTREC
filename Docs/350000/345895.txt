<DOC>
<DOCNO> 345895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/siyaset/siy03.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK Talihsizlik 
</HEADLINE>
<TEXT>


Bir açıklama yapan YÖK, "Bilimsel bir toplantı olamayacağı kanısına ulaşıldı. Böylesi oluşumların üniversitede yer bulması talihsizliktir" dedi 

ANKARA Milliyet 


Yükseköğretim Kurulu YÖK , iptal edilen konferansa ilişkin yaptığı yazılı açıklamada, "Böylesi oluşumların, üniversite ortamlarında yer bulması, Türk yükseköğretimi adına talihsizlik olarak değerlendirilmiştir" dedi. 
YÖK'ten dün yapılan açıklamada, üniversitelerin temel işlevlerinden birisinin araştırmalar sonucu elde edilen bilgilerin yaygınlaştırılması olduğu belirtildi. Açıklamada, şunlar kaydedildi "Yaygınlaştırma işlemi de her türlü bilimsel yayın, konferans ve toplantı gibi etkinliklerle gerçekleştirilir. Bilimin gereği olarak, bu süreçte her türlü düşünce ve görüşün yer bulabilmiş olması beklenir. Oysa Hazırlık Komitesi'nce 17 Mayıs'ta yapılan basın açıklamasında konferansın amacı, '...Türkiye'nin kendi bilim ve düşünce insanlarının, resmi tezlerden farklı seslerini topluca yükseltmeleri, katkılarını ortaya koymaları zamanı gelmiş bulunuyor' şeklinde ifade edilmiştir. Bu ifadeler ve bu ifadeleri destekleyen hazırlık komitesinin bazı üyelerinin açıklamaları, bu toplantıda konuyla ilgili başka görüş ve düşüncelere yer verilmediğini göstermektedir. Söz konusu toplantının, yukarıda nitelikleri tanımlanan bilimsel toplantılardan birisi olamayacağı kanısına ulaşılmıştır. Böylesi oluşumların üniversite ortamlarında yer bulması Türk yükseköğretimi adına bir talihsizlik olarak değerlendirilmiştir." 

Juncker Türklere ve Ermenilere bırakalım 

GÜVEN ÖZALP Brüksel 

AB Dönem Başkanı Lüksemburg'un Başbakanı Jean - Claude Juncker, Belçika'nın soykırım yasasının kapsamını "Ermeni soykırımı"nı da içerecek şekilde genişletmek istemesini, "Bırakalım, tarihin yükünü taşıyan Türkler ve Ermeniler gerekeni yapsınlar" diye eleştirdi. 
Belçika'da yayımlanan Le Soir gazetesine demeç veren Juncker, "Özellikle, Türk hükümetinin ilk defa inceleme ihtiyacı olduğunu beyan ettiği böyle bir dönemde, sorunun çözümü için bizim bir şey yapabileceğimizi düşünmüyorum" dedi. 
Juncker, kendisine Belçika Senatosu'nda daha önce "Ermeni soykırımı" konusunda bir karar alındığının hatırlatılması üzerine de, "Belçika, kendi yaptıklarının her zaman örnek teşkil etmediğinin bilincinde olarak, tavırlarını kontrol etmelidir. Bazen Belçika toplumunu besleyen bir nevi büyüklük hastalığı var, ama bu durum yabancı ülkelerde kimseyi etkilemiyor" diye konuştu. Juncker'in sözlerine gazetenin yorumu, "İşte Juncker böyle çarpar" şeklinde oldu. 


</TEXT>
</DOC>
