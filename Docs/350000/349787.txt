<DOC>
<DOCNO> 349787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonyas07.html </URL>
<DATE> 2005/06/07/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Maytapların da sağlığa zararı var... 
</HEADLINE>
<TEXT>

     Erciyes Üniversitesi Tıp Fakültesi Göğüs Hastalıkları Ana Bilim Dalı Öğretim Üyesi Prof. Dr. İnci Gülmez, düğün salonlarında kullanılan meşale, şelale ve pasta maytaplarından çıkan zararlı gazların insan sağlığını olumsuz etkilediğini belirtti. 
     Gülmez, AA muhabirine yaptığı açıklamada, yaz aylarıyla birlikte düğünlerin artmaya başladığına işaret ederek, son yıllarda kapalı mekanlarda yapılan düğünleri renklendirmek amacıyla meşale, şelale, yıldız saçan ve volkan adı verilen maytapların yakıldığını belirtti. 
     Bu tür mekanlarda yanıcı maddelerin çıkaracağı gazların insan sağlığını olumsuz yönde etkileyeceğine dikkati çeken Gülmez, şunları söyledi 
     "Kapalı mekanda yapılan düğünlere çok sayıda davetli geldiği için ortamdaki oksijen oranı azalır. Öte yandan, düğünü renklendirmek amacıyla yakılan şelale, meşale, yıldız saçan, volkan ve pasta maytabının çıkardığı zararlı gazlar ortamın iyice oksijensiz kalmasına neden olmaktadır. Oluşan zararlı gazlar astım, kronik akciğer ve kalp hastalığı olanların kriz geçirmesine yol açabilir." İnsan yoğunluğunun fazla olduğu kapalı mekanlarda zararlı gaz çıkaran yanıcı maddelerin kullanımına mutlaka dikkat edilmesi gerektiğini vurgulayan Gülmez, "Bu tür ortamların ilgili kurumlarca denetlenmesi gerekir. Bu konuda dikkatli olunmalı" dedi. 
     İl Sağlık Müdürü Dr. İzzet Kavafoğlu da kapalı yerlerde yanıcı maddelerin yakılmaması gerektiğini belirterek, şunları kaydetti 
     "Biz müdürlük olarak düğün salonlarını, işletmecisi ruhsat alırken hizmet vereceği kişilere salondaki havanın yeterli olup olmadığını denetleriz. Kapalı mekanlarda şelale, volkan, yıldız saçan gibi yanıcı maddelerin yakılmaması gerekir. Çünkü, bu tür maddelerden çıkan gazlar özellikle kapalı mekanlarda insan sağlığını olumsuz etkiler. Biz, sağlık açısından yazılı şikayet gelirse müdahil oluruz ve denetleriz." 
     
</TEXT>
</DOC>
