<DOC>
<DOCNO> 324031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko33.html </URL>
<DATE> 2005/03/16/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
ABD'nin cari açığı rekor kırdı... 
</HEADLINE>
<TEXT>

     ABD'nin 2004 yılı cari açığı, 665.9 milyar dolar ile rekor kırdı. 
     Ticaret Bakanlığı'ndan yapılan açıklamada, geçen yılın son çeyreğinde cari açığın 187.9 milyar dolar olduğu bildirildi. Bu durumda 2003 yılını 0.7 milyar dolarlık açıkla tamamlayan ABD'nin cari açığı, geçen yıl yüzde 25.5 artışla 665.9 milyar dolara ulaşarak tüm zamanların en yüksek seviyesine çıkmış oldu. 
     Bush yönetimi, dış ticaret açığındaki artışı ABD ekonomisinin gücüyle açıklarken, bağımsız ekonomistler, yurtdışından ülkeye akan sermayenin ABD'lilerin yaşam standartlarının gerilemesi anlamına geldiğini savunuyorlar. 
     Dolardaki gerilemenin de en büyük nedenleri arasında gösterilen ABD'nin cari açığı, piyasalarca dikkatle takip ediliyor. Uluslararası yatırımlar, turizm ve hizmet ihraçlarını da dikkate aldığı için dış ticaret açığından daha fazla önem taşıyan cari açık verileri, sadece dolar bazında rekor kırmadı. 
     2003 yılında ABD'nin gayri safi yurtiçi hasılasının GSYH yüzde 4.8'i seviyesinde gerçekleşen cari açık, 2004 yılında ABD ekonomisinin yüzde 5.7'sine eşitlendi. 
     ABD'nin açıkları karşısında sürekli değer yitiren doları daha fazla taşımak istemeyen yabancıların satışlarını artırmaları durumunda ABD tahvillerinin faizlerinde sert yükselişler olmasından ve New York Borsası'nda keskin bir düşüş yaşanmasından korkuluyor. Bu durumda ABD'deki emlak fiyatlarının hızla değer yitireceği ve iç talebin ağır bir darbe yiyeceğinin altı çiziliyor. 
     ABD Merkez Bankası FED Başkanı Alan Greenspan ise bu endişeler karşısında ''ciddi bir finansal kriz yaşanmayacağını, sürekli değer yitiren dolarla birlikte rekabet avantajı kazanan ABD mallarının dış pazarlarda alıcılarını artırarak açıkları daraltıcı etki yapacağını'' ifade ediyor. 
     
     DOLARI GERİLETTİ 

     Öte yandan ABD'nin beklentilerin üzerinde açıklanan 2004 yılı cari açığı, uluslararası döviz piyasasında doların değer yitirmesini sağladı. 
     Verilerin açıklanmasıyla dolar karşısında bir kaç saniye içinde yüzde 1'e yakın değer kazanan avro, paritenin 1.3436'ya çıkmasını sağladı. 
     Verilerle birlikte Japon yeni karşısında da yüzde 0.6 binde 6 gerileyen dolar, son işlemlerde 103.93 yenden satılıyor. 
     Diğer önemli paralardan İngiliz Sterlini ise dolar karşısında yüzde 0.8 değer kazandı. Londra'da sterlin 1.9226 dolardan işlem görüyor. 
     Cari açık verilerinin New York Borsası'nda da satışların artmasına neden olması bekleniyor. 

     
</TEXT>
</DOC>
