<DOC>
<DOCNO> 306986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sontur06.html </URL>
<DATE> 2005/01/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kar bastırdı, tatilciler Bolu Dağı'nda kaldı... 
</HEADLINE>
<TEXT>

     Kurban Bayramı ve sömestr tatiline çıkanlar, Bolu Dağı'nda etkili kar yağışı nedeniyle zor anlar yaşıyor. Tatilciler, kar yağışı yüzünden, özellikle Abant Kavşağı'nda zaman zaman uzun kuyruklar oluşturdu. 
     Bolu'da dün akşam başlayan ve aralıksız devam eden kar yağışı nedeniyle, Karayolları ekipleri, Bolu Dağı'nda yol zemininde buzlanmayı önlemek için aralıksız çalışıyor. 
     Trafik ekipleri de sürücüleri, aşırı hız ve yakın takip yapmamaları konusunda megafonlarla uyarıyorlar. Güzergahta yer alan ışıklı levhalarda da ''Dikkat kar yağışı, yakın takip yapmayın, buzlanma ve sise dikkat'' uyarıları yer alıyor. 
     Bolu Trafik Bölge Müdürlüğü yetkililerinden alınan bilgiye göre, biri zincirleme olmak üzere 8 trafik kazası meydana geldi. Kazalarda, 27 kişi yaralandı. 
     Kar yağışının etkili olduğu Bolu Dağı'nda şarampole yuvarlanan bir kargo kamyonu, yaklaşık bir saat süren çalışma sonucu kurtarıldı. 
     Yetkililer, gece Bolu Dağı geçişinde etkili kar yağışı ve buzlanma beklendiğini belirterek, bu güzergahı kullanan sürücüleri, araçlarında zincir, takoz, çekme halatı, battaniye ve yiyecek bulundurmaları konusunda uyardı. 
     Yağışlar çarşamba gidiyor 
     Halen etkili olmaya devam eden yağışlı hava, önümüzdeki hafta ortasında sona eriyor. Yağışlar çarşamba günü doğu bölgelerimize kayarken, batıda hava açıyor. Haftanın ilk iki günü İstanbul ve Samsun yağmurlu, Antalya ve Adana üç gün yağmur alacak, İzmir'de yarın yağmur bekleniyor. Erzurum'da duran kar yağışı çarşamba günü yeniden başlıyor... 
     Hava sıcaklığı çarşamba gününe kadar düşük seyredecek. Sıcaklıklar Antalya'da gece 3 dereceye, İzmir'de gündüz 10 dereceye kadar düşerken, Erzurum'da yine 0'ın altında. 
     
     GÜN GÜN HAVA DURUMU 

     Yarın Trakya'da kar yağışı, Bolu-Kastamonu hattında karla karışık yağmur görülürken, Marmara, Batı ve Orta Karadeniz, Ege, İç Anadolu, Akdeniz ve Güneydoğu Anadolu yağmur alacak. Akdeniz'de etkili sağanak yağış bekleniyor. Poyraz Marmara'da, keşişleme Akdeniz'de şiddetli esiyor. 
     Salı günü doğu ve güney Marmara, Karadeniz'in kıyısı, Güneydoğu Anadolu ve Kayseri-Maraş çevresinde yağmur var. Akdeniz yine sağanak yağmurlu, Bolu-Kastamonu karla karışık yağmurlu, Hakkari çevresi ise kar yağışı altında. 
     Çarşamba ise Doğu Anadolu kar yağışlı bir gün geçirecek. Doğu Karadeniz ve Güneydoğu Anadolu'da yağmur, Akdeniz'de yine sağanak yağış görülecek. Diğer yerler parçalı ve çok bulutlu.. 
     
     ANTALYA'YA KAR YAĞDI 

     Antalya-Burdur ve Antalya-Kortuteli karayolu trafiğe açıldı. 
     Karayolları Bölge Müdürlüğü Yol Danışma yetkililerinden alınan bilgiye göre, yoğun kar yağışı nedeniyle Antalya-Burdur karayolu ve Antalya-Korkuteli karayolu geçici bir süre trafiğe kapandı. 
     Kar yağışı nedeniyle özellikle Burdur, Korkuteli ve Çeltikçi, yollarında sorun yaşandığını belirten yetkililer, yolun kardan dolayı değil, zincirsiz araçların kayması sonucunda trafiğe kapandığını söylediler. 
     Antalya-Burdur karayolu üzerinde bulunan Çubuk Beli'nde yaşanan yoğun kar yağışı nedeniyle 3 kar mücadele aracı, 1 greyder ve 15 kişilik ekiple sürekli çalışma yapıldığını belirten yetkililer, sürücüleri uyararak, araçlara mutlaka zincir takılmasını istediler. Araçların büyük bir bölümünün bölgede zincirsiz geçiş yapmaya çalıştığı ve bunun da büyük sıkıntıya yol açtığı kaydedildi. 
     Yetkililer, Antalya-Korkuteli yolunun Söğütçük mevkiinde zaman zaman sıkıntı yaşandığını, bu bölgede bir kamyon ve üç otobüsün kayarak yolu kapattığını, araçların çekilerek yolun yeniden trafiğe açıldığını dile getirdiler. 
     
     KORUDAĞI'NDA KAR YAĞIŞI... 

     Gelibolu-İstanbul karayolunun Korudağı mevkiinde kar yağışının başladığı bildirildi. 
     Sabah saatlerinde başlayan kar yağışı nedeniyle, Karayolları Bölge Müdürlüğü'ne bağlı ekipler oluşabilecek buzlanmaya karşı çalışmalara başladı. Yetkililer, İstanbul yönüne giden araç sürücülerini zincirsiz ve çekme halatsız yola çıkmamaları konusunda uyarıyor. 
     
     FIRTINA VAPUR SEFERLERİNİ İPTAL ETTİRDİ 

     Çanakkale Boğazı'nda etkili olan kuvvetli poyraz nedeniyle Gelibolu-Lapseki arasındaki araba vapuru seferleri durduruldu. 
     Saatteki hızı zaman zaman 70 kilometreye ulaşan fırtına nedeniyle Gelibolu-Lapseki arasındaki araba vapuru seferleri iptal edildi. 
     Yetkililer, Çanakkale Boğazı'nda ulaşımın, Çanakkale-Eceabat arasındaki araba vapuru seferleriyle sağlandığını bildirdiler. 

     
</TEXT>
</DOC>
