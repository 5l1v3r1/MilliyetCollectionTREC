<DOC>
<DOCNO> 337129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sontur21.html </URL>
<DATE> 2005/04/26/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Çatalca'da fabrika yangını 
</HEADLINE>
<TEXT>

     Çatalca'da bir çuval fabrikasında çıkan yangın, itfaiye ekiplerince kontrol altına alınmaya çalışılıyor. 
     Hadımköy Yeşilbayır Sapağı'nda geniş alanda kurulu olan 4 katlı Sunjüt Çuval Fabrikası'nın depo bölümünde, saat 10.00 sıralarında henüz belirlenemeyen nedenle yangın çıktı. Depodaki çuval hammaddeleri ve kimyevi maddelerin tutuşmasıyla büyüyen yangın, imalathanenin bulunduğu bitişikteki binaya da sıçradı. 
     Bunun üzerine fabrikada çalışan yaklaşık 500 işçi tahliye edilirken, bazı eşyalar da kurtarıldı. 
     Çatalca'da yangın çıkan çuval fabrikasında sık sık patlamaların meydana gelmesinin, söndürme çalışmalarını güçleştirdiği bildirildi. 
     İstanbul Büyükşehir Belediyesi Afet Koordinasyon Merkezi'nce yapılan yazılı açıklamada, Hadımköy yolu üzeri Yeşilbayır mevkiinde her katı 1500 metrekare olan 4 katlı çuval fabrikasında sabah saatlerinde henüz belirlenemeyen nedenle başlayan yangının, kısa sürede tüm fabrikayı sardığı belirtildi. 
     Yangın ihbarının gelmesiyle birlikte Hadımköy İtfaiye Grubu'nun 2 araç ve 7 personelle olaya müdahale ettiği kaydedilen açıklamada, çuval yapımında kullanılan hammaddelerin ip ve naylondan oluşmasının alevlerin kısa sürede yayılmasına neden olduğu ifade edildi. 
     Açıklamada, şöyle denildi 
     "Olay yerine giden Hadımköy İtfaiye Grubu, İstanbul Merkez İtfaiye Müdürlüğü'nden yardım istedi. İhbarın alınması üzerine Avcılar, Büyükçekmece, Gürpınar, Bakırköy, Kıraç ve Beylikdüzü itfaiyeleri, 42 personel, 16 araç ile takviye ekip olarak yangın söndürme çalışmalarına başladı. 
     Sık sık patlamaların meydana gelmesi, yangını söndürme çalışmalarını güçleştiriyor. Patlamaların artması ve yangının depo bölümüne sirayet etmesi üzerine Fatih Grubu'ndan 5 araç, 20 personel ve yangın kulesi bölgeye sevk edildi. İSKİ'den su ikmal araçları, belediyenin diğer birimlerinden ise iş makineleri bölgeye gönderiliyor." 
     
</TEXT>
</DOC>
