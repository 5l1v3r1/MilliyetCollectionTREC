<DOC>
<DOCNO> 329708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonspo29.html </URL>
<DATE> 2005/04/02/ </DATE>
<TIME> 19.31 </TIME>
<AUTHOR>  </AUTHOR>
<HEADLINE>
Fenerbahçe, Gaziantepspor maçı öncesi notlar 
</HEADLINE>
<TEXT>

     Fenerbahçe, Gaziantepspor ile yaptığı lig maçına, cezalı olan ve sakatlığı bulunan 3 futbolcusundan yoksun çıktı. 
     Gençlerbirliği maçında kırmızı kart gören Serkan ve Denizlispor karşılaşmasında kırmızı kart gören Luciano, kart cezaları nedeniyle takımdaki yerini alamazken, sağ ayak bileğinde sakatlığı bulunan Servet de bu nedenle kadronun dışında kaldı. 
     
     TUNCAY VE NOBRE YEDEK 

     Teknik direktör Christoph Daum, Tuncay ve Nobre'ye maç kadrosunda yedekler arasında yer verdi. 
     2 maçlık kırmızı kart cezasını tamamlayan Tuncay'ı, Alman çalıştırıcı ilk 11'de dahil etmedi. 
     Hafta içinde yapılan antrenmanda sağ baldırından sakatlanan ve yoğun bir tedavi uygulanarak karşılaşmaya yetiştirilmeye çalışılan Nobre'ye de yedekler arasında şans verildi. 
     Ligde en son 19. hafta Samsunspor maçında ilk 11'de sahaya çıkan Selçuk, 6 hafta sonra yeniden kadroya girdi. Aynı biçimde en son 20. hafta İstanbulspor maçında 11 kişilik kadroda yer alan Serhat ise 5 hafta sonra 11'de şans buldu. 
     
     KAN BAĞIŞI KAMPANYASI 

     Kızılay, mevcut gönüllü donör sayısını artırmak için FB Şükrü Saracoğlu Stadı'nda kan bağışı kampanyası başlattı. 
     Kampanya doğrultusunda maç öncesinde maraton tribünü VIP girişindeki salonda oluşturulan bölümde, görevliler taraftarlardan kan bağışı kabul etti. 
     Arnavutluk maçında 100. kez milli olan kaleci Rüştü'ye kulüp ikinci başkanı Nihat Özdemir ve yönetim kurulu üyesi İlhan Ekşioğlu teşekkür plaketi verdi. 
Fenerbahçe Kulübü Yönetim Kurulu maç öncesinde kulüp binasında haftalık olağan toplantısını yaptı. 
Gaziantepspor'da, sakatlığı bulunan Jaziri, Bekir ve Mehmet Çoğum ile kart cezalısı El Taib forma giymedi. 
PAF Ligi'nde 2 ekip arasında Dereağzı Tesisleri'nde yapılan maç 0-0'lık eşitlikle sonuçlandı. 

     
     TARAFTARLARA ANONS 

     Maç öncesinde stat hoparlörlerinden taraftarlara yönelik olarak sık sık anons yapıldı. 
     Anonsta şu ifadeler kullanıldı 
     ''Büyük Fenerbahçe'nin büyük taraftarı olarak söz veriyoruz. Kışkırtmalara karşı hazırlıklı olacağız. Hakem kararlarını küfürle değil alkış ve ıslıkla protesto edeceğiz. Rakip futbolcuların provakasyonuna alet olmayıp, sadece takımımızı destekleyeceğiz.'' Tribünde ise ''Kutsal ittifakı boz, verme ellerine koz'' ve ''atma attırma, provakasyona gelme'' yazılı pankartlar açıldı. 
     Bu arada maç öncesi okunan İstiklal Marşı sırasında maraton tribünü üst bölümünde Türk Bayrağı açıldı. 
     
     GAZİANTEPSPOR KULÜBÜ BAŞKANI DOĞAN ''BOŞ VAKİTLERİ ÇOK'' 

     Gaziantepspor Kulübü Başkanı Celal Doğan, maçtan önce yayıncı kuruluş Lig TV'ye yaptığı açıklamada, gazetelerde yer alan büyük kulüp başkanlarının tartışmalarından üzüntü duyduğunu söyledi. 
     ''Türk futbolu ve spor bu değil'' diyen Doğan, ''Niye bu polemiklere girerler Avrupa'da hiçbir kulüpte bir başkanın bu kadar konuştuğunu görmedim. Herhalde çok boş vakitleri var, laflar üretiyorlar'' diye konuştu. 
     
</TEXT>
</DOC>
