<DOC>
<DOCNO> 306846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/dunya/axdun01.html </URL>
<DATE> 2005/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Abbas'ın ilk gününde kriz 
</HEADLINE>
<TEXT>


Filistin Devlet Başkanı Abbas'ın yemin ettiği gün, Şaron hükümeti 6 İsrailli sivilin öldürülmesi nedeniyle yeni yönetimle tüm ilişkisini kesti 

DIŞ HABERLER SERVİSİ 


Filistin'de geçen haftaki devlet başkanlığı seçimini kazanan ılımlı lider Mahmud Abbas, dün yemin ederek resmen görevine başlarken, İsrail ile ilişkilerde büyük bir krizle karşı karşıya kaldı. 
Ortadoğu barış sürecinin yeniden canlanmasında olumlu bir rol üstlenmesi beklenen Abbas'ın liderlik koltuğundaki ilk saatleri İsrail Başbakanı Ariel Şaron'un ani bir kararıyla gölgelendi. Gazze Şeridi sınırında önceki gün 6 İsrailli sivilin öldürülmesi üzerine Şaron, Filistinli militanları kontrol altına alıncaya kadar Abbas yönetimiyle tüm temaslarını kestiğini açıkladı. 
Şaron'un sert çıkışının ardından Abbas, dün Ramallah'ta törenle yemin ederek devlet başkanlığı görevini üstlendi. Türkiye'den Ulaştırma Bakanı Binali Yıldırım, Kudüs Başkonsolosu Hüseyin Avni Bıçakçı ve diğer konsolosluk yetkililerinin de katıldığı törende bir konuşma yapan Abbas, İsrail'e karşılıklı ateşkes ve nihai barış anlaşması çağrısında bulundu. Barış için elini İsrail'e uzattığını vurgulayan Abbas, "Barış dikte edilemez, kısmi ve geçici çözümlerle barışa ulaşılamaz" dedi. 


</TEXT>
</DOC>
