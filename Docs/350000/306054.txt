<DOC>
<DOCNO> 306054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sondun06.html </URL>
<DATE> 2005/01/13/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Senatör Kennedy Irak Savaşı'nın nedeni yanlıştı 
</HEADLINE>
<TEXT>

     Deniz Arslan AA 

ABD'de Demokrat Parti liderlerinden, Massachusetts Senatörü Ted Kennedy Irak Savaşı'nın yanlış nedenlerle açıldığını söyledi. 
     Cumhuriyetçi George W. Bush yönetiminin politikalarına yönelik sert yorumlarıyla bilinen Kennedy, MSNBC televizyonunda katıldığı bir programda ''Irak Savaşı'nın nedeni yanlıştı, rasyonel değildi. Bush yönetimi, bunun çok kolay olacağını zannetti. Herkesin Irak'ta bizi kollarını açıp karşılayacağını söylüyorlardı. Ordumuzu altı hafta içinde Irak'tan dışarı çıkaracaktık. Bütün bunların yanlış olduğu ortaya çıktı'' dedi. 
     Bu çerçevede Bush yönetiminin güvenilirliğinin kalmadığını savunan Kennedy, ''Irak'ta yaptığımız hatalardan kimse sorumlu tutulmadı, tek bir kişi bile. Amerikan halkı, bunun nedenini bilmek istiyor'' diye konuştu. 
     Geçen Kasım ayındaki başkanlık seçiminde Demokrat Parti'nin kaybetmesi ve Kongre'de sandalyelerin çoğunluğunu Cumhuriyetçi Parti'ye kaptırmasının ardından Demokrat Partililer, hem 2006 ara seçimlerinde daha fazla sandalye kazanmak hem de 2008'deki başkanlık seçiminde Beyaz Saray'ı kazanmak için izlenecek stratejiyi belirlemeye çalışıyor. 
     Ted Kennedy, ABD Kongresi'nde de gerçekleştirdiği bir konuşmada, Bush yönetiminin terörizme karşı yürütülen savaşın yönünü Irak'a çevirmesini de eleştirdi. Kennedy, ''Terörizme karşı savaşta kritik bir anda yönetim, terörist Usame bin Ladin'i yakalama amacından uzaklaştı ve bunun yerine felaket bir seçim yaparak ABD'yi Irak'taki dipsiz bataklığa soktu. Yanlış rehberlikle savaşa gitmemiz, Usame bin Ladin'in hayal ettiğinden çok daha yoğun Amerikan karşıtlığı duygusu yarattı. Bu trendi ne kadar çabuk tersine çevirirsek o kadar iyi olacak'' dedi. 
     
</TEXT>
</DOC>
