<DOC>
<DOCNO> 339413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/spor/axspo02.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bekleyin, düşecek 
</HEADLINE>
<TEXT>


Fenerbahçe Başkanı Aziz Yıldırım, uğradıkları haksızlıkların farkında olduklarını ancak şimdilik sabırlı davrandıklarını söyledi, "Lig bitiminde gereken cevapları vereceğimizden kimse şüphe etmesin" dedi 


Fenerbahçe Kulübü Başkanı Aziz Yıldırım, Fenerbahçe Dergisi'nin mayıs ayı sayısında çarpıcı açıklamalar yaptı. 
Sistemin yanlışlığı, verilen cezaları hak edip etmediklerine yönelik yorumları lig bittikten sonra yapacaklarını, bundan da kimsenin şüphesi olmaması gerektiğini vurgulayan Yıldırım, "Şu an için hepimize düşen görev sabırlı ve sakin olmaktır" ifadesini kullandı. 
Aziz Yıldırım, "Fenerbahçe Spor Kulübü'nün uğradığı haksızlıklar ve hakkımızda verilen yanlış kararların farkındayız. Ama bunları bugün konuştuğunuz zaman, alacağınız cevaplar ve atışmalarla, sadece kendimize vakit kaybettiririz. Bu hantal yapının içinde problemleri çözemeyiz. Bunun farkındayız. Hiç kimse sessiz kaldığımızı düşünmesin. Ben ve yönetim kurulundaki arkadaşlarım bütün bunları konuşmayı bu nedenle ertelemekteyiz" dedi. 
Taraftarların da sakin olmak zorunda olduğunu kaydeden Yıldırım, "Gelen cezaları mukayese etmeyin. Ben bunları, bunları yaparım, karşılığında nasıl olsa federasyon şu cezayı veriyor demek Fenerbahçe taraftarının ne vizyonu, ne de misyonudur. Hepimizin yapacağı tek şey, sakin bir biçimde takımımızı her maç sonuna kadar desteklemek ve iki kupa için verdiğimiz mücadeleye destek olmaktır. Eğer sabırlı olursak, polemiklerden uzak olursak, sonuçta hepimiz seviniriz" diye konuştu. 

İyi ki doğdun Maria 

HELLO dergisi, Alex'in kızının 1. yaş gününü görüntüledi 

Fenerbahçe'ye gelişi olay olmuştu. Ama kısa sürede uyum sağladı. Mükemmel tekniği, süper zekasıyla taraftarın sevgilisi oldu. Alex de Souza da, Türkiye'yi benimsemiş, üzerine titrediği eşi Daiane ve kızı Maria Eduarda'yı İstanbul'a getirmekten çekinmemişti. Ve Alex, kızının 1. yaş gününü yine İstanbul'da kutlama şansını yakalarken, bu partinin görüntülerini sadece Hello dergisi ele geçirdi. 
Alex, Kalamış'taki Myrina Restorant'taki partiye Fenerbahçe'de oynayan Brezilyalı arkadaşlarını ve Serhat'ı davet etmişti. Fabio Luciano, eşi Viviane ve çocukları Geanlucca, Marcio Nobre, eşi Priscila ve çocukları Nicolas, Marco Aurelio, eşi Alice, çocukları Marrayla ile Brezilyalı yıldızın kızının doğum gününde yer almışlardı. 
Serhat ile birlikte Brezilyalı futbolcular ve eşleri parti boyunca sohbet ederlerken, Alex "Bana verilen en büyük hediye" diye nitelendirdiği kızı Maria'nın yanından bir an olsun ayrılmadı. 
Ve tüm Fenerbahçeli oyuncularla eşleri "Büyük parti çifte kupadan sonra" sözleriyle ağız birliği ettiler. 

İki kupaya süper prim 

YUSUF KOBAL 

Yönetim, Türkiye Kupası finali ve ligde kalan dört maç öncesi kesenin ağzını açtı. Futbolculara iki kupanın kazanılması halinde süper prim verilmesi kararlaştırılırken, Daum'un, Diyarbakır maçı öncesi miktarı takıma açıklayacağı öğrenildi. Alman hocanın ortaya konan performansa göre bazı futbolculara ekstra prim verilmesini isteyeceği de belirtildi. Fenerbahçe, Diyarbakırspor maçının hazırlıklarını dün yaptığı antrenmanla sürdürürken, Alman hoca forvette Serhat'a, defansın solunda ise Mahmut Hanefi'ye görev verdi. İdmana sakat Servet ve Anelka katılmadı. 

Dövmeli sambacılar 

Fenerbahçe'nin iki sambacısı Luciano ve Aurelio son günlerde başarılı futbollarının yanı sıra yaptırdıkları dövmelerle de dikkati çekiyorlar. Aurelio sırtına haç yaptırırken, Luciano da karnına, yeni doğan kızının adını işletti. Brezilyalı ikili, Fenerbahçe dergisine dövmeleriyle poz verdi. 

Sembol baba-oğul Samandıra'da 

MURAT AKBAŞ 

Trabzonspor maçında üzerinde oğlu ile birlikte maçı izlerken resminin bulunduğu bir pankart açılan görme engelli Erdal Azgın dün Samandıra'ya giderek Sarı-Lacivertli futbolcularla bir araya geldi. Fenerbahçeli futbolcular Erdal Azgın ve oğlu Eşref'e büyük ilgi gösterdi. Taraftarların astığı pankartla her şeyin değiştiğini belirten Azgın bundan büyük gurur duyduğunu söyledi. 

Ata'yı andılar 

Atatürk'ün, Fenerbahçe Kulübü'nü ziyaret edişinin 87. yıldönümü dün kutlandı. Dereağzı Tesisleri'nde düzenlenen törene Başkan Aziz Yıldırım ve yöneticiler katıldı. Sarı - Lacivertli sporcuların da hazır bulunduğu kutlamalar büyük coşku içinde geçti. 

98. yıl hediyesi 

Fenerbahçe Spor Kulubü, Kadıköy Belediyesi ve Sarı - Lacivert Derneği'nin ortak girişimi ile Fenerbahçe adası girişindeki meydana özel bir heykel diktirdi. "Siyah Çoraplılar"ın Boby'sinden esinlenilen anıtın üzerinde, "Vatan için savaşmış, cepheye silah taşımış, bu uğurda şehit ve gazi unvanı almış 'Büyük Fenerbahçeliler' anısına 3 Mayıs 2005" yazısı bulunuyor. 

Anelka şaşırmış 

Fransız yıldız, Denizlispor maçında kaçırdığı penaltıdan sonra seyircinin kendisine hiçbir tepki göstermemesinin inanılmaz bir olay olduğunu söyledi. Anelka, "Futbolun içinde böyle olaylar maalesef var. İnanılmaz derecede üzülmüştüm. Dizlerim titredi. Arkama döndüğümde o muhteşem taraftarı arkamda görmek heyecan vericiydi" dedi. 

Daum'a sorgu 

Denizlispor ile oynanan kupa yarı finalinde Giray Bulak'a gösterdiği tepki nedeniyle 15 gün hak mahrumiyeti cezasına çarptırılan Daum, Tahkim'in aldığı yürütmeyi durdurma kararı gereği savunma verecek. Alman hoca savunmasında "Fiili harekette bulunmadım" diyecek. 


</TEXT>
</DOC>
