<DOC>
<DOCNO> 326078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/ekonomi/eko05.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bankacılık tasarısında ihtilaflı nokta kalmadı' 
</HEADLINE>
<TEXT>



Devlet Bakanı ve Başbakan Yardımcısı Abdüllatif Şener, Bankacılık Yasa Tasarısı ile ilgili yapılacak çalışmaları tamamladıklarını ve herhangi ihtilaflı bir nokta kalmadığını söyledi. 
'GSM Sektöründe Yeni Teknolojiler ve Rekabet' sempozyumu sırasında gazetecilerin sorularını yanıtlayan Şener, Bankacılık Yasa Tasarısı ile ilgili olarak sürdürülen çalışmaların son aşamaya geldiğini belirtti. Şener, BDDK tarafından hazırlanan taslağı Başbakanlığa gönderdiklerini ifade ederek, "Bankalar Kanunu, metin olarak kesinleşmiştir. Meclis'e sevk edilmeye hazır hale gelmiştir. Ufak bazı redaksiyonlardan sonra gönderilecektir" diye konuştu. 
Zordaki bankaların doğrudan tasfiye mi edileceği, Fon'a mı devredileceğinin sorulması üzerine Şener, bu konularla ilgili belirlemelerin yapıldığını ve iki yöntemin benimseneceğini söyledi. Şener, şöyle devam etti 

BDDK karar verecek 
"Bu iki yöntemden birine BDDK karar verebilecektir. Nedir o iki durum İlgili banka, sorunlu banka, bankacılık faaliyetlerinden men edilecek ve tasfiyeye alınacaktır veya Fon'a devredilecektir. Yani TMSF'nin yönetim ve denetimine geçecektir. Burada da sürecin belli bir süre içinde tamamlanması gerekecektir." 
Şener, gazetecilerin "Yani 9 artı 3 formülü yasada var" sözlerine, "Evet" karşılığını verdi. Bu formül, zordaki bankanın en fazla bir yıl TMSF bünyesinde 'canlı' tutulmasını içeriyor. 
Şener, IMF ile yeni stand - by'ın da bu ay içinde imzalanabileceğini öngördü. 


</TEXT>
</DOC>
