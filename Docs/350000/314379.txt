<DOC>
<DOCNO> 314379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun22.html </URL>
<DATE> 2005/02/11/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Rum basını Anastasiadis Ankara'dan iyi niyet jestleri istedi 
</HEADLINE>
<TEXT>

     Kıbrıs Rum basını, Ankara'da Dışişleri Bakanı ve Başbakan Yardımcısı Abdullah Gül ile görüşen Rum ana muhalefet Demokratik Seferberlik Partisi'nin DİSİ lideri Nikos Anastasiadis'in ''Ankara'dan iyi niyet jestleri istediğini'' yazdı. 
     Anastasiadis'in Maraş ve Karpaz'ın Rumlara verilmesini talep ettiğini ve Annan Planı'ndaki değişiklik taleplerini Gül'e ilettiğini belirten Rum basını, Abdullah Gül'ün, ''Kıbrıs sorunu iki taraf arasında çözümlenmeli'' diyerek, ''topu Kıbrıs'taki iki tarafa attığı'' yorumunda bulundu. 
     Politis gazetesi, ''Gül'ün DİSİ'nin görüşlerini not ettiğini'' belirterek, DİSİ liderinin, Gül ile görüşmesinde özellikle Annan Planı'ndaki değişiklikler üzerinde durduğunu, Ankara'dan önümüzdeki dönemde ''somut jestler'' talep ettiğini belirtti. 
     
     İŞTE TALEPLER 
     Gazeteye göre, Anastasiadis, Abdullah Gül ile görüşmesinde şunları talep etti 
     ''1. Türkiye'nin müdahale haklarına açıklık getirilmesi. Bu haklar ne zaman ve nasıl uygulanır. 
     2. Çözümün uygulanmasının güvence altına alınması. 
     3. Adanın tamamen askerden arındırılması. 
     4. Adadaki Türkiye kökenliler konusu. Adayı terk edeceklerin kesin sayısı ve hangi şekilde ayrılacakları. 
     5. Siyasi eşitlik konusu. Siyasi eşitlik sayısal eşitlik anlamı da taşımaz. 
     6. Göçmenlerin geri dönüş takviminin kısaltılması. 
     7. Ekonomide birlik para ve banka politikası . 
     8. Karpaz'ın Koççino Erenköy karşılığında Rumlara iadesi.'' 
     Gazeteye göre, Anastasiadis, yukarıdakiler dışında Gül'den, ''Ankara'nın güven atmosferine yardımcı olması için Maraş'ın Rumlara iadesi, Rumların mülkiyet haklarının Annan Planı'nda olduğu gibi güvence altına alınması, geçişlerdeki tüm sınırlamaların kaldırılması, KKTC'deki kiliselerin ibadete açılması ve kayıpların akıbetinin belirlenmesi gibi jestlerde bulunmasını'' da istedi. 
     
</TEXT>
</DOC>
