<DOC>
<DOCNO> 305226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur30.html </URL>
<DATE> 2005/01/10/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Yılbaşı'nda Taksim meydanı'ndaki tacizci yakalandı 
</HEADLINE>
<TEXT>

     Beyoğlu'nda, yılbaşı gecesi Hırvatistan uyruklu kız öğrencilere tacizde bulundukları gerekçesiyle aranan kişilerden biri gözaltına alındı. 
     Asayiş Şube Müdürlüğü'nden alınan bilgiye göre, yılbaşı gecesi Beyoğlu'nda Hırvatistan uyruklu 2 kız öğrencinin taciz edilmesi sırasında çekilen görüntülerden yola çıkılarak, 10'un üzerinde kişinin fotoğrafı elde edildi. 
     Bu kişileri yakalamaya yönelik sürdürülen operasyonlarda, Ali A. 28 adlı kişi Kağıthane'deki evinde yakalandı. 
     Evli olduğu öğrenilen Ali A'nın, olaya ilişkin görüntülerin televizyonlarda yayınlanmasının ardından gizlenmek amacıyla memleketi Gümüşhane'ye gittiği ve bir süre önce tekrar İstanbul'a döndüğü öğrenildi. 
     
     TUTUKLANDI 

     Yılbaşı gecesi Beyoğlu'nda Hırvatistan uyruklu kız öğrencilere tacizde bulunduğu iddiasıyla yakalanan 1 kişi, sevk edildiği mahkemece tutuklandı. 
     Asayiş Şube Müdürlüğü Gasp Büro Amirliği'nden Beyoğlu Adliyesi'ne sevk edilen Ali A, Cumhuriyet Savcısı'nca sorgulandı. 
     Ali A, sorgusunun ardından, ''toplumda infial yarattığı'' iddiasıyla ''ırza tasaddi'' suçundan tutuklanması istemiyle Beyoğlu Nöbetçi 1. Sulh Ceza Mahkemesi'ne sevk edildi. 
     Nöbetçi mahkeme hakiminin, savcılığın istemi doğrultusunda tutuklanmasına karar verdiği Ali A, cezaevine gönderildi. 
     

     
</TEXT>
</DOC>
