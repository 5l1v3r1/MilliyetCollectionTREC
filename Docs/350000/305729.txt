<DOC>
<DOCNO> 305729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun31.html </URL>
<DATE> 2005/01/12/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Kaddafi'den ilginç çıkış Bush'un politikaları kabul edilebilir 
</HEADLINE>
<TEXT>

     Libya lideri Albay Muammer Kaddafi, ABD Başkanı George Bush'un politikasının, ''Irak felaketi hariç, kabul edilebilir'' olduğunu söyledi. 
     Kaddafi, Yunanistan'ın özel televizyon kanallarından Star'da yayınlanan röportajında, ''Irak felaketi olmasaydı, Bush'un kabul edilebilir bir politika izleyen biri olduğunu söyleyebilirdik'' dedi. 
     İngiltere Başbakanı Tony Blair'i ise beğendiğini belirten Libya lideri, Blair hakkında, ''Çünkü o solcu, iyimser ve dinamik'' ifadesini kullandı. 
     Kaddafi, geçen Kasım ayında Libya'yı ziyaret eden Fransa Cumhurbaşkanı Jacques Chirac'tan da etkilendiğini, ''Onun hakkındaki fikrimi değiştirdim. Onu çok iyi, alçakgönüllü, çelebi, işbirlikçi buldum. Onu çok beğendim'' sözleriyle ifade etti. 
     
</TEXT>
</DOC>
