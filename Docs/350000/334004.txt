<DOC>
<DOCNO> 334004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sonsiy15.html </URL>
<DATE> 2005/04/16/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Sarıgül Baykal yönetiminin ayıbını duyurmak için geldim 
</HEADLINE>
<TEXT>

     Şişli Belediye Başkanı Mustafa Sarıgül, CHP Şarkışla İlçe Teşkilatı Başkanı Ayfer Temel'in görevden alınmasıyla ilgili olarak, ''Deniz Baykal yönetiminin ayıbını buradan tüm Türkiye'ye duyurmak için geldim'' dedi. 
     Özel uçakla Kayseri'ye, oradan da karayoluyla Sivas'ın Şarkışla İlçesi'ne gelen Sarıgül, Aşık Veysel Derneği'nde basın toplantısı düzenledi. 
     CHP'nin tek kadın ilçe teşkilatı başkanı olan Ayfer Temel'in, CHP Olağanüstü Kurultayı'nda kendisine destek verdiği için 9 Mart'ta görevden alındığını savunan Sarıgül, ''Atatürk'ün partisi CHP, Anadolumuzun bu güzel beldesinde seçimle göreve gelen bir kadın, ilçe başkanını görevden alıyor'' dedi. 
     Temel'in, kendisini desteklemenin bedelini ödediğini ileri süren Sarıgül, şöyle devam etti 
     ''Bu utanç, CHP'yi demokratik bir parti olmaktan çıkarıp, bir arkadaş partisi haline dönüştürmek isteyen Deniz Baykal ve arkadaşlarına aittir. Deniz Baykal yönetiminin bu ayıbını buradan tüm Türkiye'ye duyurmak için geldim.'' Sarıgül, toplantının ardından görevden alınan CHP İlçe Başkanı Ayfer Temel'i, işlettiği restoranda ziyaret etti. Hayvan pazarını da gezen Sarıgül, esnafın sorunlarını dinledi. 
     Mustafa Sarıgül, daha sonra İstanbul'a gitmek üzere karayoluyla Kayseri'ye hareket etti. 
     
</TEXT>
</DOC>
