<DOC>
<DOCNO> 321365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/siyaset/axsiy02.html </URL>
<DATE> 2005/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a 'Güneş Kralı' benzetmesi 
</HEADLINE>
<TEXT>


Alman gazetelerinden birinde çıkan bir yazıda Erdoğan, kral 14. Louis'ye benzetildi 

ŞENOL ÇALABAKAN Frankfurt 


Alman Frankfurter Allgemeine Sonntagszeitung'da çıkan bir yazıda, Başbakan Recep Tayyip Erdoğan Fransa Kralı 14. Louis'ye benzetildi. Erdoğan'ın, AKP'yi bir arada tutmakta zorlandığı da vurgulandı. 
Rainer Hermann tarafından kaleme alınan "Güzel günler geride kaldı" başlıklı yazıda, Erdoğan için Fransa kralı 14. Louis'nin adıyla özdeşleşen "Güneş Kral" ifadesi kullanıldı. Hermann "Güneş Kralı artık günlük siyaseti öğrenmeye başlıyor" derken, AKP hükümeti'nin son dönemde AB yolunda fazla girişimde bulunmamasına da vurgu yaptı. Yazıda ayrıca şu ifadelere yer verildi 

'ABD'den baskı geldi' 
"Erdoğan hükümeti ilk kez hız kaybetti. Bakan ve milletvekili istifalarıyla sarsılan Erdoğan, Ortadoğu'yu yeniden şekillendirmek isteyen neo-muhafazak r ABD'lilerin baskısına maruz kaldı." 
Yazıda, son günlerde Türk medyasında yayımlanan karikatürlerden de rahatsız olan Erdoğan'ın, eleştirilerden kurtulmak için sık sık yurtdışı gezilerine çıktığı belirtildi. 

'Devlet benim' dedi 

"Devlet benim" sözüyle tarihe geçen 14. Louis, mutlak monarşiyi yerleştirmeye çalıştı. Fransa'yı sömürgeci bir imparatorluk haline getirdi. Öldüğünde ardında borçlanmış, parçalanmaya yüz tutan bir Fransa bıraktı. 



</TEXT>
</DOC>
