<DOC>
<DOCNO> 344729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/siyaset/siy02.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çamaşırını kendi yıkıyor 
</HEADLINE>
<TEXT>


Avukat Bekir Kaya, "Öcalan, iddia edildiği gibi 18 değil, 13 metrekarelik hücrede kalıyor. Karavanadan besleniyor. Elbiselerini değil ama iç çamaşırlarını kendisi yıkıyor. İddia edildiği gibi iyi koşullarda değil" dedi 

NAMIK DURUKAN Ankara 


İmralı Cezaevi'nde yatan terörist Abdullah Öcalan'ın Avukatı Bekir Kaya, müvekkilinin Irak devrik diktatörü Saddam Hüseyin'le kıyaslanmasını eleştirerek, "İddia edildiği gibi Öcalan'ın lüks bir yaşamı yok. Çamaşırlarını bile kendisi yıkıyor" dedi. Kaya, müvekkili için bazılarının "Kral gibi yaşıyor" iddiasının doğru olmadığını savunarak şunları söyledi "Öcalan, iddia edildiği gibi 18 değil, 13 metrekarelik hücrede kalıyor. Sabah bir, akşam bir saat olmak üzere günde 2 saat havalandırmaya çıkıyor. 'Spor yapıyor' iddiası da yanlış, sadece yürüyüş yapabiliyor. Günde 2 gazeteye denk düşecek şekilde Milliyet, Hürriyet, Sabah, Radikal gazeteleriyle kitap götürebiliyoruz. Yanında sadece 3 kitap bulundurabiliyor. 
Açık ve telefonlu görüş hakkı yok. Televizyon verilmesi talebimiz de kabul edilmedi." 
Kaya, "Cezaevine yiyecek sokulmuyor, ancak giyecek alınıyor. Kantinden yararlanamazken, personele çıkan karavanadan besleniyor. Elbiselerini değil ama iç çamaşırlarını kendisinin yıkadığını biliyoruz. İddia edildiği gibi iyi koşullarda değil. Türkiye'deki F tipi cezaevleriyle kıyaslandığında, Öcalan'a yönelik daha fazla hak ihlali var. Saddam'ın hangi koşullarda yaşadığını bilmiyoruz, ancak onunla müvekkilimiz arasında bağ kurulmasını doğru bulmuyoruz" diye konuştu. 

3.5 metrelik hücre 

Saddam Hüseyin'in fotoğralarını yayımlayan Sun gazetesi, Saddam'ın vaktinin büyük kısmını içinde bir yatak ve pempe plastik sandalyenin bulunduğu, uzunluğu 3.5 metre, genişliği 2.5 metre olan bir hücrede geçirdiğini, 24 saat kameralarla gözlendiğini ve tuvalette bile izlendiğini yazmıştı. Saçlarını boyamak dışında lüksü bulunmayan Saddam'ın hücresinde klima bulunduğu da ifade edilmişti. 


</TEXT>
</DOC>
