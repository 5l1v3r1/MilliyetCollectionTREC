<DOC>
<DOCNO> 338199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonspo33.html </URL>
<DATE> 2005/04/29/ </DATE>
<TIME> 23.20 </TIME>
<AUTHOR>  </AUTHOR>
<HEADLINE>
Çaykur Rize Teknik Direktörü Kaybetmeyi haketmedik 
</HEADLINE>
<TEXT>

     Çaykur Rizespor Teknik Direktörü Erdoğan Arıca, 1-0 mağlubiyetleriyle sona eren Beşiktaş maçında kaybetmeyi hak etmediklerini söyledi. 
     Arıca, maçın ardından yaptığı açıklamada, Beşiktaş karşılaşmasında futbolcuların gerekeni yaptığını belirterek, ''Topa sahip oldular. Doğruları yapmaya çalıştılar, ürettiler. Ama üçüncü bölgede yine golle buluşamadık'' dedi. 
     Kaybetmeyi hak etmediklerini ifade eden Arıca, şunları söyledi 
     ''Beşiktaş kazanmasını bildi. Onları kutluyoruz. Beşiktaş kalemize hiç gelmedi. Uzaktan harika bir şutla gol geldi. Futbolda bunlar da var. Gol atmasını bileceksiniz veya bir tane yiyeceksiniz 2 tane atacaksınız. Haksız bir mağlubiyet aldık. Bizim tüm maçlardaki istatistiklere bakarsanız pas yapan, top kazanan orta alan bizde. En az gol atan takım biziz, en az gol yiyen takım da biziz. Daha doğrusu klasik bir golcümüz yok.'' 
     
     ÇALIMBAY ''ÖNÜMÜZDEKİ YIL ŞAMPİYONLUĞA OYNAYACAĞIZ'' 
     Beşiktaş Teknik Direktörü Rıza Çalımbay ise, her şeyden önce kendisi için çok zor maç olduğunu kaydederek, ''Çünkü her iki takım da benim çok sevdiğim takımlar. Sezon başında burada başladım. Burada çok başarılı günlerimiz geçti'' dedi. 
     İleriyi yakalamak için mutlaka kazanmaları gerektiğini belirten Çalımbay, şöyle devam etti 
     ''Maça iyi başladık. İstediğimiz şeylerin bazılarını yaptık, bazılarını yapamadık. Çaykur Rizespor da maçın başından sonuna kadar çok iyi futbol oynadı. Dediğim gibi bu maçı mutlaka kazanmamız gerekiyordu. Gerekli mücadeleyi yaptık. Rize her zaman zorlu deplasman. Kazandığımız için mutluyuz. Şu an tek düşüncemiz var, önümüzdeki 4 maçı da kazanıp ligi iyi bir yerde bitirmek. Önümüzdeki yıl takviyelerimizi de yapıp şampiyonluğa oynayacağız.'' 
     
     TRANSFER ÇALIŞMALARI 
     Beşiktaş Kulübü Yönetimi ile Çaykur Rizespor Kulübü Yönetimi, yeşil-mavili futbolcu Kürşat'ın transferi konusunda prensipte anlaştı. 
     Kürşat'ın transferindeki tüm prüzlerin giderildiği ve bu futbolcunun gelecek sezon Beşiktaş forması giyeceği bildirildi. 
     Öte yandan Çaykur Rizespor-Beşiktaş karşılaşmasında bir İngiliz menajerlik şirketi yetkilisinin Çaykur Rizesporlu Basir'i izlediği öğrenildi. 
     
     BEŞİKTAŞ'TA 3 CEZALI 
     Çaykur Rizespor-Beşiktaş karşılaşmasında sarı kart gören Pancu, Ahmet Hassan ve Koray cezalı duruma düştü. 
     Karşılaşmada 4. sarı kartlarını gören bu futbolcular gelecek haftaki Samsunspor maçında forma giyemeyecek. 
     Öte yandan Çaykur Rizespor-Beşiktaş karşılaşması sonunda bir grup yeşil-mavili taraftar, Teknik Direktör Erdoğan Arıca'yı istifaya çağırdı. 
     
</TEXT>
</DOC>
