<DOC>
<DOCNO> 310383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonyas05.html </URL>
<DATE> 2005/01/28/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Onların isimleri ''marka''... 
</HEADLINE>
<TEXT>

     People'ın haberine göre, ismi ''marka'' olan ünlüler kervanına son olarak güzel şarkıcı Beyonce Knowles katıldı. Destiny's Child topluluğunun ünlü üyesi, Tarrant Apparel Group ile birlikte yaptığı açıklamayla isminin genç giyim markası olduğunu duyurdu. Beyonce ile anlaşmaya varan giyim firması, sanatçının ismine günlük kıyafetlerin ağırlıklı bulunduğu koleksiyonu piyasaya sürecek. 
     Daha önce de modayla yakından ilgilenen ve büyükannesi Agnes Dereon'dan esinlenerek ''House of Dereon'' adlı marka altında tasarımlarını sunan 23 yaşındaki yıldız, ''Çekici üstler, parti giysileri, benim kırmızı halının üzerinde giyebileceğim ne kadar kıyafet varsa bu koleksiyonun parçası olacak'' dedi. 
     
     PARIS'İN İSMİ DE MARKA 

     Hilton otellerinin genç varisi Paris Hilton, isminin marka olması için başvuruda bulunarak lisansını aldı. 
     Logosunu da taç içerisinde ''P'' harfi olarak belirleyen Hilton, bu marka altında parfüm, vücut losyonu, banyo jeli, sabun, kozmetik malzemesi, saç ürünü, spor kıyafet ve mücevher satmayı planlıyor. 
     Bu malzemelerin bir kısmını satışa sunan, diğerlerinin de tasarımlarını hazırlayan Hilton'un yakında mutfak araç ve gereçlerine de el atacağı ve ''Paris Hilton'' markası altında yemek takımı, tencere ve mutfak aleti satmaya başlayacağı da kaydedildi. 
     Hilton'un ayrıca, ''amazon.com'' üzerinden satışa sunulan koleksiyonunda da küpe, bilezik, bel zinciri, kolye ve göbek piercingleri yer alıyor. Tümü pembe kristal ve gümüşten oluşan koleksiyonun kendi tarzını gözler önüne serdiğini dile getiren Hilton, ''Kendi stilimi gözden geçirdim, sonra kullandığım mücevherlerime baktım ve bu koleksiyonu hazırladım. Mücevherler çok pahalı da değil. Genç bir kız kendi harçlığıyla satın alabilir. Pahalı gibi görünüyorlar, ama öyle değiller'' diyor. 
     
     PAMELA KOLEKSİYONU 

     ''Sahil Güvenlik-Baywatch'' dizisiyle üne kavuşan sarışın güzel Pamela Anderson'ın ismini taşıyan giysi, tişört ve iç çamaşırları da mağazaların raflarını süslüyor. 
     
     ONLARIN İSMİNE PARFÜM VAR 

     Ünlü yıldız Jennifer Lopez de spor kıyafetler, mayo koleksiyonu ve parfümlere ismini veren bir yıldız. 
     ''J.Lo'' ismini taşıyan mayo ve spor kıyafetler özellikle ünlü yıldızın hayranlarından büyük talep görürken, ''Jennifer Lopez'' adlı parfümü de satışta. Lopez gibi top model Naomi Campbell da ismini parfüme veren bir başka ünlü. 
     Son günlerde özel hayatındaki çalkantılarla gündemden düşmeyen ünlü aktör Brad Pitt ise yüzük tasarımcısı. Boşanmaya hazırlandığı eşi Jennifer Aniston ve kendisi için nikahlarında taktıkları yüzükleri tasarlayan Pitt'in tasarımları, ünlü İtalyan mücevher mağazası Damiani tarafından satışa sunuluyor. 
     ''D. Side'' adlı koleksiyonda yüzüklerin yanı sıra, saat, kol düğmesi ve madalyon tasarımları da yer alırken, parçaların fiyatları 1000-3000 dolar arasında değişiyor ve üzerlerinde, ''Brad Pitt tarafından Damiani için tasarlanmıştır'' yazısı bulunuyor. Pitt'in geçtiğimiz günlerde İtalya'ya uçarak firmayla yeni tasarımlar için bir dizi görüşme yaptığı da gelen son haberler arasında. 
     Stilist Todd Shemarya ile anlaşması bulunan Brad Pitt'in tasarladığı kıyafetler de bu modacı tarafından satışa sunuluyor. On parmağında on marifet olan Pitt, mimari tasarımlarıyla da isminden söz ettiriyor. 

     
</TEXT>
</DOC>
