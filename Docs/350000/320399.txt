<DOC>
<DOCNO> 320399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonspo15.html </URL>
<DATE> 2005/03/03/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Derbide Beşiktaş'ın gözü Sergen Yalçın'da... 
</HEADLINE>
<TEXT>

     Beşiktaş ile Galatasaray takımları arasında 5 Mart Cumartesi günü yapılacak 2005'in ilk derbi maçı, ''Kara Kartallar''ın deneyimli futbolcusu Sergen Yalçın için ayrı bir önem taşıyor. 
     Lig tarihinde toplam 99 golü bulunan ve ''100'ler Kulübü''ne girecek golü haftalardır kaydedemeyen Sergen Yalçın, derbi maçta bu şanssızlığını kırmak istiyor. 
     Sergen, 1991 yılından bu yana Birinci Lig'de formasını giydiği Beşiktaş, İstanbulspor, Fenerbahçe, Galatasaray ve Trabzonspor'da toplam 324 maça çıkarken, fileleri 99 kez havalandırdı. 
     Bu sezon ligde 3 golü bulunan Sergen, son golünü 14. haftada Samsunspor filelerine gönderdi. 
     
     ''CİM BOM''A 11 GOL'' 
     Sergen Yalçın'ın, siyah-beyazlı forma altında Galatasaray'a karşı toplam 11 golü bulunuyor. 
     Deneyimli futbolcu, Beşiktaş formasıyla Galatasaray'a karşı ilk golünü 9 Mayıs 1992'deki lig maçında, son golünü ise 2002-2003 sezonun ikinci yarısında, 25 Mayıs 2003'de Beşiktaş'ın şampiyonluğunu ilan ettiği lig maçında atmıştı. 
     Sergen, bu gollerden 5'ini derbinin yapılacağı Ali Sami Yen Stadı'nda kaydetti. 
     
</TEXT>
</DOC>
