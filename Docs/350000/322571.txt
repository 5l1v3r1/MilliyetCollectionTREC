<DOC>
<DOCNO> 322571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonsiy28.html </URL>
<DATE> 2005/03/10/ </DATE>
<TIME> 22.02 </TIME>
<AUTHOR>  </AUTHOR>
<HEADLINE>
Bazı kanun ve KHK'lerde değişiklik öngören tasarı onaylandı... 
</HEADLINE>
<TEXT>

     TBMM Genel Kurulu'nda bazı kanun ve kanun hükmünde kararnamelerde değişiklik yapan tasarının 3 maddesi daha kabul edilerek iki günlük görüşmelerde kabul edilen madde sayısı 18'e ulaştı. 
     Tasarının 16'ıncı maddesi uyarınca, Devlet Meteoroloji İşleri Genel Müdürlüğü'nün merkez ve taşra teşkilatı kadrolarında görev yapan 657 Sayılı Devlet Memurları Kanunu'na tabi personelden Avrupa Hava Seyrüsefer Emniyeti teşkilatı prensipleri çerçevesinde personel maliyeti tamamen veya kısmen karşılanan havaalanlarında çalışan personele en yüksek devlet memuru aylığının yüzde 50'sini geçmemek üzere döner sermayeden aylık ek ödeme yapılabilecek. Diğer personelde ek ödeme oranı yüzde 25'i geçemeyecek. Ek ödeme, damga vergisi ve diğer vergilerden muaf olacak. 
     Tasarıyla getirilen bir düzenleme uyarınca da mevcut otoyollar veya otoyol üzerindeki mevcut işletme tesislerinin işletme hakları bedeli karşılığına belli süre için özel şirketlere devredilebilecek. 
     Maliye Bakanı Kemal Unakıtan, milletvekillerinin sorularını yanıtlarken, otoyolların özelleştirme kapsamında olduğunu belirterek, ''Köprüleri de özelleştirme programı içine alıyoruz'' dedi. 
     Hazine Müsteşarlığınca ihraç edilen devlet iç borçlanma senetleri veya bu senetler yerine düzenlenen belgeler, satılacak Hazine taşınmazlarının bedellerinin ödenmesinde nominal değerleri üzerinden ödeme aracı olarak kabul edilecek. Sözkonusu senet ve belgelerin nominal bedele faiz dahil edilerek ihraç edilmiş olması halinde, bu işlemlerde anaparaya tekabül eden satış değerleri esas alınacak. Taşınmaz ihalelerinde, dışarıda yerleşik kişiler ile geçimini yurt dışında temin eden Türk vatandaşlarından teminat olarak Merkez Bankasınca belirlenen konvertibl döviz alınabilecek. 
     Genel Kurul'daki görüşmelerde üzerinde en fazla tartışma yaşanan 19'uncu madde AK Parti'li ve CHP'li milletvekillerinin aynı yöndeki önergeleriyle tasarı metninden çıkarıldı. 
     Sözkonusu madde, ''Türkiye'de tütün mamulleri üretmek isteyenlerin ''tam ve yeni teknoloji ile'' tesisler kurmalarını şart koşan yasa hükmünün, faaliyetine devam eden tesislerde gerçekleştirilen veya gerçekleştirilecek olan makine değişimi ya da ilave makine getirilmesi işlemlerinde uygulanmayacağını öngörüyordu. 
     
     TOKAT TEKEL FABRİKASI TARTIŞMASI 

     Tasarının 19'uncu maddesi üzerinde CHP'nin görüşlerini dile getiren İstanbul Milletvekili Kemal Kılıçdaroğlu, bu maddenin, parlamentonun yargı kararlarına müdahalesi anlamını taşıyan ve bir yolsuzluğa kılıf hazırlayan düzenleme olduğunu iddia etti. 
     Tokat Sigara Fabrikası'nda sert kutulu sigara üretimi için makine alım ihalesine gidildiğini, yeni ve hiç kullanılmamış makine alımının şartnameye yazılmış olmasına karşın bir İspanyol firmasının getirdiği makinelerin kullanılmış olduğunun Tütün Üst Kurulu uzmanlarının raporlarıyla tespit edildiğini anlattı. Konunun şu anda yargı aşamasında olduğunu, mahkemenin yürütmenin durdurulmasına karar verdiğini belirten Kılıçdaroğlu, yürürlük tarihi 2004 olarak belirlenen maddenin Tokat Sigara Fabrikası'na makine alımındaki usulsüzlüğü kapatmaya yönelik olduğunu öne sürdü. 
     AK Parti Grubu adına söz alan Tokat Milletvekili Ergun Dağcıoğlu ise Kılıçdaroğlu'nun yanlış bilgiler verdiğini söyledi. Makinelerin yeni olduğunu savunan Dağcıoğlu, ''yeni de olsa eski de olsa bir önemi yok'' derken, makinelerin çalıştırılmaması nedeniyle TEKEL'in büyük zarara uğradığını ve işçilerin çalışamadığını belirtti. 
     Maliye Bakanı Kemal Unakıtan da muhalefetin eleştiri yapma hakkına sahip olduğunu ancak bu eleştirilerin gerçeklere dayanması gerektiğini belirterek, Tokat Sigara Fabrikası'na sert kutu paketleme makinelerinin alımına ilişkin süreci anlattı. 
     TEKEL'in, yüksek teknoloji ile sigara üreten yabancı şirketler karşısında sürekli pazar kaybettiğini belirten Unakıtan, yaptıkları bir araştırma sonucunda sert kutulu sigara üretimi halinde pazar payının artırılacağını tespit ettiklerini bildirdi. 
     Unakıtan, bu tespitten sonra ''hardbox'' sert kutu üretimi yapan makinelerin temini konusunda araştırmalar yapıldığını, teklifler alındığını ve finansal kiralama yoluyla bu makinelerin temini konusunda karar verildiğini söyledi. 
     Makineler alındıktan sonra Tütün Üst Kurulu'nun ''yeni mi kullanılmış mı'' diyerek makineleri incelediğini ve makinelerin kullanılmış olduğunu bildirdiğini, İstanbul Sanayi Odası'nın ise makinelerin kullanılmamış olduğu yolunda rapor verdiğini anlatan Unakıtan, TEKEL Genel Müdürlüğü'nün de bu konuda karar vermesi için konuyu yargıya götürdüğünü anımsattı. Yargıdan belli sürede karar çıkmaması halinde şartname gereği, yabancı firmanın makineleri geri götürmek durumunda olduğunu bildiren Maliye Bakanı, maddenin metinden çıkarılmasının ya da tasarıda kalmasının Tokat Sigara Fabrikası'na alınan makineleri etkilemeyeceğini, ihale şartnamesinde ''yeni makine'' şartı olduğunu da belirtti. 
     Özelleştirme kapsamındaki TEKEL'in kaliteli sigara üretmesini de amaçladıklarını söyleyen Unakıtan, ''Bu maddeyi geri çekeriz ama TEKEL de gerileme sürecine hızla sokulmuş olur'' derken, düzenlemenin yolsuzlukla ilişkilendirilmesine tepki göstererek, '' ne TEKEL ne AK Parti ne de Hükümet yolsuzluğun Y'sine bile izin vermez'' diye konuştu. 
     Konuşmaların ardından AK Parti ve CHP'lilerin ayrı ayrı verdikleri önergelerin kabulüyle madde tasarı metninden çıkarıldı. Maliye Bakanı Unakıtan, hükümet adına görüşünü açıklarken, önergelere katıldığını bildirdi. 
     Bu arada, önergenin oylanması sırasında AK Parti Tokat Milletvekili Resul Tosun, ''Amerika'ya hizmet etmek isteyen parmak kaldırsın'' dedi. Tosun, CHP'lilere dönerek, ''Nerede kaldı sizin Amerika karşıtlığınız Marlboro'ya Parlament'e hizmet ediyorsunuz, Amerika'ya hizmet ediyorsunuz'' diye laf attı. CHP'liler Tosun'a ''Daha 1 Mart Tezkeresi'ni unutmadık. Kimin neye hizmet ettiğini orada gördük'' diye karşılık verirken, maddenin tasarıdan çıkarılması yönünde oy kullanan AK Parti'li milletvekilleri de Tosun'a tepki gösterdi. AK Parti'li milletvekillerinin büyük çoğunluğu da maddenin metinden çıkarılması yönünde oy kullandı. 
     
     SENETLERDEN KAYNAKLANAN HAZİNE ALACAKLARI 

     Tasarıdan 19'uncu maddenin çıkarılması üzerine, 20'inci madde 19'uncu madde olarak görüşüldü. 
     Özel tertip devlet iç borçlanma senetlerinin ikrazen ihraç edilmesi durumunda düzenlenecek ikraz anlaşmasının vade, faiz ve diğer şartların ilgili Bakan tarafından belirlenmesini öngören madde üzerinde AK Parti milletvekillerince devletin güvenliği ile ilgili kredi ve hibe anlaşmalarının Resmi Gazete'de yayınlanmamasını düzenleyen bir önerge verildi. Önergenin oylanması sırasında karar yeter sayısı bulunamadı. Bunun üzerine TBMM Başkanvekili Sadık Yakut, 15 Mart Salı günü toplanmak üzere birleşimi kapattı. 
     
</TEXT>
</DOC>
