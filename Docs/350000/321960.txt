<DOC>
<DOCNO> 321960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur37.html </URL>
<DATE> 2005/03/08/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
"Size Dünya Bankası'ndan yardım geldi" diyerek dolandırdı 
</HEADLINE>
<TEXT>

     Bursa'nın merkez Yıldırım İlçesi'nde bir kişi, ''Size Dünya Bankası'ndan yardım geldi'' diyen kişi tarafından dolandırıldığını iddia ederek, polise başvurdu. 
     Alınan bilgiye göre, Eğitim Mahallesi'nde oturan İlyas Ersoy 69 , polise yaptığı başvuruda, Kaplıkaya Mahallesi'ne yürürken yanına yaklaşan tanımadığı bir kişinin, ''Ne haber hocam'' diyerek boynuna sarıldığını bildirdi. 
     Kendini, Atatürk Caddesi'nde faaliyet gösteren bir banka şubesinin memuru olarak tanıtan bu kişinin, ''Amca, size Dünya Bankası'ndan yardım geldi. Yardımdan faydalanabilmen için pul alman gerekli. Ne kadar çok fazla pul alırsan, o kadar fazla yardım alırsın'' dediğini öne süren Ersoy, pul için gerekli parayı almak üzere zanlıyla birlikte eve gittiklerini belirtti. 
     Ersoy, evde bulunan bin YTL'yi pul alması için bu kişiye verdiğini, kendisinin de dosya almak üzere büfeye gittiğini anlatarak, ''Döndüğümde bu kişi yoktu. Söylediği bankaya gittim, öyle birinin çalışmadığını söylediler. Bu kişinin yakalanmasını istiyorum'' dedi. 
     Polis, Ersoy'un verdiği eşkal doğrultusunda olayla ilgili soruşturmayı sürdürüyor. 
     
</TEXT>
</DOC>
