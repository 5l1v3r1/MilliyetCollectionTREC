<DOC>
<DOCNO> 313867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonspo08.html </URL>
<DATE> 2005/02/09/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Trabzonspor, yeni sezon transferlerini Mayıs ayına kadar bitirmek istiyor 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, sezon bitiminde transferleri hemen gerçekleştirmek istediklerini söyledi. 
     Şahin, gelecek sezonla ilgili transfer çalışmalarına başladıklarına belirterek, ''Bu isimlerin sezon bitiminde transferlerini gerçekleştireceğiz. Mayıs ayı sonunda imzaların atılmasını hedefliyoruz'' dedi. 
     Geçmiş senelerde transferi hemen bitiremediklerini de dile getiren Şahin, ''Artık bu işin uzun sürmesini istemiyoruz. Transfer konusunu lig bitiminde hemen sonlandırıp, sezon öncesi kamplarına da sorunsuz biçimde girmek amacındayız'' diye konuştu. 
     
     ARA TRANSFERLER 
     Şahin, ara transferde kadrolarına dahil ettikleri Polanyalı Szmykowiak ve Özgür'ün bordo-mavili takıma yararlı olacaklarını söyledi.. 
     2 futbolcunun çalışma hırslarından memnun olduklarını kaydeden Şahin, ''Szmykowiak, ülkesinin milli takımına teknik direktörü ile konuşarak izin istedi ve katılmadı. Sanki yıllarca Trabzonspor formasını giyiyor. Bize bu tür oyuncular lazım. 2 oyuncunun yararlı olacağını herkes görecek'' diye konuştu. 
     Ligin ikinci yarısının çok zorlu geçeceğini de kaydeden Şahin, ''Fenerbahçe'nin puan kaybıyla aramızdaki puan farkı kapandı. Ancak önemli olan lig sonu. Daha çok puan kayıpları yaşanacak. İyi sonuçlarımızı lig sonuna kadar sürdürmek istiyoruz'' diye konuştu. 
     
</TEXT>
</DOC>
