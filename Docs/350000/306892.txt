<DOC>
<DOCNO> 306892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/spor/spo03.html </URL>
<DATE> 2005/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Avrupa Birliği 
</HEADLINE>
<TEXT>


Galatasaray, Almanya'yı salladı. Eurocard'ın tanıtımının yapıldığı Auf Arena Stadı'na yaklaşık 50 bin gurbetçi koştu. Başkan Özhan Canaydın, "Her zaman, her yerde, en büyük Galatasaray" dedi 


Tanıtım yapıldı 
SARI-Kırmızılı kulübü maddi açıdan düzlüğe çıkaracak en önemli adımlar arasında gösterilen Eurocard projesi dün Almanya'da tanıtıldı. Schalke maçı öncesinde Auf Arena Stadı'nda düzenlenen organizasyona, Ebru Yaşar, Nadide Sultan ve Yavuz Bingöl gibi sanatçılar katıldı. Statta yapılan çekilişle iki taraftara Eurocard hediye edildi. Bu arada 1 numaralı kartı, Düsseldorf'ta düzenlenen gecede İsa Görgülü isimli taraftar 10 bin Euro'ya aldı. 

Tribünler doldu 
ALMANYA'DA yaşayan gurbetçi taraftarlar Auf Arena Stadı'nı tıklım tıklım doldurdu. Tanıtım öncesinde yaklaşık 50 bin kişinin önünde destek mesajları veren Başkan Özhan Canaydın, "Galatasaray bugüne kadar sizlere çok gururlu, mutlu günler yaşattı. Beraber yürüdük biz bu yollarda. Ama yolumuz bitmedi. Asıl bugün başlıyor. Avrupa'nın en büyük ekonomik gücü olmak için el ele vermeliyiz. Türkiye'nin her zaman, her yerde, en büyük takımı Galatasaray" dedi. 


</TEXT>
</DOC>
