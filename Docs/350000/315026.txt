<DOC>
<DOCNO> 315026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sondun02.html </URL>
<DATE> 2005/02/14/ </DATE>
<TIME> 00.49 </TIME>
<AUTHOR>  </AUTHOR>
<HEADLINE>
Hz. Meryem'i gördüğünü iddia eden üç kardeşten sonuncusu da öldü 
</HEADLINE>
<TEXT>

     Portekiz'deki Fatima'da 1917 yılında Hazreti Meryem'in görüntüsünü altı kez gördüklerini iddia eden ve bu iddiaları Vatikan tarafından da kabul edilen üç kız kardeşten hayatta kalan sonuncusu Lucia de Jesus dos Santos, öldü. 
     Dos Santos, Portekiz'in merkezi kesiminde bulunan Coimbra'da, 97 yaşında öldü. 
     Vatikan, 1917 yılındaki bu olayla Papa'ya 1981 yılında suikast girişiminde bulunulması arasında bağlantı kurmuştu. Papa, suikast girişiminin yıldönümünde, Mayıs 2000'de Fatima'yı ziyaret etmişti. 
     
     PORTEKİZ'DE ULUSAL YAS İLAN EDİLDİ 

     Portekiz'deki Fatima köyünde 1917 yılında Hazreti Meryem'i altı kez gördüklerini iddia eden ve bu iddiaları Vatikan tarafından da kabul edilen üç çocuktan hayatta kalan sonuncusu Lucia de Jesus dos Santos'un ölümü dolayısıyla salı günü ulusal yas ilan edildi. 
     Başbakan Pedro Santana Lopez, dos Santos'un Portekiz'in yakın tarihinde önemli bir şahsiyet olduğuna inandığını söyledi. 
     Santana Lopez'in merkez sağ partisi ile koalisyon ortağı, dos Santos'un ölümü üzerine bugün ve yarın seçim kampanyalarına ara verdiklerini açıkladı. 
     Başkent Lizbon'un 150 kilometre kuzeyindeki Coimbra'da bulunan Carmelite manastırında dün ölen dos Santos, yarın bu manastırda defnedilecek ve naaşı 1 yıl içinde Fatima yakınlarına nakledilecek. 
     İnanışa göre, 13 Mayıs 1917'de Fatima köyünde üç çoban çocuğuna Hazreti Meryem'in ''Tespihli Kadın'' olarak görünüşü ve bu mucizenin aynı yılın Ekim ayına dek her ayın 13'ünde tekrarlanışı, köyü büyük bir Katolik hac merkezi durumuna getirdi. 
     
</TEXT>
</DOC>
