<DOC>
<DOCNO> 331300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/spor/aspo.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex gidiyor. Ito geliyor. Rüştü dönüyor 
</HEADLINE>
<TEXT>


Real Madrid, Brezilyalı yıldızın menajeri ile İspanya'da masaya oturdu. Sarı - Lacivertliler, Alex'in yerine Real Betisli İspanyol oyuncuyu istedi. Yönetim, Barcelona'ya mektup gönderdi milli kaleciyi düşünmediğini bildirdi 

MEHMET ÇİFTÇİ 


İspanyol medyası son günlerde Fenerbahçe'yi gündeminden düşürmüyor. Özellikle Alex'in Real Madrid'e gideceğini iddia eden gazeteler, Sarı - Lacivertli kulübün bu haberi yalanlamasına rağmen geri adım atmıyor. 
Son olarak As gazetesi birbirinden ilginç transfer senaryolarını ortaya attı. 
Gazete, Real Madrid'in, Alex'in menajeri Juan Figger'i acilen İspanya'ya davet ettiğini ve yapılan pazarlıklar sonucu transferin son aşamaya geldiğini ileri sürdü. Alex ve Fenerbahçe'nin gelişmelerden haberi olduğunu belirten As Gazetesi, Figger'in önümüzdeki hafta İstanbul'a gelerek Başkan Aziz Yıldırım ile görüşeceğini yazdı. 
İspanyol medyası, Fenerbahçe'nin Alex'in yerine transfer edeceği ismi ise Espanyol forması giyen Ito olarak açıkladı. Bonservisi Real Betis'te olan ve Espanyol'da kiralık oynayan Ito, bu sezon gösterdiği müthiş performansla İspanya'da en çok konuşulan futbolcular arasında yer alıyor. İspanya'da bir spor programına katılan Betis Başkanı Ruiz de Lopera da, Fenerbahçe'nin bu oyuncuyu istediğini söyledi. Lopera, Ito için çok teklif aldıklarını, futbolcusunu Fenerbahçe'ye bir yıllığına kiralayabileceğini belirtti. 
Bu arada Fenerbahçe Yönetimi'nin Barcelona Kulübü'ne de Rüştü konusunda bir mektup yazdığı öğrenildi. Sarı - Lacivertliler'in, mektupta milli kaleciyi gelecek yıl takımda düşünmediklerini ve başka bir kulübe kiralık verilebileceğini bildirdikleri ifade edildi. 



</TEXT>
</DOC>
