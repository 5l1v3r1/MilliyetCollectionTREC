<DOC>
<DOCNO> 306615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonyas20.html </URL>
<DATE> 2005/01/14/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
'Adalet İçin Babalar', BBG evini bastı 
</HEADLINE>
<TEXT>

     İngiltere'de boşanmaların ardından çocuklarının velayet hakkını kaybeden babalar tarafından kurulan ''Adalet İçin Babalar'' örgütü üyeleri, ''Biri Bizi Gözetliyor'' adı verilen ünlü reality show'un yarışmacılarının yaşadığı evi bastı. 
     Örgütün 15 üyesinin bu sabah yaptığı baskın hakkında açıklama yapan polis sözcüsü, 13 erkek ve 2 kadından oluşan dernek üyelerinin evin içine girmeyi başaramadıklarını, ancak stüdyonun çevresinde olay çıkardıklarını bildirdi. 
     ''Biri Bizi Gözetliyor'' evinin hedef alınmasının en büyük sebebinin, her gün bulvar gazetelerinin manşetinde yer alan bu yarışma programı sayesinde örgütün sesinin duyurulması olduğu belirtiliyor. 
     Orijinal adı ''Fathers 4 Justice'' olan örgütün üyeleri, geçen Mayıs ayında Avam Kamarası'ndaki bir toplantıya girmeyi başararak, Başbakan Tony Blair'in yüzüne mor toz atmış ve toplantının ertelenmesine neden olmakla ün yapmıştı. Mor tozun daha sonra renklendirilmiş un olduğu ortaya çıkmıştı. 
     2002 yılında kurulan örgüt, boşanmaların ve ayrılıkların ardından çocuklarını ve torunlarını görmek isteyen babalar ile babaanne ve dedelerin hakları için mücadele veriyor ve genellikle bu tür sansasyonel yolları tercih ediyor. 
     
</TEXT>
</DOC>
