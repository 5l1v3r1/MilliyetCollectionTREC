<DOC>
<DOCNO> 300961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/dunya/adun.html </URL>
<DATE> 2004/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Planın adı Solana mı 
</HEADLINE>
<TEXT>


Kıbrıs'ta 'AB rötuşlu Annan Planı' formülünün ABD'den de destek aldığı ve Solana'nın da Annan'ın 'Kıbrıs Özel Temsilcisi' olacağı iddia edildi 

YORGO KIRBAKİ Atina 


Yunanistan ve Kıbrıs Rum Kesimi'nde, Kıbrıs sorununun çözümü için yeni planın Annan Planı çizgisinde hazırlanacak bir "Solana Planı" olabileceği ileri sürüldü. 
Yunan ve Rum basınında yer alan haberlerde, Birleşmiş Milletler BM Genel Sekreteri Kofi Annan'ın Kıbrıs Özel Temsilciliği'ne, adı yıpratılan Alvaro de Soto'nun yerine atamayı düşündüğü kişinin Avrupa Birliği'nin AB ortak dış politika ve savunma konularından sorumlu yüksek temsilcisi Javier Solana olduğu belirtildi. 
Yunan To Vima gazetesi, Solana'nın Kıbrıs meselesine arabulucu olup olmayacağına henüz karar vermediğini yazdı. Gazete ayrıca Annan'ın, nabzını yoklayan Amerikalı ve İngiliz yetkililere, "başarıya ulaşma şansı yüzde 99'dan az olacak hiçbir girişim üstlenmem" dediğini de belirtti. Washington ve Londra'nın "AB rötuşlu Annan planı" formülüne sıcak baktığını kaydeden Yunan basını, arabuluculuk için Solana'nın dışında kulislerde dolaşan diğer bir ismin de Annan'ın yardımcısı İngiliz diplomat Kieran Prendergast olduğunu yazdı. 
Ocak ayı içinde Kıbrıs'ı ziyaret etmesi beklenen Prendergast'ın arabuluculuğuna Rum Yönetimi fazla sıcak bakmıyor. Prendergast, Rum Kesimi'nde, "İngiliz politikasının temsilcisi, Türk görüşlerinin savunucusu, ikinci bir De Soto" olmakla suçlanıyor. 
Öte yandan, Brüksel'deki AB zirvesinin ilk gününde Türkiye'den Ankara Anlaşması'nın genişleme protokolünü parafe edilmesinin istenmesini, "büyük başarı" olarak yansıtan Rum lider Tasos Papadopulos, "Anlaşmanın parafe edilmesi o kadar önemli değildi. Parafe etmek sadece bir belgenin orijinal olduğunun teyit edilmesidir" dedi. 


</TEXT>
</DOC>
