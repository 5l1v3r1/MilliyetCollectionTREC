<DOC>
<DOCNO> 332696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur41.html </URL>
<DATE> 2005/04/12/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Akfırat Beldesi, Formula 1 mücadelesini kazandı 
</HEADLINE>
<TEXT>

     Uluslararası Formula 1 yarışlarının yapılacağı tesislerin Tuzla'ya bağlı Akfırat Beldesi sınırları içinde kaldığı mahkeme kararıyla belgelendi. 
     Tuzla Asliye Hukuk Mahkemesi'nce verilen kararda, davacı Akfırat Belde Belediye Başkanlığı'nın dilekçesinde, Formula 1 tesislerinin Tuzla'nın Tepeören Köyü Karaliler Mevkii'nde Hazinedar Sadri Ali Mehmet Süheyl Vakfı adına kayıtlı taşınmazda inşa edildiği belirtilerek, yüklenici firmanın da inşaat ruhsatını Akfırat Belediyesi'nden aldığının ifade edildiği kaydedildi. 
     Dilekçede, Formula 1 tesisleri ve yarış pistinin Akfırat Beldesi'nde olmasına rağmen yazılı ve görsel medya kuruluşlarında ısrarlı şekilde başka ilçe sınırlarında olduğundan bahsedilmesinin bölgesel turizm açısından ilçeye ve bölgeye haksızlık oluşturduğunun öne sürüldüğü hatırlatılan kararda, söz konusu yerin Akfırat Beldesi sınırları içinde kaldığının tespitinin istendiği anlatıldı. 
     Kararda, bunun üzerine yapılan inceleme sonucu, uluslararası Formula 1 yarışlarının yapılacağı yerin, Tuzla'ya bağlı Akfırat Belediyesi sınırları içinde kaldığının tespit edilerek, bu durumun hükme bağlandığı bildirildi. 
     Akfırat Belde Belediye Başkanı Hilmi Yıldız, karara ilişkin yaptığı yazılı açıklamada, Formula 1 tesislerinin beldelerinde olmasına rağmen yerinin basında ısrarla ''Pendik-Kurtköy'' olarak anıldığını belirterek, şunları kaydetti 
     ''Formula pistinin beldemizin sınırları içinde olduğu zaten bilinen bir gerçekti. Buna rağmen 'bizim olan' şeyi, 'bizimdir' diye ispatlamak zorunda kaldığımız için aslında üzgünüz. Kaldı ki, 'bu pistin yeri bizim sınırlarımız içerisinde kalıyor' diyen başka ilçe ya da belde de yok. Bir belde belediyesi olarak Formula 1 yarışlarından yüzümüzün akıyla çıkalım diye 15 milyon dolarlık bir yükün altına girdik. Bu organizasyonda trafik sıkışıklığı yaşanmaması için 40 metre genişliğinde alternatif yollar yapıyoruz. Üstelik bu çalışmaları tamamen kendi imkanlarımızla yapmaktayız.'' 
     
</TEXT>
</DOC>
