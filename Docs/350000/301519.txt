<DOC>
<DOCNO> 301519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun11.html </URL>
<DATE> 2004/12/28/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Rumsfeld'den ilginç itiraflar 
</HEADLINE>
<TEXT>

     WASHINGTON, DHA 

NOEL arefesinde Irak'a sürpriz bir ziyaret gerçekleştiren ABD Savunma Bakanı Donald Rumsfeld'in 11 Eylül'de Pennsylvania yakınlarında yere çakılan 4'üncü uçağın akıbetiyle ilgili ilginç bir itirafta bulunduğu iddia edildi. World Net Daily'nin internet sitesinin haberine göre Rumsfeld, bugüne kadarki resmi açıklamaların aksine 4'üncü uçağın düşürüldüğünü ima etti. 
     11 Eylül saldırılarında teröristlerin ele geçirdiği uçaklardan ikisi Dünya Ticaret Merkezi'ne, biri de ABD Savunma Bakanlığı'nı vurmuştu. 4'üncü uçağın ise yolcular ve hava korsanları arasındaki bir arbedenin ardından yere çakıldığı açıklanmış, ancak aradan 3 yıl geçmesine rağmen uçağın Amerikan hava kuvvetleri tarafından düşürüldüğü yönündeki spekülasyonlar son bulmamıştı. 
     Rumsfeld'in sürpriz Irak ziyareti sırasında uçağın düşürüldüğünü söylediğini iddia eden World Net Daily, "Bu bir dil sürçmesi miydi, yanlışlıkla mı söylendi yoksa yaklaşık 3 bin kişinin ölümüne yol açan terörist saldırılardan tam üç yıl sonra açıklanan gerçeğin kendisi miydi '' diye sordu. Rumsfeld'in iddialara yolaçan açıklaması şöyle 
     "Sanırım, Musul'daki yemekhaneyi ya da İspanya'daki bombalı saldırıları yapan, ya da ABD'ye New York'ta saldıran, Pennsylvania'da üzerindeki uçağı düşüren ve Pentagon'a saldıran ve televizyonda insanların kafasını uçuran insanları düşündüğümüzde ne tür bir dünya ile karşılaşacağımızı kavrayabiliriz. Aslında terörize etmek kelimesi tam olarak budur. Bunların amacı terör saçmak, insanları olmak istediğinden farklı olmaya zorlamak ve davranışlarını değiştirmektir.'' Rumsfeld'in teröristlerden bahsederken, uçağın vurularak düşürülmesi anlamına gelen shot down' kelimesini kullanması, kimi kastettiği konusunda karışıklığa yol açarken, World Net Daily bunu uçağın Amerikan askeri kuvvutleri tarafından vurulduğu yönünde bir itiraf olarak yorumladı. 
     
     İKİNCİ BİR UÇAK İDDİASI 

     11 Eylül'ün ardından çok sayıda görgü tanığı United Airlines'in 93 sayılı seferini yapan uçak yere çakıldığında yanında savaş uçağına benzeyen bir başka uçak gördüğünü söylemişti. Her ne kadar uçak içinde hava korsanları ile yolcuların boğuşması ABD'yi yasa boğan o günün destansı anılarından biri olarak görülse de uçağın gerçek düşüş nedeni bugüne kadar esrarını korudu. 
     
</TEXT>
</DOC>
