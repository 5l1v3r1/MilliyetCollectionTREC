<DOC>
<DOCNO> 321669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/guncel/axgun02.html </URL>
<DATE> 2005/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Anzak Yolu'na dur 
</HEADLINE>
<TEXT>


Avustralya, Gelibolu Yarımadası'ndaki yol çalışmalarının Anzaklara ait kemiklere zarar verebileceği uyarısında bulundu 

BARKIN ŞIK, ELÇİN ERGÜN Ankara 

Çanakkale savaşlarının 90. yıldönümünün görkemli kutlanması için yürütülen hazırlıklara yol genişletme çalışmasının gölgesi düştü. Avustralya, Türkiye'den, Anzak Koyu bölgesinde dar yolların turist otobüslerinin geçişi için 20 metreye kadar genişletilmesi için yürütülen çalışmaları askerlerinin kemiklerine zarar verebileceği gerekçesiyle durdurmasını istedi. Bu talep Ankara tarafından olumlu karşılandı ve yol genişletme çalışmaları durdu. Anzak çıkarmasının 90. yıldönümü olan 25 Nisan öncesinde, aralarında bilim adamlarının da yer alacağı bir Avustralya heyetinin, çalışmaların askerlerin kemiklerine zarar verip vermediğini belirlemek için bölgede incelemelerde bulunacağı öğrenildi. 
Anzak Tören Alanı'nın bulunduğu yerdeki yolda bir genişletmeye gidilmeyeceğini belirten Çanakkale Valisi Süleyman Kamçı da, yol genişletme çalışmalarının Arıburnu'nun güneyinde sürdüğünü açıkladı. 

Asker uyardı 

Çanakkale Şehitler Abidesi'nde anıtmezarların bulunduğu yerin otoparka dönüştürülmesine Genelkurmay Başkanlığı da tepki gösterdi. Genelkurmay'ın, otopark çalışmasının durdurulmasını istediği belirtildi. 


</TEXT>
</DOC>
