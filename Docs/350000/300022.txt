<DOC>
<DOCNO> 300022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sontur47.html </URL>
<DATE> 2004/12/22/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Hakeme kafa atan futbolcu ile azmettiren kulüp başkanı tutuklandı 
</HEADLINE>
<TEXT>

     Sakarya'nın Akyazı İlçesi'nde hakeme maç sırasında saldıran futbolcu ile kulüp başkanı tutuklandı. 
     AA muhabirinin aldığı bilgiye göre, Sakarya 1. Amatör Küme takımlarından Taşburunspor ile Kaynarcaspor arasında oynanan müsabakada kırmızı kart gösterdiği gerekçesiyle maçın hakemi Aydın Ergin'e kafa atarak saldırıda bulunan futbolcu Oktay Özkan ile Özkan'ı azmettirdiği belirlenen Taşburunspor Kulüp Başkanı Şaban Kayalı nöbetçi mahkemede yargılandı. Oktay Özkan, darp ve görevlilere mukavemet etmekten, kulüp Başkanı Şaban Kayalı ise azmettirmek ve tahrik etmek suçundan tutuklandı. 
     Hakeme tekme atan ve daha sonra kaçan Okan Acarlar ise aranıyor. 
     Pazar günü Akyazı İlçesi'nde oynanan ve 0-0 devam eden maçın 40. dakikasında Oktay Özkan kırmızı kart görmüş ve hakemi düşürmüş, takım arkadaşı Okan Acarlar ise tekme atmıştı. 
     
</TEXT>
</DOC>
