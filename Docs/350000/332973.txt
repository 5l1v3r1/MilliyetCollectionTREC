<DOC>
<DOCNO> 332973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy18.html </URL>
<DATE> 2005/04/13/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Molivyatis Türklerin AB halkıyla eşit haklara sahip olmasını istiyoruz 
</HEADLINE>
<TEXT>

     Yunanistan Dışişleri Bakanı Petros Molivyatis, ''Türk halkının da diğer AB ülkelerinin halklarıyla eşit haklara sahip olmasını istiyoruz'' dedi. 
     Yunanistan Dışişleri Bakanı Molivyatis ve beraberindeki heyet, TBMM Dışişleri Komisyonu Başkanı Mehmet Dülger'i ziyaret etti. Ziyaret sırasında Dışişleri Komisyonu üyeleri de hazır bulundu. 
     Alınan bilgiye göre, görüşme sırasında komisyon üyesi CHP İstanbul Milletvekili Onur Öymen, Türkiye'nin de diğer AB ülkeleriyle eşit haklara sahip olmasını istediklerini ifade eden Yunanistan Dışişleri Bakanı Molivyatis'e ''17 Aralık'ta farklı karar alındı. Türkiye'ye yönelik süreklilik arz edecek sınırlamalar alınabileceği ifade edildi. Bu sözlerinizi Brüksel'de de söylemenizi istiyoruz'' dedi. 
     Bunun üzerine Molivyatis, daha önce Brüksel'de bu görüşlerini ifade ettiklerini ve yine ifade edeceklerini söyledi. 
     CHP'li Öymen, Yunanistan Dışişleri Bakanı Molivyatis'e, Yunan Parlamentosu'nda, karasularını 12 mile çıkarma konusunda alınan kararın geri almayı düşünüp düşünmediklerini, hava sahasını karasuları sınırlarına geri çekmeyi, adaların silahsızlandırılması konusunda adım atmayı, sahipsiz adalar, Batı Trakya'daki Türklerin sorunlarının giderilmesi, Yunan vatandaşlığından çıkarılan Türk kökenli 60 bin kişinin yeniden Yunan vatandaşlığına alınıp alınmayacağı ve güven artırıcı önlemler konularını sordu. 
     Bunun üzerine Yunanistan Dışişleri Bakanı Molivyatis, sadece güven artırıcı önlemlerin ele alınmasına imkan verecek ölçüde ilişkilerin geliştirilmesini istediklerini söyledi. Molivyatis, diğer soruların yanıtının geniş kapsamlı olduğunu söylemekle yetindi. 
     Görüşmede, TBMM Dışişleri Komisyonu Başkanı Mehmet Dülger, iki ülke arasındaki ilişkilerin gelişmesinden duyduğu memnuniyeti dile getirdi. 
     Türkiye-Yunanistan Parlamentolararası Dostluk Grubu Başkanı Mustafa Dündar da Yunanistan Parlamentosu'nda da dostluk gruplarının karşılığının kurulmasını beklediklerini ifade etti. Yunanistan Dışişleri Bakanı Molivyatis, bu konuyu Yunanistan Meclis Başkanı ile görüşeceğini ifade etti. 
     
</TEXT>
</DOC>
