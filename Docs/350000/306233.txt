<DOC>
<DOCNO> 306233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur38.html </URL>
<DATE> 2005/01/13/ </DATE>
<TIME> 19.51 </TIME>
<AUTHOR>  </AUTHOR>
<HEADLINE>
Türkiye'yi sarsan iki cinayetin sırrı çözülüyor 
</HEADLINE>
<TEXT>

     Sarıyer'de 7 kişilik bir ailenin katledilmesi ve Trabzon'da Karadeniz Teknik Üniversitesi Kimya Bölümü Öğretim Üyesi Prof. Dr. Sadettin Güner'in yanlışlıkla öldürülmesi ile ilgili esrar perdesi aralanıyor. Polis, iki olayın da zanlılarını gözaltına aldı. 
     
     HERŞEY 500 MİLYAR LİRA İÇİN Mİ 

     8 kişinin ölümüyle sonuçlanan Sarıyer cinayetleriyle ilgili soruşturma yürüten İstanbul polisi, 2'si Gürcistan uyruklu, 4'ü gasptan sabıkalı 14 kişiyi gözaltına aldı. 
     Polis, cinayetleri vicdan azabı duyarak otomobilinde intihar eden Hamza Karadeniz'in organize ettiğini düşünüyor. 
     İstanbul polisine göre, katledilen Çınar ailesi tefecilik yapıyordu. Hamza Karadeniz'in aileye 500 milyar lira borcu vardı. Borç yüzünden aile tarafından sıkıştırılan Hamza Karadeniz bir mafya grubuyla anlaşarak, cinayetleri organize etti. Ev baskınında, kasada bulunan 1 trilyon liralık nakit para da katiller tarafından götürüldü. 
     Cinayetlerin ardından Hamza Karadeniz'in aileyle ilişkisini tespit eden polis, telefonlarını dinlemeye aldı. 
     Cesetlerin bulunduğu araçtaki parmak izlerini de değerlendiren polis, 2'si Gürcistan uyruklu, 4'ü gasptan sabıkalı 14 kişiyi gözaltına aldı. Zanlılar, Cinayet Büro Amirliği ekiplerince gözaltında tutuluyor. 
     
     Cerrah "Olay büyük ölçüde aydınlatıldı" 

     İstanbul Emniyet Müdürü Celalettin Cerrah, olayın büyük ölçüde aydınlatıldığını söyledi. Polis ayrıca, bagajlarındaki cesetlerle birlikte terkedilen aracın bırakıldığı bölgedeki otopark ve oto yıkamalarda çalışan, aralarında yabancı uyrukluların da bulunduğu 25 kişiyi gözaltına aldı. Ancak bu kişiler, sorgulandıktan sonra serbest bırakıldı. 
     
     PROF. DR. GÜNER'İN KATİL ZANLILARINDAN İKİNCİSİ DE YAKALANDI 

     Trabzon'da silahlı saldırı sonucu ölen KTÜ öğretim üyesi Prof. Dr. Sadettin Güner'in katil zanlılarından ikincisi de yakalandı. 
     Trabzon Cumhuriyet Başsavcısı Burhan Çobanoğlu, güvenlik güçlerinin Vakfıkebir İlçesi'nde düzenlediği operasyonda Sadettin Güner'in katil zanlılarından B.R.'nin olayda kullanıldığı sanılan silahlarla birlikte yakalandığını bildirdi. 
     
     YAKALANAN İKİNCİ ZANLIYLA BİRLİKTE 3 SİLAH ELE GEÇİRİLDİ 

     Trabzon'da ardı ardına işlenen cinayetlerin faillerinden olduğu iddiasıyla yakalanan B.R. ile birlikte olayda kullanıldığı sanılan 3 silah ele geçirildi. 
     Trabzon Cumhuriyet Başsavcısı Burhan Çobanoğlu, A.A muhabirine yaptığı açıklamada, Boztepe Mahallesi'nde 7 Ocak'ta Prof. Dr. Sadettin Güner ve oğlu Selçukhan Güner ile 8 Ocak'ta Engin Bayramoğlu'nun silahlı saldırı sonucu öldürülmeleriyle ilgili aranan B.R.'nin de yakalandığını hatırlattı. 
     Çobanoğlu, güvenlik güçlerinin Vakfıkebir İlçesi'nde düzenlediği operasyonda yakalanan zanlı B.R. ile birlikte olayda kullanıldığı sanılan 3 silah ele geçirildiğini kaydetti. 
     Cinayetlerin faillerinden olduğu iddiasıyla aranan İ.M. ise akşam saatlerinde, güvenlik güçlerince kent merkezinde yapılan operasyonda yakalanmıştı. 
     
     OLAY 

     Trabzon'un Boztepe Mahallesi'nde, 7 Ocak Cuma gecesi, Prof. Dr. Sadettin Güner, eşi ve 3 çocuğunun bulunduğu otomobiliyle seyir halindeyken silahlı saldırıya uğramıştı. Saldırıda Prof. Dr. Güner ile 4 yaşındaki oğlu Selçukhan Güner ölmüş, eşi ve 2 çocuğu olaydan yara almadan kurtulmuştu. 
     Olayın meydana geldiği yerin yakınında bir gün sonra benzer şekilde silahlı saldırıya uğrayan Engin Bayramoğlu ölmüş, araçta bulunan biri çocuk iki kişi yaralanmıştı. 
     
     
     GÖZALTINA ALINANLARDAN 7'Sİ ASAYİŞ ŞUBE MÜDÜRLÜĞÜ'NE GETİRİLDİ 

     Sarıyer'de 1'i çocuk 4 kişinin öldürülmesi, ardından Bakırköy'de aynı aileden 3 kişinin cesedinin bulunması olayına ilişkin soruşturma sürüyor. 
     Polisin gözaltına aldığı kişilerden 1'i kadın 7'si ayrı araçlarla İstanbul Emniyet Müdürlüğü'nün Gayrettepe'deki kompleksine getirildi. 
     Birinin Azerbaycan uyruklu olduğu ifade edilen bu kişiler, daha sonra Asayiş Şube Müdürlüğü Cinayet Büro Amirliği'ne getirildi. 
     Yakalandıktan sonra bazı yerlere de götürüldükleri kaydedilen bu kişilerin Emniyet'teki işlemleri sürüyor. 
     
     Sarıyer olayının gelişimi 

     Geçtiğimiz haftalarda, İstanbul’un Sarıyer ilçesindeki Tarabya semtinde bir evde, aynı aileden dört kişi öldürüldü. Zanlılar üç kişiyi de kaçırdı. 
     Sarıyer'deki Tarabya Cumhuriyet Mahallesi’nde , Çınar ailesinin oturduğu apartman dairesine gelen kimliği belirsiz kişiler, evde bulunan Şamil Çınar, eşi Satı Çınar, Derya Çınar ve üç yaşındaki yeğenleri Eren Yalınlıdağ'ı kurşuna dizerek öldürdü. 
     Cinayetin ardından saldırganlar, Çınar çiftinin aynı evde oturan ve tekstil işiyle uğraşan 25 ve 30 yaşlarındaki oğulları Yılmaz, Özcan ve Muşar Çınar'ı da kaçırdı. 
     
     Kaçırılanlar ölü bulundu 

     olayla ilgili soruşturmayı derinleştien İstanbul polisi, Çınar ailesinin kaçırılan üç ferdinin cesedini Florya’da, aileye ait bir minibüsün bagajında buldu. 
     
     Şüpheli Hamza Karadeniz intihar etti 

     Kaçırılan üç kişinin cesedinin bulunmasından iki gün sonra, polisin şüpheli listesinde bulunan Hamza Karadeniz’in intihar haberi geldi. 
     Polisin yaptığı incelemelerin ardından Karadeniz’in başına tek kurşunla başına ateş ederek intihar ettiği anlaşıldı. 
     Şimdiye kadar dokuz kişinin gözaltına alındığı olay, polis tarafından soruşturulmaya devam ediliyor. 
     

     
</TEXT>
</DOC>
