<DOC>
<DOCNO> 322964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur09.html </URL>
<DATE> 2005/03/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İş bırakan memura ceza istemi... 
</HEADLINE>
<TEXT>

     Ankara Defterdarlığı, Büro Emekçileri Sendikası'nın BES 4 Mart'ta ülke genelinde gerçekleştirdiği ''tam gün iş bırakma'' eylemine katılan personeline ''uyarma'' veya ''kademe ilerlemesinin durdurulması'' cezasının verilmesini istedi. 
     Alınan bilgiye göre, Defterdar Vekili Cemal Boyalı imzasıyla defterdarlık merkez birimlerine gönderilen yazıda, BES'ce, çeşitli tarihlerde yapılan gösteri ve dağıtılan bildirilerde kişilikleri hedef alan hakaret, küfür, yalan ve iftiraların yanı sıra 4 Mart tarihli bildiri ve gösteride kullanılan ifadelerle sendikal faaliyetlerin ideolojik ve siyasi amaçlı faaliyetlere dönüştüğünün anlaşıldığı savunuldu. 
     Yazıda, söz konusu ifadelere şu şekilde yer verildi 
     ''AKP'nin vekili, sermayenin adamı, TÜSİAD'cı ve IMF'ci, AKP hanedanı, sermayenin çanak yalayıcısı, AKP'nin kadrolu bürokratı vekili Cemal Boyalı'ya, karşısındaki örgütlü güce sahip maliye emekçilerinin onurunu ve gururunu hiçbir şeye satmayacağını anlatmakta çok gecikmedik... kendisi de çıkacak aynı boyalı medyada 'Ankara'da vergi tahakkukunu artırdık' diyecek, ödenemeyecek olan bu vergiler içinde tarikat soslu AKP iktidarı bir vergi barışı çıkaracak ve halka karşı masum görünecek... Bizleri de mükellefle karşı karşıya getirecek... AKP iktidarını ve bürokratlarını uyarıyoruz. Tarikat soslu iktidarınız emekçilerin bu nefesiyle birlikte o koltuklardan gideceksiniz.'' Defterdarlık yazısında, 657 Sayılı Devlet Memurları Kanunu'nun disiplin cezaları maddesinin ilgili bölümünde, ''ideolojik veya siyasi amaçlarla kurumların huzur, sükun ve çalışma düzenini bozmak, boykot, işgal, engelleme, işi yavaşlatma ve grev gibi eylemlere katılmak veya bu amaçlarla toplu olarak göreve gelmemek, bunları tahkir ve teşvik etmek veya yardımda bulunmak'' hükmünün yer aldığı belirtildi. 
     Yazıda, ''4 Mart 2005 tarihinde yapılan eyleme katılan personelin, 657 sayılı Devlet Memurları Kanunu gereğince 'uyarma cezası' veya 'kademe ilerlemesinin durdurulması' cezası ile tecziye edilerek, bundan böyle, bu tür ideolojik siyasi amaçlı faaliyetlerin tekrarı halinde, 'devlet memurluğundan çıkarma' cezasının uygulanacağı hususunda uyarılmalarının sağlanması ve disiplin amirliklerince gerekli işlemin yapılarak sonucundan bilgi verilmesi'' istendi. 
     
</TEXT>
</DOC>
