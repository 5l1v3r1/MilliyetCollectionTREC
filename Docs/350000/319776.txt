<DOC>
<DOCNO> 319776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonyas12.html </URL>
<DATE> 2005/03/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Bu kampta yemek yok Bir hafta yiyip içmediler, 5.500 YTL ödediler 
</HEADLINE>
<TEXT>

     Yaşar ANTER DHA 

      BBC'nin gıda ve Detoks Uzmanı Dr. Amanda Hamilton'ın Bodrum'daki kampına katılanlar, bir hafta boyunca aç kaldı, karşılığında 5 bin 500 YTL 5.5 milyar lira ödedi. Vücudu zararlı toksinlerden arındırmak amacıyla katıldıkları kampta sakız çiğnemeleri, televizyon izlemeleri bile yasak olan katılımcılar, egzersizler ve diyetle hızlı kilo vermenin sevincini de yaşadı. 
     Türkiye'ye Dreamlands SPA'nın davetlisi olarak gelen, İskoçlar'ın dünyaca ünlü Detoks Vücudu toksinlerden arındırma uzmanı Dr. Amanda Hamilton, Bodrum'un Göltürkbükü Beldesi'ndeki Ada Otel'de 15 kişiyi bir hafta süreyle kampa aldı. Toksinlerden Arındırma ve Gençleşme' eğitim kampına katılanlar sıkı bir detoks kürüne tabi tutuldu. Kampta, aralarında Ömer Karacan'ın da bulunduğu Türkler'in yanısıra, Yunanistan, İngiltere ve İspanya'dan gelenler de bulundu. 
     İngiliz BBC televizyonunun gıda uzmanı olarak da görev yapan 30 yaşındaki Amanda Hamilton'ın gözetiminde 19 Şubat'ta kampa katılan, bir hafta için yaklaşık 3 bin 200 Euro ücret ödeyen gönüllüler, "Hiç birşey yememe ve çiğnememe'' kurallarına uymak zorunda kaldı. Sakız çiğnemenin bile yasak olduğu kampta tüm kursiyerler Dr. Amanda Hamilton'ın hazırladığı özel program çerçevesinde, sekiz görevlinin gözetiminde yaşamlarını sürdürdü. 
     Günde iki bardak meyve suyu ve bitki özlerinden hazırlanmış 4-5 bitkisel hapla yetinen kursiyerler televizyon izlemedi, otelden dışarıya çıkmadı, günlük gazete okumadı. Dış dünyadan tamamen soyutlanan, güne Türk hamamında yogayla başlayıp 1 saatlik psikolojik meditasyon, sauna ve ardından Tayland masajıyla eğitimlerini sürdüren kursiyerler, günde iki kez sağlık kontrolünden geçirildi, oksijen kürüyle özel cilt bakımı yapıldı. Kursiyerler zorlu eğitimin ardında bir hafta içinde 4-8 arasında kilo vererek fazla vücut yağlarından arınırken, cilt, yüz ve vücuttaki zindelikle 10-15 yaş gençleştiklerini söyledi. 
     Dr. Amanda Hamilton, uygulanan kürde bağırsakların tamamen boşaltıldığını, karaciğer gibi insan vücudunda önemli fonksiyonları olan organların, yıl boyunca kullanılan içki, sigara, çikolata, kızartmalar, hamurlu yiyecekler ve alınan ilaçların biriktirdiği toksinlerden arındırıldığını ve bu kürün altı ayda bir tekrarlanması gerektiğini söyledi. Hamilton "İnsanları dış dünyanın modern yaşantısından ve birçoğu yapay olarak hazırlanan yiyeceklerden bir haftalığına uzaklaştırıp vücudun hormonlu gıdalardan alınan kimyasal içerikli maddelerle zararlı gıdalar, düzensiz beslenme, yağlı ve kafeinli içeceklerden uzaklaştırıp, vücudu dinlendirerek tüm toksinlerini atmasını sağlıyoruz. Doğal ürünlerle yapılan diyet, yine doğal ürünlerle yapılan vücut ve yüz masajları vücuda zindelik ve dinçlik kazandırırken, bu kürü alanların hayata bakış açıları değişiyor. Kürün ardından mutlu olmanın ve sağlıklı uzun yaşamanın sırlarını öğrenen kursiyerlerimizin hayata bakış açısı değişiyor'' dedi. 
     İsviçre, Almanya, Amerika, Avustralya ve Japonya gibi ülkelerde üst düzey yöneticilerin ve devlet adamlarının sık sık bu kürden aldıklarını ve yoğun çalışma temposu içinde olan 20-70 yaş arasında, hamileler ve şeker hastaları haricinde herkesin bu kürden yararlanabileceğini belirten Dr. Hamilton "Detoks kürünün özellikle kanserle verilen mücadele büyük oranda başarı sağladığını söylemeliyim. Türkiye'de ilk kez yaptığımız detoks kürünü önümüzdeki yaz aylarında bir kez daha uygulayacağız. Detoks kürü sadece fiziksel olarak değil, yüz ve vücuttaki cildin yenilenmesinde ve ruh sağlığında da önemli rol oynuyor'' diye konuştu. 
     
</TEXT>
</DOC>
