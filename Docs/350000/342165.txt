<DOC>
<DOCNO> 342165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sondun35.html </URL>
<DATE> 2005/05/13/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Irak'ta saldırılarda 9 kişi hayatını kaybetti... 
</HEADLINE>
<TEXT>

     Irak’ın başkenti Bağdat’ın kuzeyinde bugün çıkan çatışmalar ve düzenlenen saldırılarda 9 kişinin öldüğü bildirildi. 
     Irak ordusundan Yarbay Hattab Damen, "Bağdat’ın kuzeyindeki Şorgat bölgesinde Cuma namazının ardından askerler ve direnişçiler arasında çıkan çatışmalarda, 2 asker ve 3 direnişçinin öldüğünü belirtti. 
     Bağdat’ın kuzeyinde de Iraklı kamyon şoförü Cevad Turki’nin konvoyuna düzenlenen saldırı sonucu hayatını kaybettiği, doğudaki Süleyman Beyg bölgesindeki çatışmada da, silahlı bir kişinin öldürüldüğü kaydedildi. 
     Öte yandan, Irak ordusundan bir komutanın Bağdat’ta silahlı kişilerce öldürüldüğü bildirildi. 
     Savunma Bakanlığı sözcüsü, Komutan Murtaza Yunus’un Bağdat’ın güneydoğusundaki El Emel mahallesinde öldürüldüğünü, saldırganların kaçmayı başardığını söyledi. 
     Bu arada, Bağdat’ın 250 kilometre kuzeyindeki Beyci kentinde bomba yüklü araçla düzenlenen saldırıda da bir Amerikan askerinin öldüğü, 4’ünün yaralandığı bildirildi. 
     ABD askeri yetkilileri, Beyci’deki patlamanın askerlerin devriye gezisi sırasında meydana geldiğini kaydettiler. 
     Amerikan AP ajansına göre, Irak’ta savaşın başladığı Mart 2003’ten bu yana ölen Amerikan askeri sayısı 1613’e yükseldi. ABD Savunma Bakanlığı rakamlarına göre çatışmalarda ölen Amerikan askeri sayısı en az 1233. 
     
</TEXT>
</DOC>
