<DOC>
<DOCNO> 345657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/soneko31.html </URL>
<DATE> 2005/05/25/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
İlginç telif davası... Volkswagen’in logosu mahkemelik oldu 
</HEADLINE>
<TEXT>

     Avusturya’da yaşayan Nikolas Borg 85 adlı bir şahıs, Alman otomobil üreticisi Volkswagen’in "VW" logosunu 1939 yılında kendisinin yarattığını iddia ederek, bu tarihi gerçeğin tespit edilerek kayıtlara geçirilmesi amacıyla Viyana Ticaret Mahkemesi’ne başvurdu. 
     Avusturya Haber Ajansı APA, Borg’un mahkemeye yaptığı başvuruda, 1939 yılında VW logosunu yapması için dönemin Çalışma Bakanı Fritz Todt’tan talimat aldığını öne sürdüğünü bildirdi. 
     Volkswagen şirketinin bir sözcüsü ise, Borg’un "VW" logosunu 1939 yılında yarattığını iddia ettiğini, ancak bu logonun 1938 yılından bu yana kullanıldığını belirtti. 
     Borg’un avukatı Meinhard Ciresa, Volkswagen şirketinin müvekkiline geçen ocak ayında şirketin tarihçileri ile buluşma sözü verdiğini, ancak bu konuda bu zamana kadar hiçbir girişimde bulunmadığını söyledi. 
     Ciresa, amaçlarının tazminat almak olmadığını belirterek, "Müvekkilimin arzusu tarihi bir gerçeğin ortaya çıkartılmasıdır. 
     Bundan dolayı hiçbir tazminat başvurumuz olmadı" dedi. 

     
</TEXT>
</DOC>
