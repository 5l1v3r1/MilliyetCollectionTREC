<DOC>
<DOCNO> 338582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/spor/spo04.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yılın hakemi ' 
</HEADLINE>
<TEXT>


Trabzonspor Basın Sözcüsü İbrahim Şahin, "Papila'yı Antep maçından sonra kibarca eleştirdim, haftanın hakemi seçilmişti. Şimdi sanırım yılın hakemi olur" diye konuştu 


Şükrü Saracoğlu Stadı'nda Fenerbahçe'ye tek farkla yenilen Trabzonsporlular, hakem Cem Papila ve yardımcılarını eleştiri yağmuruna tuttu. Bu mağlubiyetle şampiyonluktan uzaklaşan Bordo - Mavililer'in Başkanı Atay Aktuğ, "Trabzonspor'a yazık oldu" dedi. 
Aktuğ şöyle devam etti "Fenerbahçe'nin başkalarının yardımına ihtiyacı yok. Yediğimiz gol bariz ofsayttı. Luciano, aktif alandaydı ve ofsayt pozisyonundaydı, ayrıca penaltımız verilmedi. Yardımcılar rezildi. Federasyona itirazımız olacak. Adil bir hakem istiyorduk ama tam tersi çıktı. Bizim için lig bitmedi." 
Asbaşkan Muammer Saka ise sahada hakem rezaleti yaşandığını vurgulayarak, "Golleri Fenerbahçe değil, hakem attı. Cem Papila'yı vicdanıyla baş başa bırakıyorum" yorumunu yaptı. 
Basın Sözcüsü İbrahim Şahin üç tane kara giyinmiş hakemin maçlarını yönettiğini belirterek, şu ifadeleri kullandı 
"Ben, Cem Papila'nın notunu merak ediyorum. Gaziantepspor maçı sonrası kendisini kibarca eleştirmiştim, o da haftanın hakemi seçilmişti. Şimdi sanırım yılın hakemi seçilir. Trabzonspor, İstanbul'un arka bahçesi değildir. Bizim burada olmamızdan kimler rahatsız oluyorsa çıksınlar söylesinler. Fenerbahçe ile Galatasaray'ın şampiyonluk mücadelesi birilerine yetiyorsa da Türk futboluna yetmiyor." 

Şota'yı yakaladı 

Trabzonspor'un tek golünü atan Fatih Tekke, Şota'nın bir sezon içinde en çok gol atan Bordo - Mavili futbolcu rekorunu egale etti. Kaptan, bu yıl 25. golünü rakip filelere gönderirken, mağlubiyet nedeniyle başarısına sevinemedi. 

Güneş'ten taşanlar 

Şenol hoca, "Futbolun saha içinde oynandığını biliyoruz. Ancak Fenerbahçe hakemle maç kazandı da demem" taşlamasını yaptı 


Trabzonspor Teknik Direktörü Şenol Güneş, Fenerbahçe'nin tecrübesini kullanarak kazandığını söyledi. Oynadıkları futboldan utanmadıklarını, kendilerinin Türk futbolunda gurur duyacak bir yer edindiğini belirten Güneş, "Kazanan Fenerbahçe'ydi ama Trabzon kaybetmeyi hak etmedi" diye konuştu. 
Güneş şunları söyledi 
"Takım olarak oynamaya çalışıyoruz. Çünkü futbolun saha içinde oynandığını biliyoruz. Futbolun geleceği herkesin görevidir. Hakem şunu yaptı demiyorum. Bunlara sığınmayı uygun bulmuyorum. Bu düzelmedi, hiç düzelmeyecek de. Ve bundan zarar gören biz olacağız. Trabzonspor bu tür şeylerden hep zarar etti. Ama ben kesinlikle Fenerbahçe hakemle kazandı demem. Desem de sonuç değişmeyecek. O yüzden germeye gerek yok." 
Tecrübeli hoca, Anelka'nın bilinçli olarak topu önüne doğru atıp rakiplerinin penaltı kazandığını savunarak, "Bizimki de bunu yedi, helal olsun" yorumunu yaptı. 

Acı haberi gizlediler 

Babaannesinin ölümü, Trabzonsporlu Hüseyin Cimşir'den gizlendi. Haber, İstanbul'da Mövenpick Oteli'nde kampta bulunan Bordo - Mavililer'e dün öğle saatlerinde ulaşırken, açıklamanın maç sonrasına kadar gizlenmesi kararı alındı. Fatma Cimşir'in 72 cenazesi bugün, Araklı Kalecik Camii'nde öğle namazının sonrasında kılınacak cenaze namazının ardından aile kabristanlığına defnedilecek. 


</TEXT>
</DOC>
