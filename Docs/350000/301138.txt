<DOC>
<DOCNO> 301138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sonyas06.html </URL>
<DATE> 2004/12/26/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Berlin'de tesettür defilesi 
</HEADLINE>
<TEXT>

     Almanya'nın başkenti Berlin'de tesettür modasının sergilendiği ''Walk of Fame'' adlı bir defile düzenlendi. 
     Berlinli işadamı Fırat Demir tarafından Schöneberg spor salonunda düzenlenen defilede, Katrin Weiland'ın tesettür kreasyonlarının yanı sıra Berlin'de bulunan tesettür giyimi mağazalarında satılan giysiler mankenler tarafından izleyicilere sunuldu. 
     Defileden sonra açıklama yapan Demir, Müslüman kadınların modayı yakından izlediklerini ve modaya uygun giysileri tercih ettiklerini belirterek, ''Benim hedefim Berlin'de büyük bir tesettür fuarı düzenlemek. Burada düzenlediğim defile hedefime ulaşmak için attığım ilk adımdır'' dedi. 
     İslami kıyafetlerin de modaya uygun olabileceğini göstermek istediğini kaydeden Demir, defilede tesettüre uygun günlük ve gece kıyafetleriyle gelinliklerin gösterildiğini, defileye Almanların da büyük ilgi gösterdiğini söyledi. 
     Weiland da bir Alman olarak bu kreasyonları yapmanın çok yeni ve zevkli bir iş olduğunu, İslami kurallara da dikkat edilmesi gerektiğini belirterek, ''Kreasyonlarımda İslami moda tarzıyla Batılı moda tarzını birleştirmek istedim. Bunu, seçtiğim kumaşlarla gerçekleştirdim'' dedi. 
     Defilede Almanlardan da olumlu görüşler aldığını ifade eden Weiland, ''Bu giysileri kullanabileceklerini söylediler. Bu da beni çok memnun etti'' diye konuştu. 
     
</TEXT>
</DOC>
