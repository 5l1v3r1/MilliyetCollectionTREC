<DOC>
<DOCNO> 333785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur34.html </URL>
<DATE> 2005/04/15/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Türk Tarih Kurumu'ndan Ermeni iddialarına yanıt... 
</HEADLINE>
<TEXT>

     Türk Tarih Kurumu TTK Başkanı Yusuf Halaçoğlu, sözde Ermeni soykırımı iddialarıyla ilgili olarak, ''1.5 milyon safsatasını hala dillerine dolayan insanlar konuyu siyasallaştırıyor. Siz 1.5 milyon insanın nereye gömülebileceğini düşünüyor musunuz 300 kişilik mezara koysanız 5 bin toplu mezar yapar'' dedi. 
     Halaçoğlu, kurumun konferans salonunda düzenlediği basın toplantısında ''Salgın Hastalıklardan Ölümler'', ''The Tricolor Over the Taurus-Toroslar Üzerinde Üç Renk'' ve ''Fransız Diplomatik Belgelerinde Ermeni Olayları'' adlı üç yeni yayının tanıtımını yaptı ve Ermeni iddialarına ilişkin yeni belgeleri açıkladı. 
     Taşraya bizzat icraat makamına gönderilmiş belgenin orijinalinin ellerine geçtiğini ifade eden Halaçoğlu, 3. Ordu'da görevli Nurettin Peker adlı yüzbaşının oğlu Orhan Peker'in kendileriyle irtibata geçerek orijinal belgeyi teslim ettiğini söyledi. 
     Halaçoğlu, Osmanlıca belgenin memleketinden çıkarılıp Suriye'ye gönderilen Ermenilere yollarda nasıl davranılacağı, kimlerin bu sevkıyatı yapacağı, nasıl bir uygulama yapılacağı ve Ermenilerin mallarıyla ilgili bazı talimatnameleri içerdiğini anlattı. 
     
     MALLARLA İLGİLİ HÜKÜMLER 
     Yusuf Halaçoğlu, belgeye göre 18 Aralık 1918'de savaşın bitiminden sonra Osmanlı Devleti'nin naklettiği Ermenilere eski evlerine dönme izni verdiğini kaydetti. Halaçoğlu'nun verdiği bilgiye göre, belgede yer alan bazı maddeler şöyle 
     -Arzu edenler, dönmek isteyenler döneceklerdir. Dönmek istemeyenlere baskı yapılmayacaktır. 
     -Dönecek kişilere araç temin edilecek, ihtiyaçları karşılanacaktır. 
     -Evlerine döndüklerinde buralara muhacir yerleştirilmişse çıkarılacak, ev ve araziler sahiplerine teslim edilecektir. 
     -Mal sandıklarında emniyet altına alınmış eşyaları ilgililere teslim edilecektir. 
     -Muhacir, yaşadığı Ermeni evinde tadilat yapmışsa devlet tarafından bu muhacire ödenecek, ancak Ermeni'den para alınmayacaktır. 
     -Ermenilerin vergi borcu dahil tüm borçları affedilecektir. 
     -Yetimhane ve bazı kişilerin yanlarında bulunan Ermeni çocukları akrabaları ve yakınları bulunarak teslim edilecektir. 
     -Müslüman olan Ermeniler istedikleri takdirde eski dinlerine dönebilirler. Bu takdirde bir Müslümanla evli olan arzu ettiği takdirde nikahı düşecektir. 
     -Evlerinden ayrılmış olan Rumlara da aynı hükümler uygulanacaktır. 
     
     NE KADAR ERMENİ GERİ DÖNDÜ 
     Halaçoğlu, ne kadar Ermeni'nin geri döndüğü konusuna da 3 Şubat 1916 tarihli Amerikan arşivinden alınma belgenin ışık tuttuğunu söyledi. 
     Bu belgenin Halep Konsolosu Jackson tarafından İstanbul'daki Amerikan Büyükelçisi Henry Morgenthau'ya gönderildiğini belirten Halaçoğlu, ''Belge, 'Anadolu'dan çıkarılıp Suriye'ye gönderilen Ermeni göçmenlerinin Şam ve Dier-el-Zor arasındaki miktarı 500 bindir' diyor. Bunlar için her hafta 500 altın lira harcama yapıldığına, kişi başına günlük 2 altına ihtiyaç bulunduğuna işaret ediyor'' dedi. 
     Protestanlar tarafından organize edilen yardım kuruluşları tarafından bu yardımın yapıldığını belirten Halaçoğlu, şöyle konuştu 
     ''Eğer 500 bin kişi oraya kadar gitmişse, bir yandan da '1 milyon Ermeni sürgün edilmiştir, bunun ancak yüzde 10'u oraya varmıştır' diye bir iddiada bulunuluyor. Yani 150 bin Ermeni'nin oraya varmış olması gerekiyor 1 milyon gitmişse -ki gitmedi- yine Ermeni protestanları tarafından 500 bin kişi olduğu belirtiliyor. Dolayısıyla 1 milyon sayısı tamamen siyasidir. 
     Anadolu'daki bütün kaynakların en yüksek rakamı 1913 yılı nüfus rakamı 1 milyon 915 bindir. Dolayısıyla hesaplar birbirini tutmuyor. Kamplara yardım kuruluşlarının girmesi, bunlara karşı bir art niyetin olmadığını gösteriyor. Siz yok etmeyi düşündüğünüz bir topluluğun içine yardım kuruluşlarını sokar mısınız '' Bir bağımsız yardım kuruluşunun hazırladığı 1921 tarihli belgenin de büyük önem taşıdığına işaret eden Yusuf Halaçoğlu, ''Buradaki rakamlara göre yorumlarsak eğer iddialara göre 1.5 milyon Ermeni öldürülmüşse 1 milyon 200 bin Ermeni'yi de üzerine koyarsanız 2 milyon 700 bin Ermeni yapıyor. Ermeni nüfusu 1 milyon 915 bindir o tarihte. Yalan söylendiği ortaya çıkıyor'' dedi. 
     ''1.5 milyon safsatasını hala dillerine dolayan insanlar konuyu siyasallaştırıyor. Siz 1.5 milyon insanın nereye gömülebileceğini düşünüyor musunuz '' diye soran Halaçoğlu, ''Eğer dozerlerle açsanız zor koyarsanız. Dozer yok o tarihte. 300 kişilik mezara koysanız 5 bin toplu mezar yapar. Anadolu'nun her yeri toplu mezar olurdu. Nehirlere atıldı diyorlar, hangi nehir alır Yapmayın, bakın ABD Irak Savaşı'nda dünyanın bombasını yağdırdı, 150 bin insan öldü. Siz nasıl 1.5 milyon insanı öldürüyorsunuz. Sayı saymasını bilmiyorsunuz demektir bu'' şeklinde konuştu. 
     
</TEXT>
</DOC>
