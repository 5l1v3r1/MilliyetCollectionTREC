<DOC>
<DOCNO> 308520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sontur44.html </URL>
<DATE> 2005/01/22/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Karayollarından bayram dönüşü uyarısı 
</HEADLINE>
<TEXT>

     Karayolları Genel Müdürlüğü, Kurban Bayramı'nın son günü olan yarın, dönüş yolunda trafik yoğunluğu için sürücülere dikkatli olmaları ve yurt genelinde kar yağışı beklendiğinden gerekli önlemleri almaları konusunda uyarıda bulundu. 
     Karayolları Genel Müdürlüğü'nden yapılan yazılı açıklamada, Kurban Bayramı tatili nedeniyle şehirlerarası yollarda yoğun bir araç trafiği olduğuna dikkat çekilerek, vatandaşların daha rahat ve güvenli yolculuk yapabilmeleri ve trafik kazalarının asgariye indirilmesi amacıyla gerekli önlemlerin alındığı belirtildi. 
     Açıklamada, önlemlerin yanı sıra rahat, hızlı ve güvenli bir yolculuk için sürücülerin de dikkatli ve tedbirli olmaları gerektiği vurgulandı. 
     Meteorolojiden alınan bilgiye göre, yarın yurt genelinde ve özellikle yüksek kesimlerde kar yağışı beklendiğine işaret edilen açıklamada, dönüş yolundaki sürücülere, trafik işaret ve işaretçilerine uymaları, araçlarında zincir, takoz, çekme halatı bulundurmaları, aşırı yağış alan yörelerde ani heyelan ve çökme olaylarına karşı dikkatli olmaları uyarısında bulunuldu. 
     Sürücülerin karayollarının yapım, bakım ve onarım çalışmaları sürdürülen kesimlerinde yavaş gitmeleri, Trafik ve Karayolları ekiplerine yardımcı olmaları istenirken, dönüş sırasında trafik yoğunluğunun önüne geçmek için seyahatlerin gün içinde uygun saatlere yayılması önerisinde bulunuldu. 
     Açıklamada ayrıca, herhangi bir nedenle trafiğin durması halinde bulunulan şeritte kalınması ve özellikle karşı yöne ait şeridin ihlal edilmemesi gerektiğine dikkat çekildi. 
     
</TEXT>
</DOC>
