<DOC>
<DOCNO> 325681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonyas06.html </URL>
<DATE> 2005/03/21/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Psikolojik baskı, çocuk sahibi olmayı engelliyor 
</HEADLINE>
<TEXT>

     Özlem DOĞAN DHA 

TÜRKİYE İnfertilite Vakıf Başkanı Prof.Dr. Mülazım Yıldırım, gelecekte üreme geninin bulunacağını iddia ederek, kimin çocuğu olup olmayacağının tespit edileceğini, kimin kız yada erkek çocuğunun olup olmayacağının ortaya çıkacağını söyledi. 
     Selçuk Üniversitesi Meram Tıp Fakültesi Kadın Hastalıkları ve Doğum Anabilim Dalı ile Türkiye İnfertilite Vakfı ortaklaşa İnfertilite Sempozyum'u düzenledi. Konya Bera Otel'de düzenlenen sempozyumda konuşan Türkiye İnfertilite Vakfı Başkanı Prof.Dr. Mülazım Yıldırım, üreme geninin bulunmasıyla çiftlerin önceden çocuk sahibi olup olmayacağının tespit edilebileceğini kaydetti. Prof. Dr. Yıldırım, "Bazı çiftlerin sadece kızı veya erkek çocuğu olur. Bazılarının hiç çocuğu olmaz. Bu geninin bulunmasıyla birlikte çiftlerin çocuk sahibi olup olamayacağı tespit edilmiş olacak'' dedi. 
     
     PSİKOLOJİK BASKI YAPMAYIN 

     Çocuğu olmayan çiftlere çevrenin aşırı baskı yaptığını kaydeden Prof.Dr. Yıldırım, psikolojik baskının çiftlerin çocuk sahibi olmasını engellediğini söyledi. Çevrenin baskısıyla psikolojisi bozulan çiftlerin hormon salgılayamadığını ve kısırlık sorunun daha da arttığını ifade eden Prof.Dr. Yıldırım, şunları söyledi 
     "Çocuk sahibi olmayan çiftleri toplum dışlıyor. Bu çitfler maalesef toplumda kabul görmüyor. Toplumumuzda çocuk sahibi olmayan çiftlere inanılmaz psikolojik baskılar yapılıyor. Toplumumuzun, çiftleri olumsuz yönde etkileyecek bu tür davranışlarından vazgeçmesi gerekir. Çiftlere, çocuk sahibi olmaları için yardımcı olmamız yapmamız gereken en doğru davranıştır.'' Çocuk sahibi olmak için en uygun yaşın 22 olduğuna da dikkat çeken Prof.Dr.Yıldırım, "Çocuklarınızı 20 yaşından önce evlendirmeyin. 20 yaşından önce de bu çocuklardan çocuk beklemeyin. Çünkü 20 yaşından önce çocuk sahibi olmak fizyolojik olarak sakıncalıdır. Kişinin vücudu, çocuk sahibi olmaya müsait değildir'' diye konuştu. 
     
</TEXT>
</DOC>
