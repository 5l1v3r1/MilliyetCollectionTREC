<DOC>
<DOCNO> 315653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/yazar/altan.html </URL>
<DATE> 2005/02/16/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Tanrı, Doğa, Kozmos "politika"dan anlamaz... 
</HEADLINE>
<TEXT>


İNSAN yığınlarının beyinsel ve gövdesel enerjilerini, çeşitli dallarda -birikimsel bir donanım sonucu- "somut"a çevirerek hem kendi yaşamlarını, hem insanlığın yaşamını kolaylaştıracak ve tatlandıracak bir ortamı yaratamadığı yeterli yollar, yeterli köprüler, yeterli yapılar, yeterli limanlar, yeterli fabrikalar, yeterli laboratuvarlar, yeterli hastaneler, yeterli okullar, yeterli müzeler, yeterli spor salonları vs. yapamadıkları yörelerde en büyük getiri, o yığınların tepesine kurularak saltanat sürmek için bin bir dolap çevirmektedir ki, o çevrilen bin bir dolabın adına da "politika" denir. 

Ne var ki, en büyük getiriyi itibar görmek ve saltanat sürmek için bin bir dolap çevirmenin, yani "politika"nın sağladığı sanılan yörelerde kışın bir kar yağdı mı kentlere kurtlar iner ve bir lodos fırtınası, insanların anasını gebe bırakır. 
Çünkü Tanrı, Doğa, Kozmos "politika"dan anlamaz. 

Türkiye, kaç yüz yıldır çevrilmiş dolapların, yani efendim izlenmiş olan politikaların bedelini ödeme evresine girmiş görünüyor. 
Pazar günkü Posta'nın manşeti şöyleydi 
"İşte Türk'ün hali-Devlet İstatistik Enstitüsü'nün rakamlarından yola çıkarak, Gaziantep Sanayi Odası'nın hazırladığı kitap Avrupa yolundaki Türkiye'nin son durumunu ortaya koydu. Okumayı sevmiyoruz ama korsan kitap basıyoruz. Vergi toplamaya bayılıyoruz ama topladığımız parayı çöpe atıyoruz. Elektriğimiz kaçak, evimiz gecekondu." 

Manşetin altındaki ayrıntılar da "Türk'e Türk propagandası"nı, merkep cartasına çevirecek nitelikte... 
Şöyle ki 
"1 Japon yılda 25, 1 İsveçli 10, 1 Fransız 7 kitap okuyor. 1 Türk ise 1 kitabın altında birini okuyor." 

"Türkiye'de her 3 CD'den biri, her 100 kitaptan 40'ı korsan satılıyor." 

"Türkiye'de 60 bin tiner bağımlısı çocuk sokakta yaşıyor." 

"Türkiye'de son 50 yılda 15 kez imar ve gecekondu affı çıktı. Başkent Ankara'nın yaklaşık yüzde 70'i gecekondu olarak kabul ediliyor " 

"Türkiye'de 150 bin aile, İstanbul'un ise yüzde 24'ü kaçak elektrik kullanıyor." 

"Almanya'da kamuya ait 15 bin, Japonya'da 10 bin, İngiltere'de 12 bin araç varken, bu rakam Türkiye için 125 bin." 

"Silah altında zorunlu askerlik yapan personel açısından Çin birinci, Türkiye ikinci sırada yer alıyor." 

"'Her ile bir havaalanı' projesi kapsamında 2.5 milyar dolarımız çöpe gitti. Örneğin 
Günde ortalama 16 yolcunun kullandığı Isparta Süleyman Demirel Havaalanı'nda 51 teknisyen, 43 memur, 21 şoför, 36 itfaiyeci ve 37 hizmetli halen görev yapıyor." 

"Türkiye'de hekim başına 825, Avrupa Birliği ülkelerinde 300 hasta düşüyor." 

"Türkiye'de her bin kişiden 68'inin, Avrupa Birliği ülkelerinde 461'inin otomobili var." 

"IMF'ye dünyadaki en çok borçlu ülke Türkiye." 

"1 litre benzin için ödediğimiz paranın yüzde 75'i vergi." 

Bir yanda enerji ve ilaç yolsuzlukları, bir yanda İstanbul'da iyice pıtırıklaşan sokak çeteleri... 
Hiç enseyi karartmayın. Politikacıların çevirdikleri dümenler sonucu, olduğundan fazla görünme angutluğuna uğratılmış olan Türkiye politikadan hiç mi hiç anlamayan, Doğa kriterlerinin gerçekleriyle tırpanlanmada... 
Bir de 7.4 şiddetinde bir İstanbul depremiyle karşılaşıldığında... 
Neyse... 
Hamasi tatavalara abanarak afilenmenin de parantezi ister istemez kapanacak bir yerde... 

İstanbul'da artan kapkaçlar, hırsızlıklar, sokak çeteleri vaktiyle birçok kez yaşandığı gibi, son toplamda bir kent yağmasının minik minik fitillerini de ateşlemeye uzanabilir. 
İçten dıştan da, pek l tetiğine basılabilecek bir provokasyon... 
Ve bir anda bir sıkıyönetim ilanı... Medyanın sansürlenmesi... 
En sonunda yine militerlere muhtaç kalındığı analizleri... Derken olmadık yerlerde fışkıran kanlı çalkantılar... 
Politikacı sözlüğüne göre, "felaket tellallığı" rolüne özendiğimiz yoksa da böylesi bir olasılığın zehirli potansiyeli var İstanbul'da... 

En büyük sorun eğitimsizlik değil Türkiye'de... Türkiye'de en büyük sorun, eğitilmiş görünenlerin de piyasasının bulunmaması ve en şatafatlı getirinin makam sahipliğindeymiş gibi görünmesi... 
Muallim Naci'nin neredeyse 130 yıl önce yazdığı bir saptama vardır 
"Marifet iltifata tabidir 
Müşterisiz mesa çalışma zayidir boşunadır . 

Adam başı ulusal gelirin, dengeli bir dağılımla 20 bin dolar olduğu bir Irak'ta iktidar politikacılarıyla yandaşları da, sıradan vatandaşlar görüntüsünde yaşasalar bu kadar kan dökülür müydü mezhepler, aşiretler, cemaatler arasında 

İktidara geçip saltanat sürmek için, daha çok kanlı kavgalar yaşanacağa benzer Müslümanlar dünyasında hele bir de bunların orkestra şefliğini, kavgalar için silah da satan dış merkezler yapıyorsa... 
Hele bir de "kurtarıcı" pozundaki hırslı politikacıların saltanatı ve avantası uğrunda ölenlere "vatan için ölenler" denmiyor mu Doğa ile ters düşmemenin tek köprüsü olan "akıl"ı, umacılar kemirmeye başlıyor... 



</TEXT>
</DOC>
