<DOC>
<DOCNO> 318133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/yazar/sazak.html </URL>
<DATE> 2005/02/24/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Hastane eziyeti 
</HEADLINE>
<TEXT>


Sağlık Bakanlığı'na devredilen SSK hastanelerinde korkulan oldu. Hastane önlerindeki kuyruklar, binlerce insanın 'hazırlıksız' geçiş nedeniyle çektikleri eziyeti gösteriyor. 
Tabelalar değişti ama hastane çilesi bitmedi 
Peki bu yığılma nereden kaynaklanıyor Kaosun nedeni, sevk işlemleri ve kimi eczanelerin reçete sorgulaması gibi bürokratik hazırlıksız mı Yoksa 'sistem'e dönük daha temel sıkıntılar mı yaşanıyor 
Hastane önlerindeki manzarayı dün Türk Tabipler Birliği Başkanı Füsun Sayek ve DİSK Başkanı Süleyman Çelebi ile konuştuk. 
Füsun Hanım, yasa çıkarken yaptığı uyarıların dikkate alınmayışı nedeniyle üzgündü. SSK'li hastaların mağduriyetinin Sağlık Bakanlığı'nın görüşleri aksine 'eskiyi aratır' hale geldiğini belirtirken şunları söyledi 
"Bu sistem çalışmaz. Hastane kuyruklarında gözlenen mağduriyetin kısa sürede önlenmesi bir yana, kronikleşmesi tehlikesi vardır. Korktuğumuz başımıza geldi. İnsanların perişan edildiğini gördükçe acı çekiyorum. Hiçbir hazırlık yapılmadan SSK hastaneleri devredildi. Hükümeti uyarmıştık. SSK hastanelerinin kanser, böbrek hastalıkları gibi ağır tedavilerde verdikleri önemli hizmetler vardı. SSK, toplu ilaç alımı yaptığı için reçeteler konusunda da ucuz ve yerleşik hizmet veriyorlardı. Yığılmaların bir kısmının da sağlık ocağı ve dispanserler gibi semtlerde hizmet veren yerlerin de kapatılmış olmasından kaynaklandığını düşünüyorum." 
Türk Tabipler Birliği Başkanı Sayek, tasarı Meclis'te görüşülmeden yaptığımız bir söyleşide olacaklar konusunda hükümeti uyarmıştı 
"AKP Hükümetinin yapmak istediği aslında reform değil, varolan kaotik sağlık sistemine yasal kılıf uydurmak. Bizim itirazımız da bu noktada. Bu sistem hasta dostu değil. Türkiye'de böbrek hastalarının, kanser hastalarının büyük bir kısmı SSK tarafından tedavi edilmektedir. Maliyet hesaplarında kişi başına en ekonomik harcamayı SSK yapıyor. Yeni yasayla, hastaneler devredilip, genel sağlık sigortasının devreye girmesiyle, SSK'linin bu hizmete katkı payı artacak. Bıçak parası diye yakınılan şey, devlet eliyle yaygınlaştırılacak." 
DİSK Başkanı Süleyman Çelebi de aynı kaygıyı paylaşıyor. 
Çelebi'ye göre SSK'liler birkaç yıl sonra bugünkü sağlık hizmetini de alamayacaklar. Ödedikleri prim kadar tedavi görecekler. Sistem tümüyle çökecek 
Eski SSK hastanelerindeki yığılmayı ise sağlık hizmetleri 'tek çatı' altında toplandıktan sonra Emekli Sandığı, Bağ-Kur emeklilerinin de Sağlık Bakanlığı hastanelerine gitmelerine bağlıyor Çelebi. Sonuçta değişen sadece tabelalar. Geçmişte SSK hastanelerini beğenmeyenler şimdi kuyruğa giriyor. 
Mağduriyeti önlemek 'reform yorgunu' hükümete düşüyor. 



</TEXT>
</DOC>
