<DOC>
<DOCNO> 331254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonyas10.html </URL>
<DATE> 2005/04/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Alkol tüketimi anne sütünü azaltıyor 
</HEADLINE>
<TEXT>

     NEW YORK, DHA 

      AMERİKALI bilim adamları tarafından yapılan bir araştırma, alkol tüketiminin emziren annelerde süt miktarının azalmasına yol açtığını ortaya koydu. 
     Pennsylvania'daki Monell Kimyasal Duyular Merkezi uzmanları, üzerinde gözlem yapılan emzirme dönemindeki 17 kadına bir gün alkollü portakal suyu, ertesi gün de sade portakal suyu verdi. Portakal suyuyla birlikte içirilen alkol miktarı 2 kadeh şaraba eşitti. 
     
     HORMON SEVİYELERİNİ ETKİLİYOR 
     Gözlemlerin sonucunda, alkol alınan günlerde vücutta süt üretimiyle ilgili 'oksitosin' ve 'prolaktin' hormonlarında büyük iniş çıkışlar kaydedildi. Deneye katılan annelere o gün alkol verilmişse oksitosin düzeyinin yüzde 78 gerilediği, prolaktin seviyesinin ise yüzde 336 arttığı tespit edildi. 
     Uzmanlar bunun sonucunda anne vücudunda süt üretiminin geç başladığını ve ortalamaya oranla daha az miktarda süt salgılandığını bildirdi. 
     
</TEXT>
</DOC>
