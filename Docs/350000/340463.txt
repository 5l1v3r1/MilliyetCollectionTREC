<DOC>
<DOCNO> 340463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonsiy01.html </URL>
<DATE> 2005/05/07/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
AKP'de 12 Mayıs hazırlıkları Kararı parti değil devlet verecek... 
</HEADLINE>
<TEXT>

     Avrupa İnsan Haklarnı Mahkemesi’nin AİHM 12 Mayıs’ta açıklayacağı Abdullah Öcalan kararına karşı izlenecek tutum konusunda AKP’deki ağırlıklı eğilim, "Konuyu parti ve hükümet boyutundan çıkararak MGK’da belirlenecek bir devlet politikasına çevirmek" yönünde belirdi. 
     Edinilen bilgilere göre AİHM’nin Öcalan kararını açıklayacağı 12 Mayıs öncesinde AKP’de izlenecek yöntem konusundaki tartışmalar başladı. AİHM’nin Türkiye’den Öcalan’ın yeniden yargılanmasını isteyeceğine kesin gözüyle bakılırken, böylesi bir karar karşısında alınacak tutumun AKP ve hükümetle sınırlı olmaması gerektiği görüşü benimsendi. 
     
     PARA ÖDENMESİ GÜNDEMDE YOK 
     AKP’de, AİHM’in olası kararı karşısında yeniden yargılama için Ceza Muhakemeleri Kanunu’nda CMK değişiklik gerektirmesi nedeniyle konunun CHP’yi de içine alacak bir şekilde "mutabakat politikası" ile çözüme kavuşturulmasının önenime vurgu yapıldı. AİHM’nin kararında açıkça belirtildiği takdirde yeniden yargılama yerine Öcalan’a tazminat ödenmesi formülü, izlenecek yöntemler arasından çıkarıldı. AKP çevrelerinde, "Yeniden yargılamadan kaçınmak için Öcalan’a tazminat ödenmesi Türkiye’yi daha da zora sokar. Tazminat formülü asla söz konusu olamaz" görüşünde birleşildi. 
     AKP yönetimi, bu değerlendirmeler doğrultusunda konuyu, "Parti ve hükümetle ilgili bir sorun olmaktan çıkararak, devlet ve Meclis politikasına dönüştürme" stratejisi izleme kararı aldı. Konunun, 12 Mayıs’ın ardından çok acele edilmeksizin MGK’ya da taşınarak, izlenecek yöntemin, "bir devlet politikası" boyutunda kamuoyuna açıklanması planlanıyor. Bu şekilde bir süredir gündemde olan milliyetçi protestoların da yükselişinin engellenmesi amaçlanıyor. 

ANKA 
     
</TEXT>
</DOC>
