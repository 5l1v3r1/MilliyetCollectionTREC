<DOC>
<DOCNO> 300046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonyas18.html </URL>
<DATE> 2004/12/22/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ankaralılar'a yılbaşı seçenekleri... 
</HEADLINE>
<TEXT>

     Başkentte yılbaşı eğlencesinin bedeli 75 milyon lira ile 250 milyon lira arasında değişiyor. 
     Başkentte yılbaşı gecesini 5 yıldızlı otellerde geçirmenin bedeli 120-250 milyon lira arasında değişiyor. Yılbaşında gece kulüpleri ve barlarda ise 75-110 milyon liraya eğlenmek mümkün... 
     Etap Altınel Oteli yılbaşı gecesi konuklarını iki ayrı salonda ''Ateş Show'', ''Davul Show'', Rus Revüsü ve oryantal ile ağırlamaya hazırlanırken, Hilton Oteli'nde konuklar yeni yılı, ünlü tenor Ferhat Göçer'in geniş repertuvarını dinleyerek karşılayacak. Büyük Anadolu Oteli'nde eğlenenler ünlü sanatçı Yıldız Tilbe ile coşarken, Bilkent Otel'de Grup Turkuaz sahne alacak. 
     AA muhabirinin edindiği bilgiye göre, Sheraton Oteli'nde yılbaşı eğlencesinin bedeli 120-250 milyon lira arasında değişiyor. Konuklarını üç ayrı salonda ağırlayacak olan Sheraton'ın, ''İtalyan mutfağı, dünya içkileri ve Bollinger şampanyası'' ikram edeceği programına katılmak isteyenler 250 milyon lira ödeyecek. Sheraton'da açık büfe, yerli içki ve canlı müziğin yer alacağı programın bedeli 160 milyon lira, yeni yıla hareketli başlangıç yaparak barda girmek isteyenler de limitsiz yerli içki ve canlı müzik için 120 milyon lira ödeyecek. 
     
     ÜNLÜ TENOR FERHAT GÖÇER'LE GÜZEL BİR GECE 
     Hilton Oteli ise yılbaşı gecesi konuklarına 4 ayrı alternatif sunacak. Kavaklıdere Balo salonunda ünlü tenor Ferhat Göçer, geniş repertuvarıyla konuklarını selamlarken, Marco Polo Restaurant'ta klasik müzik eşliğinde özel gurme mönü sunulacak. Anadolu Balo Salonu'nda ise konuklar Levent-Pelin ikilisinin seslendirecekleri şarkılarla coşacak. Dans etmek isteyenler ise geceyi Lotus Bar'da karşılayacak. Hilton'daki programlar, 95-180 milyon lira arasında değişiyor. 
     Bilkent Otel, yılbaşı balosunu, Sakarya Balo salonunda gerçekleştirecek. Grup Turkuaz'ın yılbaşı özel mönüsü ve limitsiz yerli içki eşliğinde sahne alacağı gecenin fiyatı 140-160 milyon lira arasında değişecek. 
     Çocuklar için animasyon grubu, bakıcı, oyun ve uyku odası da hazırlayan otel, ayrıca çocuk mönüsü de çıkaracak. 
     
     YENİ YILI ATEŞ VE DAVUL SHOW'LA KARŞILAYIN 
     Etap Altınel, konukları için iki ayrı salonunda ilginç eğlenceler hazırladı. 
     Orkestra Grup Karma, Grup Sadabad Dans Show, Ateş Show, Latife Koşar ve saz heyeti ile oryantal gösterisinin, yılbaşı gala mönüsü ve limitsiz yerli içki eşliğinde sahne alacağı Mozart Balo Salonu'nda eğlenmenin bedeli 130 milyon lira olacak. 
     Havuzlu salonda Türk Halk ve Sanat müziği, Davul Show, Rus Revüsü ve oryantal eşliğinde limitsiz yerli içki, zengin mönüden yararlanacaklar ise 148 milyon lira ödeyecek. Etap Altınel de çocuklar için özel program ve mönü hazırladı. 
     Büyük Anadolu Oteli'nde yılbaşını geçirecekler ise yeni yılı ünlü sanatçı Yıldız Tilbe'nin programı ile karşılayacak. Özel yılbaşı mönüsü, limitsiz içki ve çocuklar için özel program hazırlanan otelde eğlenecekler 179 milyon lira ödeyecek. 
     
     GECE KULÜPLERİ VE BARLARDA EĞLENCE 
     Başkentte yeni yıla kulüp ve barlarda girmenin bedeli de 75 milyon lira ile 110 milyon liraya arasında değişiyor. 
     Başkentin önemli eğlence merkezlerinden kalede bulunan Boyacızade Konağı ise konuklarını fasıl programları, oryantaller, limitsiz içki ve özel yılbaşı mönüsü ile ağırlayacak. Yılbaşı gecesi Boyacızade Konağı'nda eğlenmenin bedeli 75 milyon lira. 
     Klasik bir meyhane gecesiyle yılbaşını kutlamak isteyenlerin tercih edebileceği Rakıcı'da ise piyanist şantör ve oryantalle eğlenilecek. Fiyatın kişi başı 75 milyon lira olarak belirlendiği gecede konuklara özel yılbaşı mönüsü ve limitsiz içki sunulacak. 
     Yöresel peynirler, mezeler, bahçe salatası, minik köfteler, börekler, hindi fileto, meyve tabağı ve işkembe çorbasından oluşan mönüsünü, Grup SMYRNA'nın canlı müziği eşliğinde sunacak olan Meandros Restoran'da güzel bir yılbaşı gecesi geçirmek isteyenler 80 milyon lira ödeyecek. 
     Salata Bar da konuklarını ''Neslihan''ın şarkılarıyla sabah saat 05.00'a kadar eğlendirmeye hazırlanıyor. Salata Bar konukları için, mezeler, sıcak yemekler, meyve ve tatlılar ile limitsiz içkinin bulunduğu özel yılbaşı mönüsüne ek olarak, bahçede barbekü partisi ve sabah çorbası da hazırlayacak. Noel Baba'nın dağıttığı hediyelerin de ekleneceği Salata Bar'da yılbaşı geçirmek isteyenler de 110 milyon lira ödeyecek. 
     
</TEXT>
</DOC>
