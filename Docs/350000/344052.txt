<DOC>
<DOCNO> 344052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sontur25.html </URL>
<DATE> 2005/05/19/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Gaziantep'teki kutlamalarda bazı öğrenciler baygınlık geçirdi 
</HEADLINE>
<TEXT>

     19 MAYIS’I KUTLUYORUZ... 
     -GAZİANTEP’TEKİ KUTLAMALARDA BAYGINLIK GEÇİREN ÖĞRENCİLERE İLK YARDIM EKİPLERİ MÜDAHALE ETTİ -YALOVA’DA KIZ MESLEK LİSESİ İLE YALOVA LİSESİ’NDEN ERKEK ÖĞRENCİLERİNİN SUNDUKLARI DANS VE AKROBASİ GÖSTERİLERİ İZLEYENLERDEN BÜYÜK ALKIŞ ALDI FOTOĞRAFLI 
     ANKARA A.A - 19.05.2005 - 19 Mayıs Atatürk’ü Anma ve Gençlik ve Spor Bayramı, tüm yurtta coşkuyla kutlanıyor. 
     Gaziantep’te, 19 Mayıs Atatürk’ü Anma, Gençlik ve Spor Bayramı, Demokrasi Meydanı ve Kamil Ocak Stadı’nda düzenlenen törenlerle kutlandı. 
     Törene Vali Lütfullah Bilgin, Büyükşehir Belediye Başkanı Asım Güzelbey, AK Parti Gaziantep Milletvekilleri Ahmet Uzer, Mehmet Sarı CHP Gaziantep Milletvekili Abdülkadir Ateş, 5. Zırhlı Tugay Komutanı Tuğgeneral Necdet Sezginer ile diğer askeri ve idari yetkililer, öğrenciler ve öğretmenler katıldı. 
     Kutlamalar sırasında, yaklaşık 30 derece sıcaklıkta gösteri sunan bazı öğrencilerin baygınlık geçirdiği gözlenirken, öğrencilere saha kenarında hazır bekletilen ilk yardım ekipleri müdahale etti. 
     
     70 YAŞINDAKİ KADIN İZDİHAMDA YARALANDI 
     Bu arada töreni izlemeye gelen Kuvayi Milliye Mücahitler Derneği üyeleri arasında bulunan 70 yaşındaki Bedriye Kaylak yaşanan izdihamda yaralandı. Yaşlı kadına müdahale etmek isteyen ilk yardım ekipleri seyirci tribününün kapısının kilitli olması nedeniyle bir süre tribüne giremedi. 
     Kapının görevliler tarafından açılmasının ardından Kaylak ambulansa taşınarak, tedavi altına alındı. 
     Öğrenciler, daha sonra dokudukları dev Türk Bayrağı’nı sahada açtı. Jimnastik grubunun sunduğu gösterilerin ardından Gaziantep Valisi Lütfullah Bilgin, Büyükşehir Belediye Başkanı Asım Güzelbey, AK Parti Gaziantep milletvekilleri Ahmet Uzer, Mehmet Sarı CHP Gaziantep milletvekili Abdülkadir Ateş ve törene diğer katılanlar halay çekti. 
     
     YALOVA’DAKİ KUTLAMALAR... 
     19 Mayıs Atatürk’ü Anma, Gençlik ve Spor Bayramı, Mustafa Kemal 
     Atatürk’ün "Benim kentim" olarak nitelediği Yalova’da da coşkuyla kutlandı. 
     Yalova Valisi Yusuf Erbay, Belediye Başkanı Barbaros Binicioğlu, Garnizon Komutanı Vekili Kurmay Albay Semih Yeşilbursa ile kamu kurumlarının, siyasi partilerin ve sivil toplum örgütlerinin yöneticilerinin Cumhuriyet Meydanı’ndaki Atatürk Anıtı’na çelenk sunmalarıyla başlayan tören, Atatürk Stadı’ndaki kutlamalarla devam etti. 
     Atatürk’ün Gençliğe Hitabesi, Gençliğin Ata’ya cevabının seslendirildiği törenin son bölümünde dans ve jimnastik gösterileri yer aldı. Anadolu Kız Meslek Lisesi ve Yalova Lisesi’nin erkek öğrencilerinin sundukları dans ve akrobasi gösterileri izleyenlerden büyük alkış aldı. 
     
     MERSİN’DEKİ TÖRENLERE YOĞUN KATILIM.. 
     Mersin’deki törenler, Cumhuriyet Alanı’ndaki Atatürk Anıtı’na çelenklerin konulmasıyla başladı. 
     Mersin Valisi Atilla Osmançelebioğlu, Akdeniz Bölge ve Garnizon Komutanı Tuğamiral Necati Kurt, Büyükşehir Belediye Başkanı Macit Özcan, CHP’li milletvekilleri Hüseyin Özcan ve Ali Oksal’ın katıldığı törenlere halkın katılımının yoğun olduğu gözlendi. 
     Atatürk Anıtı’nın ardından, Tevfik Sırrı Gür Stadyumu’nda devam eden kutlamalarda, lise öğrencilerinin renkli gösterileri halk tarafından ilgiyle izlendi. 
     
     ZONGULDAK’TAKİ KUTLAMALAR.. 
     Zonguldak’ta kutlamalar kapsamında valilik önündeki Atatürk Anıtı’na çelenk konulup saygı duruşunda bulunularak İstiklal Marşı okundu. 
     Kemal Köksal Stadyumu’nda gerçekleştirilen törende Vali Yavuz Erkmen, 3. Jandarma Er Eğitim Tugay ve Garnizon Komutanı Tuğgeneral Kemal Bayalan ile Belediye Başkanı Secaattin Gonca, merasim cipine binerek vatandaşların ve öğrencilerin bayramını kutladı. 
     Milli Eğitim İl Müdürü Harun Girgin’in konuşmasının ardından tören öğrencilerin gösterileriyle sona erdi. 
     Bartın ve Karabük’te de kutlamalar yapıldı. 
     
     EDİRNE 
     Edirne Milli Eğitim Müdürü Hulusi Beşiroğlu, 25 Kasım Stadyumu’nda düzenlenen törende yaptığı konuşmada, Atatürk’ün, Cumhuriyet’i koruyup, yaşatacağına ve yücelteceğine inandığı Türk gençliğine emanet ettiğini anımsattı. 
     Beşiroğlu, Türkiye Cumhuriyeti’nin, aklın ve bilimin ışığında, Avrupa’da birçok ülkenin nüfusu kadar genç, dinamik insan kaynağı ile dünyanın en gelişmiş ülkesi olmaya aday olduğunu ifade etti. 
     Edirne Valisi Nusret Miroğlu, Edirne Belediye Başkanı Hamdi Sedefçi ve 3. Mekanize Piyade Tümen Komutanı Tümgeneral Ali İhsan Gürcihan, ilköğretim okulları arası, spor, kompozisyon, resim ve şiir yarışmalarında dereceye giren öğrencilere ödüllerini verdi. Törende, öğrenciler çeşitli gösteriler sundu. 
     
     KIRKLARELİ 
     Kırklareli’ndeki törenlere katılan Vali İsmet Metin, 55. Mekanize Piyade Tugay Komutanı Tuğgeneral Ahmet Yavuz, Belediye Başkanı Cavit Çağlayan ve beraberindekiler, Atatürk Stadyumu’nda halkın ve öğrencilerin bayramını kutladı. 
     Vali Metin, Tugay Komutanı Tuğgeneral Yavuz ve Belediye Başkanı Çağlayan, Gençlik Haftası nedeniyle çeşitli branşlarda derece alan öğrencilere ödül verdi. Tören geçişinden sonra öğrenciler çeşitli gösteriler yaptı. 
     
     TEKİRDAĞ 
     Tekirdağ Valisi Ahmet Özyurt, Cumhuriyet Meydanı’ndaki Atatürk Anıtı’na çelenk koyduktan sonra Şeref Defteri’ni imzaladı. 
     Namık Kemal Stadyumu’ndaki törene, 8. Mekanize Piyade Tugay Komutanı Tuğgeneral Mehmet Daysal, Belediye Başkanı Ahmet Aygün, Emniyet Müdürü Cemil Dinç ve bazı milletvekilleri katıldı. 
     Tören, Gençlik Haftası nedeniyle düzenlenen yarışmalarda dereceye giren öğrencilere ödüllerinin verilmesi ve gösterilerle son buldu. 
     
     MANİSA 
     Manisa’daki kutlamalar, Cumhuriyet Alanı’ndaki Atatürk ve Milli Egemenlik Anıtı’na çelenk konulmasıyla başladı. 
     Vali Orhan Işın, Garnizon Komutanı Tuğgeneral Sami Demirel, Belediye Başkanı Bülent Kar, Celal Bayar Üniversitesi Rektör Yardımcısı Prof. Dr. Cengiz Yılmaz ve diğer protokol üyeleri, törene katılanların ve vatandaşların bayramını kutladı. 
     Törende çeşitli yarışlarda dereceye giren okul ve sporcular ödüllerini aldı. Spil Dağı’ndan dağcılar tarafından getirilen toprak, su ve çiçek de Vali Orhan Işın’a verildi. Gösteriler sırasında bayılan iki kız öğrenciye alandaki sağlık görevlileri müdahale etti. 
     
     MUĞLA 
     Muğla Atatürk Stadı’ndaki kutlamalar, Vali Hüseyin Aksoy, Belediye Başkanı Osman Gürün ve Jandarma Alay Komutanı Albay Zafer Karataş’ın öğrencilerin ve vatandaşların bayramını kutlaması ile başladı. 
     Muğla Valisi Hüseyin Aksoy, öğrenciler tarafından getirilen Türk Bayrağı ve Samsun’dan getirilen toprağı teslim aldı. Kutlamalar, öğrencilerin Atatürk’e Gençliğe Hitabesi’ni okuması ve geçit töreninin ardından sona erdi. 
     
     UŞAK 
     Uşak’ta ise Atatürk Anıtı’na çelenk bırakılmasından sonra 1 Eylül Stadı’nda devam eden törenlere, Vali Vekili Mustafa Güney, İl Garnizon Komutan Kıdemli Albay Coşkun Usta, Belediye Başkanı Mesut Apaydın, AK Parti Milletvekili Ahmet Çağlayan, CHP Milletvekili Osman Coşkunoğlu, Cumhuriyet Başsavcısı İhsan Eroğul, diğer protokol üyeleri ve vatandaşlar katıldı. 
     Lise öğrencilerinin hazırladıkları gösteriler çok sayıda vatandaş tarafından ilgiyle izlendi. 
     
</TEXT>
</DOC>
