<DOC>
<DOCNO> 331543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur27.html </URL>
<DATE> 2005/04/08/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
TCDD Yargı süreciyle makinistlerin memurluktan çıkarılması ilişkisiz 
</HEADLINE>
<TEXT>

     TCDD Genel Müdürlüğü, Yüksek Disiplin Kurulu'nun, Sakarya'nın Pamukova ilçesinde meydana gelen tren kazasında makinistler Fikret Karabulut ve Recep Sönmez'e, ''livrede belirtilen hıza uymadıkları ve kuralları ihlal ettikleri'' gerekçesiyle ''memuriyetten çıkarma'' cezası verdiğini belirterek, devam eden yargı süreci ile bu uygulama arasında herhangi bir ilişki bulunmadığını bildirdi. 
     TCDD Genel Müdürlüğü'nden yapılan açıklamada, son günlerde bazı basın ve yayın organlarında Pamukova yakınlarında meydana gelen tren kazasından, makinistler Fikret Karabulut ve Recep Sönmez'in sorumlu tutulduğu ve işten kovulduğu şeklinde haberlere yer verildiği anımsatıldı. 
     Açıklamada, 22 Temmuz 2004'te Yakup Kadri Ekspresi'nin Mekece-Osmaneli arasında 80 kilometre hızla seyretmesi gerekirken, 132 kilometre hıza gittiği ve hız aşımı nedeniyle ölümlü bir kaza meydana geldiği kaydedildi. 
     Söz konusu güzergahta livrede belirtilen hıza uymayan ve kuralları ihlal eden makinistler Karabulut ve Sönmez hakkında 21 Ekim 2004'te tahkikat raporu düzenlendiği belirtilen açıklamada, şöyle devam edildi 
     ''Makinistlerin işlediği bu tür suçlar, TCDD Personel Yönetmeliği'nin memuriyetten çıkarma cezasını gerektiren fiil ve haller başlıklı 102. maddesinin 'ihmal, dikkatsizlik, yetkisizlik veya mevzuata uymazlık neticesi önemli bir kazaya sebebiyet vermek' suçlarını açıklayan a maddesine girmektedir. Bu çerçevede, ilgili makinistlere Yüksek Disiplin Kurulu'nun 31 Aralık 2004 tarihli kararıyla 'memuriyetten çıkarma' cezası verilmiştir. Verilen ceza, Yönetim Kurulu'nun 16 Mart 2005 tarihli kararıyla onaylanmıştır.'' Pamukova kazasının makinistlerine verilen ''memuriyetten men'' cezasının, tamamen TCDD Personel Yönetmeliği'nde yer alan ve personelin görev ve sorumluluklarını yerine getirirken uyması gereken kurallara uymadığı durumlarda tüm personele uygulanabilen ceza olduğu belirtilen açıklamada, kurallar ve disiplinsizlik sonucu verilen cezaların, tüm personel tarafından bilindiği, yalnızca Pamukova kazasında değil, daha önceki benzer kural ihlallerinde de aynı hükümlerin uygulandığı kaydedildi. 
     Tren şefi Köksal Coşkun, makinistler Karabulut ve Sönmez hakkında Sakarya 2. Ağır Ceza Mahkemesi'nde ''tedbirsizlik ve dikkatsizlik, meslek ve sanatta tecrübesizlik, nizam, emir ve kaidelere riayetsizlik sonucu 37 kişinin ölümüne ve 90 kişinin yaralanmasına sebebiyet vermek'' suçundan açılan kamu davasının devam ettiği anımsatılan açıklamada, ''Devam eden yargı süreci ile terkin uygulaması arasında herhangi bir ilişki bulunmamaktadır'' denildi. 
     
</TEXT>
</DOC>
