<DOC>
<DOCNO> 345290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sondun15.html </URL>
<DATE> 2005/05/24/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Suriye, ABD ile köprüleri attı 
</HEADLINE>
<TEXT>

     ABD’de yayımlanan New York Times gazetesi, Suriye’nin ABD ile askeri ve istihbarat alanındaki bütün bağlantılarını kestiğini duyurdu. 
     Irak’taki terör eylemleri nedeniyle iki ülke arasındaki ilişkilerin daha da gerilmesinin bir sinyali olarak nitelendirilen açıklama, Suriye’nin Washington Büyükelçisi İmad Mustafa’dan geldi. Mustafa, gazeteye verdiği demeçte, ülkesinin son 10 gündür Amerikan Merkezi Haberalma Teşkilatı CIA ve ABD ordusuyla ’tüm bağlantıları’ kopardığını ve bunda ’ABD’nin Suriye’ye karşı haksız ithamlarının etkili olduğunu’ söyledi. 
     Washington, Şam yönetimini, Irak’taki direnişe Suriye’den insan ve para akışını engellemek için yeteri kadar önlem almamakla suçluyordu. 
     
     ’WASHINGTON SURİYE İLE İLİŞKİLERİ GERME KARARI ALDI’ 

     Büyükelçi Mustafa, "Suriye’nin Irak’taki direnişçilere karşı aldığı önlemlere ve Lübnan’dan askerlerini çekmesine rağmen Washington’un Suriye ile ilişkileri germe kararı aldığını" savundu. 
     İki ülke arasındaki istihbaratın özellikle Irak sınırında güvenliği sağlamakta kullanıldığı ifade edilirken, gazete, Amerikan yönetiminin Suriye’ye askeri, diplomatik ve ekonomik yaptırım seçeneklerini ele aldığını ifade etti. 
     

     
</TEXT>
</DOC>
