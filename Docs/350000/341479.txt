<DOC>
<DOCNO> 341479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun25.html </URL>
<DATE> 2005/05/11/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Dünyada 12 milyon kişi zorla çalıştırılıyor 
</HEADLINE>
<TEXT>

     Birleşmiş Milletler BM , dünyada halen 12,3 milyon kişinin zorla çalıştırıldığını, hükümetlerin buna karşı açık hükümler içeren yasalar çıkarmasını istedi. 
     BM Uluslararası Çalışma Örgütü ILO , bugün yayımladığı 87 sayfalık raporda, zorla çalıştırılanların sırtından her yıl 32 milyar dolar haksız kazanç sağlandığını belirtti. 
     ILO Genel Direktörü Juan Somavia, "Zorla çalıştırma küreselleşmenin öteki yüzüdür ve uygarlığın geriye gidişi anlamına gelmektedir. Zorla çalıştırma insanların temel haklarını ve onurlarını ayaklar altına almaktadır. ILO zorla çalıştırmaya karşı hükümetler ile işveren ve işçi örgütlerinin oluşturduğu küresel bir ittifak kurulmasını istiyor" dedi. 
     Örgütün verilerine göre, zorla çalıştırılanların sayısı açısından 9,5 milyon kişiyle Asya birinci sırada yer alıyor. Asya’yı 1,3 
     milyonla Latin Amerika ve Karayipler, 660 binle Sahra Altı Afrika, 360 binle en gelişmiş ülkelerin bulunduğu Avrupa ve Kuzey Amerika, 260 binle Ortadoğu ve Kuzey Afrika izliyor. ILO, zorla çalıştırmanın hükümet tarafından uygulandığı en önemli örnek olarak Myanmar’ı gösterdi, ancak her ülkede kaç kişinin zorla çalıştırıldığını gösteren rakamlar vermedi. Rapora göre, zorla çalıştırılanların yüzde 56’sını kadınlar oluşturuyor ve bunların yüzde 40’ı 18 yaşın altında bulunuyor. 9,8 milyon kişi tek bir kişi tarafından ev işleri veya tarım gibi sektörlerde sömürülürken, 2,5 milyonu ya hükümetler ya da hükümetlere karşı savaşan örgütler tarafından zorla çalıştırılıyor. Zorla çalıştırılanların yaklaşık beşte biri, bir ülkeden diğerine kaçak olarak götürülerek insan ticaretinde kullanılan kişilerden oluşuyor. 
     
</TEXT>
</DOC>
