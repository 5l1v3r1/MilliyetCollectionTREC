<DOC>
<DOCNO> 305188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonspo38.html </URL>
<DATE> 2005/01/10/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Veysel Cihan İkinci yarıda taraftarımızı sevindireceğiz... 
</HEADLINE>
<TEXT>

     Beşiktaş'ın forvet oyuncusu Veysel Cihan, ilk yarıda üzdükleri siyah-beyazlı taraftarları, ikinci yarıda alacakları iyi sonuçlarla sevindireceklerini söyledi. 
     Antalya'da katıldığı Efes Cup 4'te, Hollanda'nın Vitesse Arnhem takımını 1-0 yenen Beşiktaş'ta, golü atan futbolcu olan Veysel, kulübün resmi internet sitesine açıklamalarda bulundu. Forma şansı bulduğu son maçlarda performansıyla dikkat çeken Veysel, yedek kulübesinde oturduğu dönemlerde çok çalıştığını belirterek, ''Son zamanlarda forma şansı buluyorum ve bunu iyi değerlendirdiğimi sanıyorum. Eksiklerimi, oynadığım sürece hızlı bir şekilde aşacağım'' dedi. 
     Ligin ilk yarısında, Beşiktaş camiasına yakışmayacak ve hak etmedikleri sonuçlar aldıklarını ve taraftarları üzdüklerini ifade eden Veysel, şunları kaydetti 
     ''İlk yarıda taraftarlarımızı üzdük. İkinci yarıda daha iyi sonuçlar alarak onları sevindireceğiz. Çalışmalarımızı bu doğrultuda sürdürüyoruz. Oyuncular olarak birbirimizi her geçen gün daha iyi tanıyoruz ve anlıyoruz. Bu konuda ilk yarıda sıkıntılar yaşadık. Üst üste kötü sonuçlar bizi bir hayli yıprattı. İkinci yarıya, evimizde oynayacağımız maçlarla gireceğiz. Arzuladığımız sonuçlarla iyi bir başlangıç yapıp, nerelere gelebileceğimizi herkese göstermek istiyoruz. İlk maçlarımızı kazandığımız takdirde ligin üst sıralarında büyük değişiklikler olacağına inanıyorum.'' 
     
</TEXT>
</DOC>
