<DOC>
<DOCNO> 334048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sontur12.html </URL>
<DATE> 2005/04/16/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
3 yaşındaki kız dövülerek mi öldürüldü 
</HEADLINE>
<TEXT>

     Konya'da, vücudunda darp ve yanık izleri tespit edilen 3 yaşındaki kız çocuğunun ölümünden sorumlu tutulan babası ve birlikte yaşadığı kadın tutuklandı. 
     Meram İlçe Jandarma Komutanlığı'na bağlı ekipler tarafından Konya Adliyesi'ne getirilen Ali Geyik ve imam nikahıyla birlikte yaşadığı Revide Burunduk, Savcılıkta ifadeleri alındıktan sonra tutuklanmaları talebiyle nöbetçi mahkemeye sevk edildi. 
     Mahkeme tarafından tutuklanan çift, E Tipi Kapalı Cezaevi'ne gönderildi. 
     Fatma Geyik'in cenazesini toprağa vermek üzere Musalla Mezarlığı'na getiren Revide Burunduk, görevlilerin çocuğun vücudundaki morluklar ve yanık izlerini fark etmesi üzerine jandarma tarafından gözaltına alınmıştı. 
     Çocuğu döverek ölümüne neden olduğu iddiasıyla Burunduk'tan sonra çocuğun babası Ali Geyik de yakalanmış, Fatma Geyik'in yapılan otopsisinde, ciğer ve beyninde kanama meydana geldiği, vücudunun değişik yerlerinde morluklar ve yanık izleri olduğu belirlenmişti. 
     
</TEXT>
</DOC>
