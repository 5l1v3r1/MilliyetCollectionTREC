<DOC>
<DOCNO> 325252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/yazar/uras.html </URL>
<DATE> 2005/03/20/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Ege'de ayak basılmamış antik kentler var 
</HEADLINE>
<TEXT>


Aydın-Muğla yolundan 26 km içeriye girdik. Karpuzlu ilçesine ulaştık. Maden ocağı için yapılan yoldan dağa tırmandık... Her yer kaya... Ama kayaların arasında Manisa laleleri anemonlar açmış. Kayalık arazi zeytin ağaçları ile kaplı. Bu yıl zeytinler geç olgunlaşmış. Köylüler zeytin topluyor. Dağın tepesine çıkınca şaşırdık. Altı kuleli akropolis duvarlarının çevirdiği bir antik kent. İnsan ayağı değmediğinden 2 bin 300 yıldır ayakta kalmış. Büyük Menderes ile Dalaman Çayı arasındaki topraklar Karya Bölgesi. Bu kent ise Alinda antik kenti. Akropolis'in hemen eteğinde Alinda tiyatrosu. 34 sıralı. Her sıra 300 kişi için yapılmış. Demek ki, bu tiyatroda 10 bin kişi temsil izlermiş. Demek ki, burada 40 - 45 bin kişi yaşarmış. Tiyatronun içi zeytin ağaçları ile kaplanmış. Burası "içinde zeytin tarlası bulunan dünyanın tek antik tiyatrosu" olmalı. Her şey ilk günkü gibi duruyor. Çünkü insanlar buralara tırmanmaya üşenmiş. Taşları taşıyamamış. Kenti yıkarak yağma edememiş. 

Alinda antik kenti 
Alinda, Ege'deki antik kentlerin sadece biri. Geçen hafta pazar sabah 08.00'de İzmir'den çıktık. Akşam 20.00'de döndük. 12 saatte 5 antik kentten, İonya'nın merkezi Efes'ten, dünyada ilk bilimsel çalışmaların yapıldığı Milet'ten geçtik. 2 kent dolaştık. İzmir'de hekim, avukat ve öğretim üyelerinden oluşan ve kendilerine "Dionysos" adı veren bir arkadaş grubu var. Her ay bir yeri dolaşıyorlar. Tarih meraklısı Nedim Atilla grubun önderi. Gidilen yerler hakkında önceden çalışıyor. Geziye katılanlara bilgi veriyor. 
Geçen pazar sabahı nefis bir "bahar sabahı" idi... Gök masmavi, etraf yemyeşildi. İzmir'den İonya'nın içlerine doğru yola çıktık. İonya Gediz ile Büyük Menderes nehirleri arasında kalan bölge. Karayolu "höyükleri" yararak yapılmış. Yol tarihi delerek geçiyor. 
Selçuk'ta 1867'de tren istasyonu ile birlikte yapılan ve Batı Anadolu'nun ilk modern oteli olduğu söylenen "Carpouzo"nun bahçesinde, Efes'e su götüren 2000 yıllık su kemerlerinin, 400 yıllık çam ağacının altında çıtır simit ve peynir yedik, çay içtik. St. Jean Bazilikası'nı, İsa Bey Camii'ni ve sinagogu görüp James D. Cook'un bulduğu heykelleri, British Museum'a taşıdığı arkeolojik alanın önünde dolaştık. 

Alabanda antik kenti 
Yol boyu dağlara yaslanan Metropolis'in kazılar sonu ortaya çıkarılan hamamını gördük. Dönüş yolunda Alabanda antik kentini gezdik. Alabanda antik kenti de ayak değmemiş, yoldan ve gözden uzak bir antik yerleşim bölgesi. Tiyatrosuna ulaşmak için çitlere, senatosuna ulaşmak için taş duvarlara tırmanmak gerekiyor. 
Ege Bölgesi'nde İzmir'de, Türkiye'de yaşayanlar bu güzelliklerin farkında mı bilemiyorum... Ama farkında olsalar önce bu güzellikleri tanır, sahip çıkar, sonra başkalarına tanıtırlar... Binlerce yıl önce MÖ 400'lü yıllarda Herodot demiş ki "İonyalılar İzmir'i ve Efes'i de içine alan, Gediz ile Büyük Menderes arasındaki topraklarda yaşayanlar ülkelerini dünyanın en güzel gökyüzü altında kurdular..." İşte biz de geçen pazar o dünyanın en güzel gökyüzünün altında dolaştık... 



</TEXT>
</DOC>
