<DOC>
<DOCNO> 345813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sontur56.html </URL>
<DATE> 2005/05/25/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
4. Alsancak Şenliği başladı... 
</HEADLINE>
<TEXT>

     Konak Belediyesi tarafından düzenlenen 4. Alsancak Şenliği, kortej yürüyüşüyle başladı. 
     Konak Belediye Başkanı Muzaffer Tunçağ, semt buluşmalarının kentlilik bilincinin yerleşmesine katkı sağladığını belirterek, "Bir yandan Alsancak’ın sorunlarını çözüyoruz, öte yandan da eğleniyoruz. 
     Şenliğe katkı koyan kurum ve kuruluşlara teşekkür ediyorum" dedi. 
     Büyükşehir Belediye Bandosu eşliğinde, Kıbrıs Şehitleri Caddesi üzerindeki Astsubay Misafirhanesi’nin önünden başlayan, Dominik Sevgi Yolu, Mustafabey Caddesi, 1. Kordon, Gündoğdu Meydanı, 2. Kordon güzergahında devam eden ve Salih İşgören İlköğretim Okulu yanında sona eren yürüyüşe, mahalle muhtarları ile semt sakinleri katıldı. 
     Yürüyüş sırasında, Ege Üniversitesi Çeşme Meslek Yüksek Okulu Animasyon Grubu ve Salih İşgören İlköğretim Okulu öğrencileri çeşitli gösteriler sundu. 
     Şenlik çerçevesinde Foto Muhabirleri Resim Sergisi açıldı. Sergide Anadolu Ajansı foto muhabirlerinden Mehmet Özdoğru ile Yeni Asır gazetesi foto muhabirlerinden İbrahim Evrim Ayral’ın serbest konudaki fotoğrafları yer alıyor. 
     Can Yücel Sokağı’ndaki sergi, 3 gün açık kalacak. 
     
</TEXT>
</DOC>
