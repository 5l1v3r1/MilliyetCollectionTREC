<DOC>
<DOCNO> 339423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/spor/spo11.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Barut fıçısı gibi 
</HEADLINE>
<TEXT>


A KATEGORİSİ'NDE Süper Lİg İçİn son bİletİ almaya çalIŞan üç kulüp arasIndaki gerİlİm büyüyor 


Erciyes Teknik Direktörü Mustafa Uğur, Bursaspor'un Süper Lig'e çıkması için ittifak yapıldığını iddia etti 

İkinci Lig A Kategorisi'nde üçüncü sırada bulunan Erciyesspor'un Teknik Direktörü Mustafa Uğur'un gündeme bomba gibi düştü. Uğur, "Bursaspor'un Süper Lig'e çıkması için ittifak yapılıyor. Bu nedenle üç tane daha Bursaspor maçımız var. Kalan maçlarımızın tamamını onlarla oynayacakmış gibi hazırlanacağız" dedi. 
Bu hafta Sarıyer'i yenmeleri halinde Süper Lig'e yükselmeyi yüzde 90 garantileyeceklerini söyleyen Mustafa Uğur, sözlerini şöyle sürdürdü 
"Sanki kamuoyunda Bursaspor'un yükselmesi gerekiyor gibi bir kanı uyandırılmaya çalışılıyor. Oysa, bana göre Süper Lig'i biz daha çok hak ettik. Alnımızın akıyla bu noktaya kadar geldik. 'Maçlar 80 dakika oynansa, Erciyesspor son sıralarda olurdu' yorumu yerine, 'Erciyesspor'un fizik kondisyonu, kazanma arzusu ne kadar üst düzeyde ki, son dakikalarda galibiyete uzanıyor', diye düşünülmeli. Bizi alkışlaması gerekenler eleştiriyor." 

Bursaspor Asbaşkanı Ayhan Barışçı, "Korkudan böyle konuşuyorlar. Bizi ateşe atmak istiyorlar" karşılığını verdi 

Bursaspor Asbaşkanı Ayhan Barışçı, Mustafa Uğur'un açıklamalarına sert tepki verdi. 
Barışçı, "Son 10 haftadır söylemlerimiz aynı. Hedef olarak Erciyes, Elazığ, Kocaeli ya da Vestel'i görmüyoruz. Bizim hedefimiz kalan tüm maçlarımızı kazanmak ve Süper Lig'e çıkmak. Bunu da şehir, takım kadrosu ve teknik heyetimiz olarak hak ediyoruz. Eğer bir ittifak söz konusuysa bunu taraftarımız, yönetimimiz ve futbol takımımız oluşturmaktadır. Erciyesspor'un hocasının açıklamalarının da korkudan olduğunu düşünüyorum. Öyle sanıyorum ki, olası bir başarısızlıklarında Bursaspor'u ateşe atmak niyetinde. Hiç yakışık almayan bir davranış" ifadelerini kullandı. 

Kocaelispor Futbol Şube Sorumlusu Güngör Şahinkaya da kulaklarına bazı dedikoduların geldiğini belirtti 

Kocaelispor Futbol Şube Sorumlusu Güngör Şahinkaya aleni şeylerin olması halinde haklarını sonuna kadar arayacaklarını söyledi. 
Şahinkaya, "Bu tür konular her zaman sezon sonlarına doğru gündeme geliyor. Bizim de kulağımıza gelen şeyler oluyor ama bunlar ispatlanamayacak nitelikte. Ayrıca mücadeleyi de çirkinleştiriyor. Biz Kocaelispor camiası olarak bunlara inanmak istemiyoruz. Şu ana kadar herşey centilmence geçti. Bundan sonra da bu söylemlerin yarışı etkilememesi gerekiyor. Ancak diğer maçları da takip ediyoruz, edeceğiz de. Erciyesspor hocası, bu atmosfere alışık olmadığından böyle konuşmuş sanırım. Çünkü tecrübe eksikleri söz konusu. Takımını böylece stresten uzak tutmayı düşünebilirler" dedi. 



</TEXT>
</DOC>
