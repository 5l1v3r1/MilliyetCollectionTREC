<DOC>
<DOCNO> 308550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/guncel/axgun02.html </URL>
<DATE> 2005/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Milliyet çok haklı o genci yakaladık' 
</HEADLINE>
<TEXT>


İstanbul'da basketbol maçında bıçak çeken genç, gözaltına alındı. İstanbul Emniyet Müdürü, Milliyet'in olayı gündemde tutmaktaki haklılığını vurguladı 

M.Akif Erdem 

İstanbul Caferağa Spor Salonu'nda Fenerbahçe - Ceyhan Belediyespor kız basketbol maçında tribünde elinde bıçakla terör estiren, Fenerbahçe Başkanı Aziz Yıldırım'ın yanına kadar sokulan genç, dün sabah yakalandı. İstanbul Emniyet Müdürü Celalettin Cerrah, Milliyet'in dünkü "Sözler uçtu bıçak kaldı" manşeti için, "haklı bir yazı" değerlendirmesini yaptı. 
Kadıköy İlçe Emniyet Müdürlüğü Asayiş Büro Amirliği'ne bağlı ekiplerin çalışması sonucu bıçaklı gencin Haydarpaşa Endüstri Meslek Lisesi öğrencisi R.H. 17 olduğu belirlendi. Dün sabaha karşı Acıbadem'deki evinde gözaltına alınan R.H., yaşı küçük olduğu için sorgulanmadan Çocuk Şube Müdürlüğü'ne teslim edildi. Kadıköy Adliyesi'ne dün akşam getirilen R.H., savcılıkta verdiği ifadenin ardından tutuksuz yargılanmak üzere serbest bırakıldı. 

'Mehmet Y. Yılmaz haklı' 
İstanbul Emniyet Müdürü Cerrah, Milliyet'in dünkü manşeti ve Milliyet Genel Yayın Yönetmeni Mehmet Y. Yılmaz'ın yazısıyla ilgili, "Mehmet Y. Yılmaz'ın güzel, haklı bir yazısı var. Çocuk alındı. 1987 doğumlu olduğu için sorgulamasını yapamıyoruz. Sorgulamasını da savcılık yapıyor. Fakir bir ailenin, bir kapıcının oğlu. Kız basket takımında bile böyle bıçak çekme olayları oluyorsa, artık Türkiye'de spor spor olmaktan çıkmış" dedi. 
Celalettin Cerrah, bıçaklı genci yakalama görevinin Asayiş Şube Müdürlüğü yerine Kadıköy İlçe Asayiş Bürosu'na verilmesine ilişkin olarak ise şunları söyledi 

Kadıköy ekibi yakaladı 
"Mehmet Y. Yılmaz Bey tenkit etmiş haklı olarak, 'Niye Asayiş Şubesi almadı ' diye. Bizim ilçelerimizde dünya kadar polisimiz var. Kadıköy İlçe Müdürlüğü araştırmayla buldu. Çocuğu, aşırı derecede bir şeyi olmadığı için Kadıköy ekipleri aldı. Asayiş ekibi de alabilirdi ama Kadıköy ekibi aldı. Şans Kadıköy ekibine güldü. Olaya 'Asayiş baksın' diye bir şey diyemeyiz." 
Liselerarası futbol karşılaşmalarında bile Milli Eğitim Müdürlüğü'nün, kendilerine başvurduğunu söyleyen Cerrah, şunları kaydetti "Sporu anlamıyorsa bu öğrenciler, böyle bir spor müsabakası yapmamalı. Milli Eğitim, liselerarası voleybol maçı oynanacak, yardım istiyor. Hatta ilköğretim okulları arası yapılacak futbol müsabakalarında bile polis isteniyor. Polis her yere yetişemez." 
Kız basketbol maçı olduğu için az miktarda Çevik Kuvvet verildiğini anlatan Cerrah, "Futbol, voleybol, basketbol spor olarak görülmüyor. Birbirleriyle kozlarını paylaştıkları bir alan olarak görülüyor" diye konuştu. 

Masaya yatırmalı 
R.H.'yi sorgulayamadıklarını belirten Cerrah, "Savcılık sorguluyor. Spor Türkiye'de nereye gidiyor, masaya yatırmalıyız. İlköğretim çağındaki çocuklar bile sporu spor olmaktan çıkarıyorsa, bilemiyorum. Mayıstan itibaren polis içeri alınmayacak. Özel güvenlik tedbir alacak. Bilmiyorum ne olacak ondan sonra" şeklinde konuştu. 

'Gençler sanki savaşa gidiyor' 

İSTANBUL Emniyet Müdürü Celalettin Cerrah, 30 - 35 yıl önceki karşılaşmaların çok daha güvenli olduğunu savundu. Cerrah, şunları söyledi "O zaman gençler tezahüratlarını yapar, giderlerdi. İlköğretim müsabakalarında bile kavga dövüş oluyor artık... Kazanma hırsıyla veya yöneticilerin baskısıyla spor yapanlar, spordan çok savaşmaya çıkıyorlar. 'Mağlubiyet de olunca hazmedemiyorlar' diye düşünüyorum. Eğitim gerek." 

Maça bedava biletle girmiş 

EMNİYETTEN çıkarılırken basın mensuplarının sorularını yanıtlayan R.H., fotoğraflarda görülen bıçağın kendisine ait olmadığını öne sürerek, "Bıçağı salona ben sokmadım. Fenerbahçeli taraftarlar tarafından fırlatıldı. Daha sonra yere düşen bıçağı alarak Fenerbahçeli taraftarlara tepki gösterdim" dedi. Karşılaşmaya bir arkadaşı aracılığıyla bulduğu bedava biletle girdiğini belirten R.H., Ceyhan Belediyespor taraftarları arasında oturduğunu, ancak aslında Fenerbahçeli olduğunu söyledi. 

Bakanların 'Nasıl önleriz ' toplantısı 

ANKARA Milliyet 
YEŞİL sahalardan spor salonlarına sıçrayan şiddet, hükümeti harekete geçirdi. Spordan Sorumlu Devlet Bakanı ve Başbakan Yardımcısı Mehmet Ali Şahin, son günlerde artan şiddet olayları üzerine "Sporda Şiddeti Önleme" konulu bir toplantı düzenlemeye karar verdi. Ankara'da salı günü yapılacak toplantıya, İçişleri Bakanı Abdülkadir Aksu ve Adalet Bakanı Cemil Çiçek de katılacak. Toplantıda, alınacak tedbirler görüşülecek. 


</TEXT>
</DOC>
