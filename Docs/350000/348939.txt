<DOC>
<DOCNO> 348939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonspo24.html </URL>
<DATE> 2005/06/04/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Türkiye 0 - Yunanistan 0 Karşılaşma sona erdi... 
</HEADLINE>
<TEXT>

     2006 Dünya Kupası Finalleri Avrupa Elemeleri 2. Grup’ta oynanan maçta Türkiye, Yunanistan ile golsüz berabere kaldı. 
     Karşılaşmaya hızlı başlayan A Milli Takım ilk dakikadan itibaren tüm hatlarıyla rakip kaleye yüklendi. Sağlı sollu ataklarla Yunanistan kalesini adeta ablukaya alan milliler, baskılı oyunlarına rağmen gol pozisyonu üretmekte zorlandı. İlk 15 dakikanın ardından baştaki temposu düşen milli takım, Yunanistan’ın oyunda dengeyi kurmasını engelleyemedi. Milli takım, 15. dakikadan sonra katı savunma yapan rakibi karşısında etkili olamadı ve ilk 45 dakika golsüz berabere sonuçlandı. 
     Yunanistan ise maça savunma ağırlıklı bir oyun anlayışı ile başladı. Oyunu tamamen kendi yarı alanında kabul eden konuk ekip, ani ataklarla milli takım kalesinde gol aradı. Katı savunma yapan ve millilere geçit vermeyen Yunanistan, ilk yarıda hücumda ise başarılı olamadı. 
     7. dakikada Gökdeniz’in pasında ceza alanının sağ çaprazında topla 
     buluşan Emre’nin sert şutunda top kaleci Nikopolidis’ten döndü. Dönen topu önünde bulan Emre’nin ikinci şutunda meşin yuvarlak yan ağlarda kaldı. 
     10. dakikada soldan ceza alanına giren Ümit’in çaprazdan şutunda 
     Seyitaridis’in ayağına çarpan top kornere çıktı. 
     37. dakikada Kapsis’in sağdan kullandığı uzun taç atışında ceza 
     alanı içinde Christeas kafayla topu altıpas içine gönderdi. Bu bölgede Giannakopoulos’tan önce davranan Rüştü, meşin yuvarlağı yumruklayarak ceza alanı dışına attı. 
     Çok fazla gol pozisyonunun olmadığı ilk yarı golsüz berabere sonuçlandı. 
     
     İlkyarı sonucu Türkiye 0 - Yunanistan 0 

     İkinci yarıya Koray’ın yerine Tuncay’ı alarak başlayan milliler, ilk yarıda olduğu gibi ilk dakikalarda rakip kaleye yüklenirken, kalesinde de tehlikeler yaşadı. İkinci yarının ilk 10 dakikasında kalesinde biri direkten dönen iki gol tehlikesi yaşayan Ay-yıldızlılar organize olmakta güçlük çektiler. 60. dakikadan sonra yeniden toparlanan milli takım, özellikle Tuncay’ın etkili oyunuyla gol pozisyonları üretti. Maç boyunca vasat bir görüntü çizen milliler, kalabalık savunmayı geçemedi ve Yunanistan karşısında sahadan beraberlikle ayrılmak zorunda kaldı. 
     Yunanistan ise ilk yarıdaki gibi savunma güvenliğini ön planda tutarken, bu kez geliştirdiği ani ataklarda tehlikeler yarattı. 
     Giannakopoulos ile 54. dakikada bir topları direkten dönen konuk ekip, savunmasında başarılı bir grafik çizerek, deplasmandan 1 puanla ayrıldı. 
     50. dakikada Ümit’in soldan ortasında, ceza alanı içinde müsait 
     durumda bulunan Fatih’in kafa şutunda top kaleci Nikopolidis’te kaldı. 
     54. dakikada ani gelişen Yunanistan atağında Charisteas’ın pasıyla 
     ceza alanına giren Ginnakopoulos’un sert şutunda top üst direkten döndü. Dönen topa Charisteas’ın yaptığı vuruşta, savunma tehlikeyi uzaklaştırdı. 
     56. dakikada Karagounis’in yaklaşık 25 metreden sert şutunda 
     kaleci Rüştü son anda uzanarak topu kornere çeldi. 
     69. dakikada Hamit’in sağdan ortasında topla ceza alanı içinde 
     buluşan Tuncay’ın şutunda, meşin yuvarlak yan direği sıyırarak auta çıktı. 
     70. dakikada Ümit’in soldan ortasında, ceza alanı içinde Goumas, 
     Fatih’ten önce topa kafayla dokunarak büyük bir gol tehlikesini önledi. 
     72. dakikada Hamit’in sağdan ortasında, Tuncay’ın ceza alanı 
     içinden kafa vuruşunda top az farkla üstten auta gitti. 
     78. dakikada Yunanistan yine geliştirdiği ani atakta tehlike 
     yarattı. Vryzas’ın pasında ceza alanının sağ kanadında topla buluşan Lakis’in öne çıkan kaleci Rüştü’nün üzerinden aşırdığı meşin yuvarlağı İbrahim Toraman kafayla ceza alanı dışına atarak, tehlikeyi önledi. 
     83. dakikada Serkan’ın sağdan ortasında ceza alanı içinde gelişine 
     vurmak yerine, topu kontrol edip vurmak isteyen Fatih, kötü bir vuruş yapınca milli takımı bir golden etti. 
     90. dakikada Serkan’ın ceza alanı dışından sert şutunda top kaleci 
     Nikopolidis’te kaldı. 
     Karşılaşma golsüz berabere sonuçlandı. 
     

     
</TEXT>
</DOC>
