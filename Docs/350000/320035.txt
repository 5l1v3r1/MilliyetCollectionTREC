<DOC>
<DOCNO> 320035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy50.html </URL>
<DATE> 2005/03/02/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
CHP'de İstanbul il yönetim kurulu atamaları yapıldı 
</HEADLINE>
<TEXT>

     CHP Merkez Yönetim Kurulu MYK , bir süre önce bazı üyelerin istifasıyla düşen İstanbul İl Yönetim Kurulu'na yeni atama yaptı. 
     CHP MYK, Genel Başkan Deniz Baykal başkanlığında basına kapalı toplandı. 
     Alınan bilgiye göre, toplantıda iç ve dış siyasi gelişmelerle ilgili bir değerlendirme yapan Baykal, yeni parti oluşumuna yönelik bazı girişimlere de değindi. 
     Baykal'ın partileri kişilerin değil, koşulların ortaya çıkaracağını ve Türkiye'de şu anda yeni bir parti kurulmasının koşullarının bulunmadığını söylediği öğrenildi. 
     Baykal, yeni parti girişimlerinin ''yapay'' olduğunu ve bir sonuç alınamayacağını ifade etti. 
     Toplantıda, bir süre önce görevden alınan İzmir İl Başkanı Alaaddin Yüksel'in yerine görevlendirilen Ekrem Bulgun ile birlikte çalışmak üzere 6 kişilik bir Kurul belirlendi. 
     Ayrıca, bazı üyelerin istifa etmesi nedeniyle düşen İstanbul İl Yönetim Kurulu üyeliklerine de yeniden atama yapıldı. 
     Tüzük gereği 20 yönetim kurulu üyesinin yarıdan bir fazlasının istifası durumunda il yönetimi düşmüş sayılıyor ve yeni atama yapılması gerekiyor. 
     İstanbul İl Başkanı Şinasi Öktem hariç, bazı üyelerin istifası nedeniyle İstanbul İl Yönetim Kurulu düşmüştü. 
     
</TEXT>
</DOC>
