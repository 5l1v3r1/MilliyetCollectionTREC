<DOC>
<DOCNO> 349799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonyas19.html </URL>
<DATE> 2005/06/07/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
ABD'de, TV'de prezervatif reklamı tartışılıyor 
</HEADLINE>
<TEXT>

     ABD'de, televizyonda prezervatif reklamına izin verilip verilmemesi tartışılıyor. 
     Televizyonlarda prezervatif reklamının hala tabu olduğu ABD'de bu tartışma, Church and Dwight şirketinin ''Trojan'' marka kondomlarının tanıtımını ekranlarda yayımlama isteğinin basında yer almasıyla başladı. 
     ABD'nin etkin muhafazakar kuruluşlarından Amerikan Ailesini Koruma Vakfı AFA Başkanı Randy Sharp, ''televizyonda prezervatif reklamının, aşılmaması gereken bir sınır olduğunu'' söylerken, bu kuruluş kısa bir süre önce Amerikan parlamenterlerinden bu tip reklamların internette yasaklanmasını talep etmek için geniş çaplı bir kampanya başlatmıştı. 
     İktidarsızlık ilaçlarının reklamı yapılsa dahi, dünyanın en tutucu ekranlarından olan Amerikan televizyonlarında kısmen bile olsa müstehcenliğe kesinlikle izin verilmiyor ve ''belden aşağı'' kelimeler sansürleniyor. 
     CBS televizyon kanalında Şubat 2004'te Amerikan futbol şampiyonası finalinin devre arasında Janet Jackson'ın bir an göğsünün görünmesinin ardından çıkarılan yasa, müstehcen görüntü yayımlanmasına verilen cezayı da artırıyor. ABD İletişim Komisyonu FFC , bu olayın tekrarlanmasını engellemek için CBS kanalına 550 bin dolar para cezası vermişti. 
     Ancak bu gibi önlemler de dini muhafazakarlar için yeterli olmuyor. AFA gibi gruplar, çoluk çocuk sahibi ev kadınlarının sıkıntılarını mizahi bir dille anlatan ''Desperate Housewives'' Umutsuz ev kadınları gibi dizilerin de yasaklanmasını istiyor. 
     ABD'de son günlerde bir fast-food lokanta zincirinin Paris Hilton'u kullanarak yayımladığı reklam da bu çevrelerin tepkisini çekerken, AFA yöneticileri, ''televizyon kanallarının halkı hesaba katmadığını'' savunuyor. 
     AFA yetkilileri, ''prezervatif reklamına müstehcenliği cesaretlendireceği gerekçesiyle karşı çıktıklarını'' belirterek, ''geleneksel aile değerlerini savunduklarını ve seksin evli çiftlere ait olduğunu'' söylüyor. 
     Aile planlama kuruluşlarıysa, ''bu konunun artık ekranlarda tabu olmaktan çıkmasını'' isteyerek, ''prezervatif ve istenmeyen gebelikleri önleyici yöntemlerin özellikle gençlere anlatılması gerektiğini'' ifade ediyor. 
     Ülkenin önde gelen televizyon kanallarıysa, ihtiyatlı davranmayı tercih ediyor ve bu ''mayınlı alanda'' ilerlemeyi reddediyor. 
     
</TEXT>
</DOC>
