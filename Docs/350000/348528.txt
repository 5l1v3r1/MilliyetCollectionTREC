<DOC>
<DOCNO> 348528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun35.html </URL>
<DATE> 2005/06/03/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Schröder AB'nin 6 kurucu üyesinin toplantı yapmasını önerdi... 
</HEADLINE>
<TEXT>

     Almanya Başbakanı Gerhard Schröder’in, Fransa ve Hollanda’da Avrupa anayasası için yapılan referandumlardan olumsuz sonuç alınması üzerine, AB’nin 6 kurucu ülkesine Berlin’de toplantı yapılmasını önerdiği bildirildi. 
     Alman hükümet sözcüsü Bela Anda, başkent Berlin’de yaptığı açıklamada, Schröder’in, referandum sonuçlarının ışığında kurucu üye ülkelerin özel sorumluluğu konusunda görüşmek üzere söz konusu ülkelerin hükümet ve devlet başkanları nezdinde böyle bir girişimde bulunduğunu belirtti. 
     Anda, Hollanda Başbakanı Jan Peter Balkenende’nin böyle bir toplantıya katılacak durumda olmadığını bildirdiğini kaydederek, "Bunu anlamak ve saygıyla karşılamak durumundayız" dedi. 
     AB’nin kurucu üyesi ülkeleri arasında, Almanya ve Hollanda’nın yanı sıra Fransa, İtalya, Belçika ve Lüksemburg bulunuyor. 
     
     BALKENENDE 
     Hollanda Başbakanı Balkenende, Fransa ve Hollanda’da AB Anayasası’nın reddedilmesinden sonra ortaya çıkan durumu değerlendirmek üzere, AB’nin kurucu üyeleri arasında yapılacak bir "kriz toplantısına" karşı olduğunu bildirdi. 
     Balkenende, bakanlar kurulu toplantısından sonra Lahey’de yaptığı açıklamada, Almanya Başbakanı Schröder tarafından önerilen AB’nin 6 kurucu üyesi arasında toplantı yapılmasının, bu aşamada gerekli olduğuna inanmadığını söyledi. 
     Başbakan Balkenende, "Kurucu üyeleri bir masa etrafında bir araya getirecek bir toplantının yararlı olacağına inanmıyorum, bu dikkat çekici bir adım olur" dedi ve böyle bir toplantının, hem Hollanda halkına hem de birliğe yeni üye olan 10 ülkeye "kötü bir sinyal" olabileceğini belirtti. 
     Balkenende, haziran ortalarında yapılacak zirvede kurucu üyelerin de bir araya gelerek, bu konuları değerlendireceklerini kaydetti. 
     
</TEXT>
</DOC>
