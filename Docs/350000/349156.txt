<DOC>
<DOCNO> 349156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sontur04.html </URL>
<DATE> 2005/06/05/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
''Cep nargile'' üretildi... 
</HEADLINE>
<TEXT>

     Türkiye'de ve dünyada bakır işleme ustalığında haklı bir üne sahip olan Gaziantepli bakır işleme ustaları, yaz sezonuna girerken, turistlerin ilgisini çekebilmek amacıyla yöneldiği yeni ürün imalatı kapsamında ''cep nargile'' üretti. 
     Gaziantep'te, Karagöz semtinde işyeri bulunan turistik bakır, el sanatları ve nargile ustası Celal Açık, ürün çeşitliliği ve Türk kültüründe önemli bir yere sahip olan ''cep nargileyi'' de müşterilerin talepleri doğrultusunda bakır ve pirinçten yaptıklarını söyledi. 
     Nargilenin camını Paşabahçe'nin ürettiği camdan, üst kısmını ise bakır ve pirinçten cıvatalı sistemle üretip turistlerin beğenisine sunduklarını ifade eden Açık, ''Açık, kalaylı gümüş, sarı pirinç, kırmızı pirinç ve akvaryum nargilelere hem yurt içinden hem de yurtdışından büyük talep geliyor. Bu arada ürün çeşitliliğimizi zenginleştirme adına Paşabahçe'nin camından olan ve tamamı pirinç ve cıvatalı üretiyoruz. Kullanımı çok pratik ve fiyatı ekonomik olduğu için bu ürüne büyük rağbet gözledik. Cep nargilesi üretimi tamamen el sanatına dayalı.'' Açık, ''Bir zamanlar, Suriye'den Türkiye'ye nargile gelirken, şimdi Suriyeli tiryakiler de bizim yaptığımız bakır nargileye ilgi göstermeye başladı. Özellikle cep nargilesi büyük ilgi görüyor. Tanesi 15 YTL olan cep nargilesinden günde 15-20 adet sattığımız oluyor'' dedi. 
     Açık, nargile dışında evlerde kullanılan her çeşit mutfak malzemesi ve değişik aksesuarları üreterek, yerli ve yabancı turistlerin beğenisine sunduklarını belirtti. 
     Tasarımını yaptığı eserlere Osmanlı ve Selçuklu motiflerini çağdaş bir yorumla uyarlayan Açık, ''Birçok meslektaşımız, müşteri bulamadığı için işyerini kapatmak zorunda kaldı. Ben, turizme yönelik üretime geçerek, mesleğimi yaşatmayı başardım'' dedi. 
     
</TEXT>
</DOC>
