<DOC>
<DOCNO> 316362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun20.html </URL>
<DATE> 2005/02/18/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Lüks konut skandalı bakanların konutlarına sınırlama getirdi 
</HEADLINE>
<TEXT>

     Fransa'da, Maliye ve Ekonomi Bakanı Herve Gaymard'ın aylık 14 bin avro olan kirasını devletin ödediği 600 metrekarelik ultra lüks konutta oturduğunun ortaya çıkmasından sonra, kirası devlet tarafından karşılanacak ve bakanların ikamet edeceği konutlara sınırlama getirildi. 
     Başbakan Jean-Pierre Raffarin tarafından belirlenen kriterlere göre, çocuğu olmayan bir bakanın oturacağı ev en fazla 80 metrekare olabilecek. Çocuk başına evin büyüklüğü 20 metrekare artacak. 
     Bakanlardan, belirlenen sınırların üzerinde büyüklükteki bir evde ikamet etmeleri halinde, kiraya katkıda bulunmaları istenilecek. 
     Fransız basını, bakanlar kurulu üyelerinden Jean-François Cope, Frederic de Saint-Sermin ve Laurent Henart'ın, öngörülenden daha büyük evlerde oturdukları için kiraya katkıda bulunmaya karar verdiklerini yazdı. 
     Fransa'da atlatma ve skandal haberleriyle ünlü ''Le Canard Enchaine'' Zincirli Ördek gazetesinin, Gaymard'ın, Paris'in lüks semtinde 600 metrekare büyüklüğünde, aylık kirası 14 bin avro olan ultra lüks bir konutta kaldığını ortaya çıkarması, siyaset dünyasında geniş yankı uyandırmıştı. 
     Maliye ve Ekonomi Bakanı, kendisine yönelik suçlamaların andından lüks konuttan taşınacağını açıklamıştı. 
     Muhalefetteki Sosyalist Parti yöneticileri ise yaptıkları açıklamalarda, konuyu ''skandal'' olarak nitelendirmiş ve bakanın istifa etmesini istemişlerdi. 
     
</TEXT>
</DOC>
