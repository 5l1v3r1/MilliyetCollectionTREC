<DOC>
<DOCNO> 342364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/dunya/adun.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Özbek isyanı kanlı bastırıldı 
</HEADLINE>
<TEXT>


Andican'da köktendinci terörist oldukları iddiasıyla yargılanan işadamlarının ağır hapis cezalarına çarptırılmasını protesto gösterisi ayaklanmaya dönüştü. Asker, halka ateş açtı 100 kadar ölü var 

Cenk Başlamış - Moskova 


Özbekistan'ın doğusunda Fergana Vadisi'ndeki Andican kentinin cezaevine düzenlenen baskınla başlayan ve kısa sürede iktidar karşıtı bir halk ayaklanmasına dönüşen isyanı ordunun sert şekilde bastırması sonucu 100'e yakın kişi öldü. Devlet Başkanı İslam Kerimov, Andican'daki silahlı ayaklanmayı bastırmak için düzenlenen operasyonu bizzat yöneterek, iktidarı bırakmaya niyeti olmadığını gösterdi. Özbekistan'da şimdiye kadar yaşanan en kanlı isyan, önceki gece silahlı bir grubun önce kentteki kışlayı, ardından cezaevini basmasıyla başladı. 
Olaylar, köktendinci örgüt üyesi oldukları gerekçesiyle tutuklu olarak yargılanan 23 işadamının ağır hapis cezalarına çarptırıldığı haberinin, duyulmasıyla patlak verdi. Yargılanan işadamlarının yakınları, mahkeme önünde haftalardır sessiz ve düzenli bir şekilde protesto gösterileri düzenliyordu. Sayıları son günlerde 3 bine ulaşan kalabalık ne slogan atıyor ne de pankart taşıyordu. Ancak işadamlarının ağır hapis cezalarına çarptırıldığı haberleri işin rengini değiştirdi. 

Ekremi Örgütü 
Ekremi Akrami adındaki bir dini örgüte üye silahlı kişiler, aşırı dinci oldukları gerekçesiyle bir süre önce tutuklanan 23 işadamını serbest bıraktı. Çatışmada 10'a yakın güvenlik görevlisi öldürülürken, kargaşadan yararlanan 3 - 4 bin tutuklu, cezaevinden kaçtı. Kısa süre sonra kente gelen ordu birlikleri, 30 askeri rehin alan silahlı isyancıların işgal ettiği resmi binaları kuşattı. 

Kerimov devrede 
Kent meydanında toplanan 15 bin kişi ise, "Özgürlük istiyoruz, adalet istiyoruz" sloganlarıyla Kerimov'u istifaya çağırdı. Resmi binaları işgal eden ve sayıları 100 civarında olan silahlı kişiler kesinlikle teslim olmayacaklarını ve ölene kadar savaşacaklarını bildirdi. Grubun sözcüsü, aşırı dinci olduklarını yalanladı. 
Rus İnterfaks Ajansı, isyanın başlamasının ardından kente gelen Kerimov'un eylemcilerle yapılan görüşmeleri bizzat yürüttüğünü bildirdi. Yanan binalardan yükselen dumanlarla savaş alanına dönen kentte ordu birlikleri, önce göstericilerin üzerine ateş açtı ardından silahlı isyancıların bulunduğu binalara operasyon düzenledi. Bir saat süren çatışma sırasında değişik kaynaklara göre, aralarında çocuklarla kadınların da bulunduğu 50 - 100 kişi öldü. Görgü tanıkları göstericilerin üzerine otomatik silahlarla ve zırhlı araçlardan ateş açıldığını bildirdi. 
Özbek hükümeti ise, çatışmalarda ölen sivillerin isyancılar tarafından canlı kalkan olarak kullanılan kişiler olduğunu, görüşmelerin sonuçsuz kalması üzerine operasyon düzenlendiğini açıkladı. İnterfaks, operasyonu yöneten Kerimov'un düzenin sağlanmasından sonra kentten ayrıldığını duyurdu. 
CNN, BBC gibi uluslararası televizyonların ülkedeki yayınları durdurulurken Özbek televizyonları isyanla ilgili haberleri halka duyurmadı. Özbekistan'a komşu ülkeler, Tacikistan, Kazakistan ve Kırgızistan ise Özbekistan ile olan sınırlarını kapattı. 

'Devrim başladı' iddiası 
Özbek yönetimi, Ekremi örgütünün aşırı dinci Hizbul Tahrir'le bağlantısı olduğunu ileri sürüyor. Muhalefet lideri Muhammed Salih, yaşananları "demokratik devrim başladı" diye değerlendirdi. 


Türk bayraklı araçlarla müdahale ettiler 


Özbekistan hükümetinin, isyanı bastırması sırasında Türk bayraklı askeri araçlar kullandığı görüldü. Türkiye, 2001 yılında başlattığı askeri yardım programı çerçevesinde Özbekistan'a 2 milyon dolarlık hibe sözü kapsamında 1.8 milyon dolarlık Otokar'ın ürettiği 40 kadar Land Rover cip vermişti. 



</TEXT>
</DOC>
