<DOC>
<DOCNO> 342500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sondun24.html </URL>
<DATE> 2005/05/14/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Kosova'da bir toplu mezardan Sırplara ait cesetler çıkarılıyor... 
</HEADLINE>
<TEXT>

     Birleşmiş Milletler BM adli tıp ekipleri, Kosova’nın Malişeva kentinde Sırplara ait olduğu sanılan bir toplu mezarı açmaya başladı. 
     BM sözcüsü Marcia Poole, toplu mezarda en az 2 tam ceset ve çok sayıda ceset parçaları bulunduğunu, bu cesetlerin 1998 yılındaki Kosova savaşından beri kayıp olan Sırplara ait olarak değerlendirildiğini söyledi. 
     Reuters ajansına açıklama yapan bir başka BM görevlisi de, toplu mezarda 6 ya da 7 ceset bulunduğunu, sayım işleminin sürdüğünü, bulunan cesetlerin bazılarının ellerinin bağlı olduğunu anlattı. 
     Kosova’da savaş döneminde, çoğu Arnavut kökenli yaklaşık 3 bin kişi kayboldu. Yine aynı dönemde kayıp 500 civarındaki Sırbın öldürülmüş olabileceği düşünülüyor. 
     Kosova’daki BM misyonu, nisan ayında da Klina bölgesinde bir mağarada 22 Sırba ait ceset bulmuştu. 
     
</TEXT>
</DOC>
