<DOC>
<DOCNO> 343014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonspo13.html </URL>
<DATE> 2005/05/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
NBA'de Detroit Pistons, seride durumu 2-2 yaptı... 
</HEADLINE>
<TEXT>

     ABD Profesyonel Basketbol Ligi NBA Play-off serisi çeyrek final maçlarına TSİ bu sabaha karşı yapılan 2 karşılaşma ile devam edildi. 
     Geçen yılın şampiyonu Detroit Pistons, deplasmanda Indiana Pacers’ı 89-76 yenerek seride durumu 2-2 yaptı. 
     Üst üste son iki maçını kaybeden Pistons’ta 29 sayı ve 6 asistle takımının en skoreri olmayı başaran Chauncey Billups, galibiyette etkili oldu. Rasheed Wallace’ın 17 sayı ve 12 ribauntla "double double" yaptığı karşılaşmada, 13 sayı, 7 asist ve 5 ribauntla maçı tamamlayan Richard Hamilton skora katkı sağladı. 
     Sakatlıklar ve cezalar nedeniyle bir türlü tam kadro maçlara çıkamayan Indiana Pacers’ta Stephen Jackson, 23 sayıyla takımının en skoreriydi. 17 sayı atan Jamaal Tinsley’in yanı sıra rakip potaya 10 sayı bırakan ve 13 ribaunt alan Jermaine O’Neal yenilgiyi engelleyemedi. 
     
     SUPERSONICS, EŞİTLİĞİ SAĞLADI 

     Batı Konferansı’nın iki güçlü takımını karşı karşıya getiren çeyrek final mücadelesinde Seattle Supersonics, seyircisi önünde San Antonio Spurs’u 101-89 yenerek seride durumu 2-2’ye taşıdı. 
     Bir dönem İbrahim Kutluay’ın da forma giydiği Supersonics’te 32 sayıyla Ray Allen takımını galibiyete taşıyan oyuncular arasındaydı. 
     Maçta 39 dakika forma giyen Luke Ridnour 20 sayıyla, Antonio Daniels ise 19 sayıyla maçı tamamlayarak galibiyete katkı sağladı. 
     Sahasında yapılan çeyrek finalin ilk iki maçını kazanmayı bilen San Antonio Spurs, deplasmandaki iki maçıda kaybedince konferans finali için avantaj yitirdi. Spurs’un ünlü oyuncusu Tim Duncan 35 sayı ve 10 ribauntla "double double" yaparak maçın en skoreri olmayı başardı. İlk beşte forma giyen ve 12 sayı atan Fransız oyun kurucu Tony Parker ve oyuna sonradan dahil olarak rakip potaya 15 sayı bırakan Arjantinli yıldız Emmanuel Ginobili haricinde hiçbir oyuncu çift haneli rakama ulaşamayınca Supersonics yenilgisi engellenemedi. 
     Öte yandan, günün bir diğer önemli mücadelesinde Dallas Mavericks, Phoenix Suns’ı 119-109 yendi. 
     Suns’ta bu yıl ligin en değerli oyuncusu MVP seçilen Kanadalı oyuncu Steve Nash 48 sayı, 5 ribaunt ve 5 asistle kariyerinin en yüksek rakamına ulaştı. 19 sayı ve 12 ribauntla "double double" yapan Shawn Marion, Nash’a destek veren bir diğer oyuncu olmasına karşın yenilgiyi engelleyemedi. 
     Mavericks’te Josh Howard 29 sayı ve 10 ribauntla, Alman forvet Dirk Nowitzki ise 25 sayıyla galibiyeti getiren oyuncular arasında yeraldı. 
     
</TEXT>
</DOC>
