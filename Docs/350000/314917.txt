<DOC>
<DOCNO> 314917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sontur02.html </URL>
<DATE> 2005/02/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kamu-Sen 35 yıl sonra AB ile Türkiye'deki maaşlar eşitlenir... 
</HEADLINE>
<TEXT>

     Türkiye Kamu Çalışanları Sendikaları Konfederasyonu Türkiye Kamu-Sen ''memur maaşlarının Avrupa'da sabit kalıp, Türkiye'de her yıl yüzde 5 arttığı takdirde 35 yıl sonra AB ile Türkiye'deki maaşların eşitlenebileceğini'' kaydetti. 
     Türkiye Kamu-Sen'den yapılan yazılı açıklamada, AB ülkeleri ile Türkiye'deki memur maaşları karşılaştırıldı. Buna göre, 2004 yılı ortalama memur maaşları AB'nin 15 ülkesinde 2100 Avro, Fransa'da 2020 Avro, Finlandiya'da 2230 Avro, İngiltere'de 2800 Avro, Türkiye'de ise 384 Avro. Satın alma gücü paritesine göre eşitlenmiş ortalama memur maaşları ise AB'nin 15 ülkesinde 1173 Avro, Fransa'da 1393 Avro, Finlandiya'da 1252 Avro, İngiltere'de 1854 Avro, Türkiye'de 384 Avro. 
     Türkiye'de 2003'te ortalama memur maaşının 366 Avro iken 2004'te yüzde 5'lik artışla 384 Avro'ya yükseldiği kaydedilen açıklamada, şöyle denildi 
     ''Eğer memur maaşlarının Avrupa'da sabit kaldığını ve Türkiye'de her yıl Avro bazında 2004 yılındaki gibi yüzde 5 oranında yükseldiğini kabul edersek, Türkiye'de memur maaşları 34 yıl sonra Fransa'daki bir memurun 2004 yılı maaşına erişecek. Aynı şekilde AB'nin 2004 yılındaki ortalama memur maaşları ile 35 yıl sonra yani 2040 yılında, Finlandiya ile 36 yıl sonra, İngiltere ile 40 yıl sonra eşitlenecek. 
     Türkiye ile Avrupa'daki fiyat farkı ortadan kaldırıldığı zaman, yani AB'nin açıkladığı satın alma gücü paritesine göre, Türkiye'deki maaşlarla AB ülkelerinin maaşları eşitlendiği zaman ise Türkiye'de bir memur 23 yıl sonra AB, 24 yıl sonra Finlandiya, 26 yıl sonra Fransa, 32 yıl sonra ise İngiltere'de memurların 2004 yılında aldığı maaşları yakalayabilecek.'' 
     
</TEXT>
</DOC>
