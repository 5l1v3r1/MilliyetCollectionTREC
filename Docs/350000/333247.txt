<DOC>
<DOCNO> 333247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun06.html </URL>
<DATE> 2005/04/14/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
D'estaing Chirac, Türkiye tavrında açık olsun 
</HEADLINE>
<TEXT>

     Eski Fransa cumhurbaşkanlarından Valery Giscard d'Estaing, Cumhurbaşkanı Jacques Chirac'ın, Türkiye'nin AB üyeliği konusundaki tavrına, 29 Mayıs'taki AB anayasası referandumu öncesinde açıklık getirmesinin ''kaçınılmaz'' olduğunu söyledi. 
     France-Inter radyosuna konuşan Giscard d'Estaing, Türkiye'nin üyeliğine taraftar olmayan Fransızların konuyla ilgili ''endişeli'' olduğunu hatırlatarak, ''Türkiye'nin üyeliğini destekleyen Chirac ile polemiğe girmek istemediğini, ancak Chirac'ın, Fransızların taraftar olmadığı Türkiye'nin AB üyeliği üzerindeki belirsizliği sona erdirmesini istediğini'' belirtti. 
     Giscard d'Estaing, ''Cumhurbaşkanı, 29 Mayıs'tan evvel konu üzerindeki tavrını açıklığa kavuşturmalıdır'' ifadesini kullandı. 
     Fransa Cumhurbaşkanı Jacques Chirac, yarın TF1 kanalında Cumhurbaşkanlığı sarayından canlı yayımlanacak bir söyleşide, AB Anayasası referandumu hakkındaki soruları yanıtlayacak. 
     
</TEXT>
</DOC>
