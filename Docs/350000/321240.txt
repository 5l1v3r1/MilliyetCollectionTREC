<DOC>
<DOCNO> 321240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/soneko04.html </URL>
<DATE> 2005/03/06/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Rekor kar eden Vakıfbank, halka arza hazırlanıyor... 
</HEADLINE>
<TEXT>

     Geçen yıl rekor kar eden Vakıfbank, halka arza hazırlanıyor. 
     Vakıflar Bankası Genel Müdürü Ahmet Kacar, 2004 yılında Banka'nın net dönem karının, önceki yıla göre yüzde 169 oranında artarak 623 trilyon 928 milyar liraya ulaştığını bildirdi. Kacar ayrıca, halka arz için Yatırım Bankası arayışlarının devam ettiğini söyledi. 
     A.A muhabirine Vakıfbank'ın halka arz çalışmaları konusunda da bilgi veren Kacar, halka arzın biçiminin hemen hemen belirlendiğini belirterek, bu yıl içerisinde McKinsey danışmanlık firmasının kendilerine önerdiği rapor doğrultusunda, Banka'nın minimum yüzde 15'lik kısmının halka arzının mümkün olduğunun ortaya çıktığını bildirdi. 
     Kendilerinin de bu çerçevede bir hazırlık içerisinde bulunduklarını anlatan Kacar, ''Onun içinde şu anda uluslararası bir yatırım bankası seçme çalışmalarımız devam ediyor. Yakında yatırım bankamızı seçeriz. Olağanüstü genel kurulda da çerçeve yetkisi çıkaracağız halka arz konusunda. Bir yandan da Meclis'te kanun değişikliğine gideceğiz. Bu yılın Ekim veya Kasım ayı gibi de Haziran bilançomuzla halka arz olacağız inşallah'' diye konuştu. 
     Halka arzın yüzde 15'in biraz daha üzerinde olabileceğini de ifade eden Kacar, talebin çok fazla olduğunu, ancak kendilerinin Banka hisselerinin uluslararası piyasada da satılmasını istediklerini söyledi. 
     Bu çerçevede özellikle Banka hisseleriyle ilgilenen yatırımcılarla şu anda gayri resmi görüşmelerin devam ettiğini bildiren Genel Müdür Kacar, Banka'yı yabancı yatırımcılara tanıtmaya çalıştıklarını ve bu güne kadar 20'ya yakın yabancı yatırımcıyla görüştüklerini kaydetti. 
     
     MORTGAGE 
     Mortgagenin özellikle basın tarafından yanlış tanıtıldığını ve bunun üzerine insanların ''50-100 milyon lira taksitlerle konut sahibi'' olunacağı gibi yanlış bir beklentiye ittiğini ifade eden Kacar, bunun üzerine konut piyasasının zarara uğradığını söyledi. 
     Mortgage sistemini sonuna kadar desteklediklerini vurgulayan Kacar, ''Ama yanlış beklenti sonucu konut piyasası sekteye uğradı. Biz, buna çözüm olsun diye uzun vadeli konut paketi hazırladık. Fakat mortgage gündeme gelince bu kredi ilgi çekmedi. Biz de önümüzdeki birkaç gün içerisinde faiz oranlarımızı yeniden gözden geçireceğiz. Uzun da dahil olmak üzere konut kredilerinde ciddi manada indirim olabilir. Bunun konut sektörünü canlandıracağını da umuyoruz'' diye konuştu. 
     Kredi kartına uygulanan faiz oranları konusuna da değinen Kacar, şu andaki sistem ile bankaların istese bile faiz oranlarını aşağı çekemeyeceğini, o nedenle öncelikle sistemin değişmesi gerektiğini bildirdi. 
     Kacar, ''Kredi kartı hamillerinin yaptığı harcamalar mutlaka ve mutlaka müşterinin hesabına borç kaydedilsin, yaşlandırılsın. Faiz indiriminden sadece eksiye düşen yararlansın. Dünyada uygulanan taksit modeli bu, işte o zaman faizler aşağıya düşecektir'' diye konuştu. 
     
     BANKA'NIN 2004 BÜYÜKLÜKLERİ 
     Kacar'ın verdiği bilgiye göre, Aralık 2003-Aralık 2004 döneminde bir önceki döneme göre Vakıfbank'ın aktif büyüklüğü Türk Lirası bazında yüzde 41, dolar bazında yüzde 50 artış olmak olmak üzere 24 katrilyon 200 trilyon liraya ulaştı. 
     Banka'nın menkul değerler cüzdanı ise 6 katrilyon 902 trilyon 469 milyar liradan 8 katrilyon 595 trilyon 284 milyar liraya ulaştı. 
     Banka kredilerinde 2004 yılında bir önceki yıla göre yüzde 71 oranında artış kaydedilirken, banka kredileri miktarı 4 katrilyon 714 trilyon 914 milyar liradan 8 katrilyon 62 trilyon 42 milyar liraya çıktı. 
     Söz konusu dönemde kredilerin toplam aktifler içindeki payı da yüzde 27.5'dan yüzde 33.3'e yükseldi. 
     Banka'nın karşılıklar dahil brüt karı 1 katrilyon 200 trilyon 81 milyar lira, 2004 vergi öncesi karı 861 trilyon 309 milyar lira, net dönem karı da 623 trilyon 928 milyar lira olarak gerçekleşti. 
     Karlılık oranının 2004 yılında bir önceki yıla göre yüzde 169 oranında artış gösterdiğini bildiren Genel Müdür Kacar, ''Bu karlılık oranı dünya sıralamasında bize yer edinecek düzeyde bir karlılık oranı. Ödenmiş sermaye karlılığında da kesin dünya birincisi oluruz'' dedi. 
     Yakın geçmişte doğru kararlar almanın semeresini gördüklerini ifade eden Kacar, bu senenin ilk 2 ayında da iyi bir karlılık beklediklerini belirterek, ''Daha Ocak ayında bizim ciddi manada bir karlılığımız oluştu. Günde minimum 2 trilyon lira kar ediyoruz'' diye konuştu. 
     Kacar, Banka'nın 2002 yılında TMSF'den aldığı sermaye benzeri krediyi, bu yıl içerisinde rahatlıkla iade edebileceğini de bildirdi. 
     
</TEXT>
</DOC>
