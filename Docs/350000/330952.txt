<DOC>
<DOCNO> 330952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/siyaset/siy04.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu'ya 'pazarlık' davası 
</HEADLINE>
<TEXT>


Erdoğan, "Baykal'la türban pazarlığı yaptığı" iddiası nedeniyle Mumcu aleyhine 100 bin YTL'lik dava açtı 

ANKARA Milliyet 


Başbakan Erdoğan, "CHP lideri Baykal'la türban pazarlığı yaptığı" iddiası nedeniyle ANAP Genel Başkanı Erkan Mumcu aleyhine 100 bin YTL'lik manevi tazminat davası açtı. 
Ankara Adalet Sarayı'na dün gelen Erdoğan'ın avukatı Fatih Şahin'in dilekçesinde, Vatan gazetesinde 13 Mart'ta "YÖK'ten vazgeç, Başbakan ol" başlığıyla yayımlanan Mumcu röportajında, Erdoğan hakkında "iftira niteliğinde, gerçekdışı, haksız ve hukuka aykırı" ifadelere yer verildiği bildirildi. Dilekçede özetle şunlar kaydedildi 
"Mumcu'nun Erdoğan'ı, 'YÖK'le ilgili düzenlemelerden, türban sorununu çözmekten vazgeçmek karşılığında başbakan olmakla, böyle çirkin bir pazarlık içerisine girmekle, bu konudaki çözümün geciktirilmesini, CHP'ye siyasete girmesinin tavizi olarak vermekle, ülke sorunları ile ilgili gizli pazarlıklar yürütmekle' itham etmesi, hukukun himaye etmeyeceği derecede ağır ve haksız bir saldırıdır. Davalı, siyasi eleştiri sınırlarını aşarak küçük düşürücü, aşağılayıcı açıklamalarda bulunmuştur." 
Başvuruda, Vatan gazetesi ve röportajı yapan muhabirden de tazminat istendi. 

'Cevap niteliğindeydi' 
Öte yandan Mumcu ise, konuşmasında ifade edilen hususların Erdoğan'ın partisinden istifa eden milletvekillerine yönelik, 'rozetlerini açık artırmaya çıkarmak' yönündeki ağır ithamına cevaben dile getirildiğini ve 'bu ithamların gereğini yerine getirmeye davet niteliğinde' olduğunu söyledi. 


</TEXT>
</DOC>
