<DOC>
<DOCNO> 342238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonsiy25.html </URL>
<DATE> 2005/05/13/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Erdoğan AB'nin medeniyetler buluşmasının adresi olması gerekir 
</HEADLINE>
<TEXT>

     Başbakan Recep Tayyip Erdoğan, "AB’nin küresel bir güç olabilmesi için medeniyetler buluşmasının adresi olması gerekir" dedi. 
     Başbakan Erdoğan, Zigetvar Belediye Başkanlığı’nı ziyaret etti. 
     Erdoğan, burada yaptığı konuşmada, işsizliğin sadece Zigetvar’ın sorunu olmadığını belirterek, "Dünya bir işsizlik sorunuyla karşı karşıya. Türkiye’de de yüzde 10 civarında bir işsizlik söz konusu. Bugün ABD ve AB’de de işsizlik var" dedi. 
     Erdoğan, şöyle konuştu 
     "Türkiye olarak Macaristan’ın AB konusunda verdiği destekten dolayı şükranlarımızı sunuyoruz. AB’nin küresel bir güç olabilmesi için medeniyetler buluşmasının adresi olması gerekir. Bunu hep beraber başaracağız. Medeniyetler buluşması gerçekleşirse terör dünyada hiçbir zaman kendine zemin oluşturamayacaktır. Fakat medeniyetler buluşmasını başaramazsak terör her zaman bu zemini bulur. Bunu dünyada teröre en fazla kurban vermiş bir ülkenin başbakanı olarak söylüyorum. 1990’dan bugüne kadar 40 bin insanımızı kurban verdik. Hala daha teröre karşı mücadelemiz sürüyor.’ Zigetvar Belediye Başkanı Jozsef Paizs de yaptığı konuşmada, Erdoğan’a Zigetvar hakkında hakkında bilgi verdi ve Türk işadamlarını Zigetvar’da yatırım yapmaya davet etti. 
     Konuşmaların ardından Başbakan Erdoğan, Paizs’e porselen takımı hediye ederken, Paizs de Erdoğan’a şehrin armasını ve bir de tablo sundu. 
     Öte yandan, Erdoğan, belediye başkanlığından ayrılırken cadde üzerinde Türk ve Macar bayrakları taşıyan çocukların yanına gitti. Erdoğan, bir süre çocukları sevdi. 
     
</TEXT>
</DOC>
