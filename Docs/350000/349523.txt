<DOC>
<DOCNO> 349523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/ekonomi/eko09.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Snow Çin yuan reformuna hazır 
</HEADLINE>
<TEXT>



ABD Hazine Bakanı John Snow, Çin'in, yuanda reform yapmaya hazır olduğundan kuşku duymadığını ifade etti. İspanyol Cinco Dias finans gazetesine görüşlerini belirten Snow, ABD'nin yuanın tamamen serbestleştirilmesini istemediği belirtti. Snow, Çin'in ulusal para birimi yuanın tümüyle dalgalanmaya bırakılmasının şu an için hata olacağını belirtti. 
Snow ayrıca, Avrupa ve Japon ekonomilerinin daha büyük büyüme oranlarını yakalayabilmek için yapısal reformlar gerçekleştirmesi gerektiğini ifade etti. Japonya'nın eski maliye bakan yardımcısı Zembei Mizoguchi ise hafta sonunda başlayan gelişmiş ülke ve Rusya maliye bakanları toplantılarında Çin ile yuan reformu konusunda bir gelişme sağlanmasının beklenmediğini belirtti. 

Düşük değer eleştirisi 
Çin, yuanı dolara karşı sabit tutuyor. Bu uygulama ABD şirketleri tarafından, Çin'in parasını yüzde 40 oranında düşük değerde tutarak hem ABD pazarlarını ucuz mallarıyla doldurduğu, hem de çok büyük ticaret fazlası elde ettiği gerekçesi ile eleştiriliyor. 


</TEXT>
</DOC>
