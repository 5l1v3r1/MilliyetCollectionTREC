<DOC>
<DOCNO> 343550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/yasam/axyas01.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mogan Gölü'nde 'sazlık' savaşı 
</HEADLINE>
<TEXT>


Nadir kuş türlerine ev sahipliği yapan Mogan Gölü'ndeki sazlıklar, Ankara Büyükşehir Belediyesi ile çevrecileri karşı karşıya getirdi 

YILDIZ YAZICIOĞLU Ankara 

Mogan ve Eymir gölleri nedeniyle 22 Ekim 1990'da Özel Çevre Koruma Bölgesi kapsamına alınan Gölbaşı ilçesinde kaçak yapılaşma sürüyor. Ankara Büyükşehir Belediyesi'nin göl kenarında Mogan Parkı kurulmasına karar vermesinin ardından, sahil boyunca yürüyüş parkuru gibi alanların yapımına başlandı. Bu sırada sazlık alanların bir bölümü yok edildi. Çalışmalar gölün kuzey ve batısındaki sazlıklara da yayılınca, Doğa Derneği başta olmak üzere çevreci örgütler isyan bayrağı açtı. 
Avrupa Birliği AB Kuşları Koruma Direktifi'ne aykırı davranıldığını belirten sivil toplum örgütleri, Çevre ve Orman Bakanlığı'ndan müdahil olmasını istedi. 
Doğa Derneği'nden Dicle Tuba Kılıç, akbalıkçıl, dikkuyruk ve kaşıkçı kuşlarının sazlıklarda yaşadığını belirterek, "Bu 3 türün nesli koruma altında. Türkiye, uluslararası sözleşmeler uyarınca bunları koruyacağına söz vermiş. Buna rağmen belediye sazlık sökümü yaptı. Bakan Osman Pepe'nin müdahalesiyle çalışmalara ara verildi. Ancak belediye, ağustosta yeniden söküm yapacakmış. Bu nedenle bekleme halindeyiz" dedi. 

Başkentin küçük denizi 

Yüzey alanı 5.6 kilometrekare 
Uzunluğu 5.5 kilometre 
Ortalama genişliği 1.1 kilometre 
Ortalama derinliği 3 - 5 metre 
Çevre uzunluğu 14 kilometre 


</TEXT>
</DOC>
