<DOC>
<DOCNO> 337118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sontur10.html </URL>
<DATE> 2005/04/26/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
'12 uyuşturucu hap içip babaannemi öldürdüm' 
</HEADLINE>
<TEXT>

     Turaç TOP İZMİR, DHA 

      İZMİR Balçova'da babaannesi 72 yaşındaki Hatice Caner'i bıçaklayıp öldürdüğü öne sürülen 20 yaşındaki Çağdaş Caner ile suç kanıtlarını sakladıkları ileri sürülen arkadaşları 19 yaşındaki Fikret Erdem ile Fatih Gürsu'nun yargılanmasına başlandı. Hakkında ömür boyu hapis cezası istenen Çağdaş Caner, "Bana üvey torun gibi davranıyordu. Para istemeye gittiğim o gün, 12 uyuşturucu hap içmiştim, vermeyince bıçakladım'' dedi. 
     Geçen Aralık ayında, Eğitim Mahallesi Abdülhamit sokak 6 numaralı müstakil evde oturup yalnız yaşayan, CHP İl Disiplin Kurulu Başkanı avukat Mustafa Ülkü Caner'in annesi Hatice Caner, 30 yerinden bıçaklanarak öldürüldü. Polis, olayın ardından torunu Çağdaş Caner ve iki arkadaşını gözaltına aldı. Torun Caner, nöbetçi mahkemece tutuklanırken, tutuksuz yargılanmak üzere serbest bırakılan iki arkadaşı hakkında, İzmir 1'inci Ağır Ceza Mahkemesi'nde dava açıldı. 
     İzmir 1'inci Ağır Ceza Mahkemesi'nde, bugün başlayan davaya, hakkında cinayet suçundan ömür boyu hapis cezası istenen tutuklu sanık Çağdaş Caner, "cürüm delillerini saklamaktan'' 5'er yıl hapis cezası istenen tutuksuz sanıklar Fikret Erdem, Fatih Gürsu ile öldürülen Hatice Caner'in oğulları Mustafa Ülkü Caner, Ertuğrul Caner ve tarafların avukatları katıldı. Hakim önünde ilk kez ifade veren Çağdaş Caner, babamsının, 1998 yılında kanserden ölmesinden sonra babaannesinin kendisine üvey torun gibi davranmaya başladığını öne sürerek, şöyle dedi 
     "Sürekli diğer torunlarıyla aramda maddi ve manevi ayrımcılık yaptı. Olay günü, öğlen saatlerinde evine gittiğim de amcamlar ve halamlar vardı. Bir süre oturduk. Daha sonra onlar gitti, babaannem birlikte kaldım. Bir süre oturduktan sonra dışarı çıkıp bir arkadaşımla buluşmaya Göztepe'ye gittim. Kafeterya da buluştuğum Cafer adlı arkadaşımdan 12 uyuşturucu hap alarak içtim. O günlerde psikolojim bozuktu. Kız arkadaşımdan ayrılmıştım. Amacım, onu vurmaktı bunun içinde tabancaya ihtiyacım vardı. Cafer'den tabanca istedim ancak önce parayı istedi. Ben de bu nedenle babaannemin evine tekrar gittim. Kapıyı açtı ve içeri girdim. Para lazım olduğunu söyledim. Ama neden istediğimi söylemedim. Amacım, parayı almaktı. Vermeyince tartıştık. Hap aldığım için gözüm döndü. Bıçağa sarıldım, daha sonrasını hatırlamıyorum. Kendime geldikten sonra olaya hırsızlık görüntüsü verip evdeki 1 bilezik, 1 çift küpe, cep telefonu ve 120 YTL'yi alıp Karşıyaka'daki evimize gittim. Üzerimdeki kanlı elbiseleri yıkadıktan sonra dışarı çıktım. Babaannemin evinden aldığım 120 YTL'yi Fatih'e, geri kalanları da Fikret'e verdim. Eve döndüğümde polisler gelip beni yakaladı.'' Tutuksuz sanıklar Fikret Erdem ve Fatih Gürsu da, Çağdaş Caner'in olayın heyecanı içinde gelip kendileriyle buluştuğunu, babaannesini öldürdüğünü söylediğini, ısrarı nedeniyle altınları ve parayı aldıklarını öne sürdü. 
     Öldürülen Hatice Caner'in şikayetçi oğulları avukat Mustafa Ülkü Caner ve Ertuğrul Caner, olayın planlı yapıldığını, başka kişilerinde suç ortağı olduğunu, annelerinin kesinlikle torunları arasında ayrım yapmadığını, hatta Çağdaş Caner için 25 bin YTL para biriktirdiğini ancak yaramaz' olması nedeniyle kendisine iş bulmasından sonra vermeyi beklediğini söyledi. Mahkeme heyeti, tahliye istemini reddederken Çağdaş Caner'in tutukluluk halinin devamına karar verdi. Dava, eksik evraklar ve tanıkların dinlenmesi için ertelendi. 
     
</TEXT>
</DOC>
