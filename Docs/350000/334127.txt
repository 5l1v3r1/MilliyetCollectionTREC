<DOC>
<DOCNO> 334127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/spor/spo03.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprüleri attı 
</HEADLINE>
<TEXT>


Galatasaray Teknik Direktör Hagi, Sebat maçının ardından sert açıklamalar yaptı. Rumen çalıştırıcı, son gelişmeleri eleştirdi, "Kalmam bazılarının işine gelmiyorsa, yarından itibaren burada olmayabilirim" dedi 


Sarı - Kırmızılı takımın Rumen hocası Hagi, dün düzenlediği basın toplantısında isim vermeden kendisini istemeyenlerin olduğunu iddia etti. Galatasaray'dan ayrılmaya hazır olduğunun mesajını veren Hagi, bir senelik çalışma sonunda büyük işler başarmalarına karşın hakkının yenildiğini dile getirdi. 
Galatasaray Teknik Direktörü, "Bu takımı nereden alıp, nereye getirdiğimi kimse unutmasın. Büyük spekülasyonlar ve kötü olaylar hep benim üzerime yıkıldı. Bazı kişiler bende hayal kırıklığı yarattı. Kimler olduğunu söylemeyeceğim ama çok üzgünüm. Son iki haftada yaşananlar benim ve Galatasaray'ın küçük düşürülmesi içindi. Az kaldı, bir iki maç daha var. Başkalarının veya sizin işinize gelmiyorsam, yarın bile burada olmayabilirim" ifadelerini kullandı. 
Bu arada Hagi'nin devre arasında kötü futbol nedeniyle çileden çıktığı ve soyunma odasının kapısını yumrukladığı öğrenildi. Rumen hocanın, "Çıkın bu rezil futbolu hemen düzeltin" dediği iddia edildi. 

'Bakalım istifa edecek mi ' 

Hagi'nin basın toplantısındaki açıklamalarının ardından gözler yönetime çevrildi. Galatasaray Başkanı Özhan Canaydın, bu sözlerin muhatabının yönetim olmadığını belirterek, "Ben sizin gibi algılamıyorum. Bakalım yarın istifa edecek mi " dedi. İkinci Başkan Ergun Gürsoy ise "Hagi'nin bu lafları neden söylediğini bilmiyorum. Ona en fazla yakınlığı son iki haftada gösterdik. Maddi, manevi hep yanında olmaya çalıştık. Sanıyorum bu konunun yönetimle ilgisi yoktur. Neden olduğunu kendisine sorun" yorumunu yaptı. 

Temizlik var 

İkinci Başkan Ergun Gürsoy, Trabzonspor yenilgisinin ardından yönetime, teknik kadroya ve futbolculara küfür eden taraftarların tribünlerden temizleneceğini iddia etti. Gürsoy, yaşananlara inanmanın zor olduğunu belirterek, "O seyircinin arasına karışanların olduğunu düşünüyorum. Gerçek taraftarlarımız da bu insanlara alet oldular" diye konuştu. 
Kendi camiasına küfür edip, otobüs taşlayan kişilerin Galatasaray ile alakasının olmayacağını da belirten Gürsoy, "Ben bu kişilerin çapulcu olduğunu söylüyorum. Bu çapulcuları temizlemek de hepimizin görevi. Yönetici olarak kaldığım süre içinde bu insanlarla uğraşacağım" yorumunu yaptı. 
Ergun Gürsoy, Galatasaray'ı bir yerlere getirmek istediklerini ve bu yolda herkesin köstek yerine destek olması gerektiğini de hatırlattı. 


</TEXT>
</DOC>
