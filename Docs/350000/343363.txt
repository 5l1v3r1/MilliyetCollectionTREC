<DOC>
<DOCNO> 343363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonspo19.html </URL>
<DATE> 2005/05/17/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Topbaş Devler Ligi finaline yüzümüzün akıyla ev sahipliği yapacağız 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, 25 Mayıs’ta İstanbul’da Atatürk Olimpiyat Stadı’nda yapılacak Şampiyonlar Ligi Final Maçı için hazırlıkların tamamlandığını bildirdi. 
     Topbaş, final maçı öncesinde yapılan çalışmaları basın mensuplarına göstermek için Atatürk Olimpiyat Stadı’nda basın toplantısı düzenledi. 
     Bu tip organizasyonların şehirlerin dünyadaki tanınmışlığını sağlayan önemli aktiviteler olduğunu ifade eden Topbaş, milyonlarca insanın bu maçları takip edeceğini söyledi. 
     Tobpaş, İstanbul’un böyle bir fırsatı yakaladığını ve bunu mutlaka başarması gerektiğini vurgulayarak, iki noktanın altını çizdi. 
     Topbaş, "Başaramadığımız takdirde bundan sonraki organizasyolarda güvenilirliliğimiz biterdi. Başardığımız için bundan sonraki organizasyonlardaki taleplerimiz de, İstanbul bu işi başarır, çok daha mükemmelini yapar... Bu çok daha güzel bir netice. Bu stad, 5 yaldızlı bir stad olarak Avrupa futbol litaratüründe yerini aldı. 
     Bundan sonraki finallerde, maçlarda, İstanbul evsahipliği yapabilecek demektir. Bu kapıyı açtık" dedi. 
     Topbaş, bu noktaya kolay gelinmediğini, çok ciddi ve uzun soluklu çalışmalar yaptıklarını belirterek, stada bütçelerinden 63 trilyon lira para harcadıklarını bildirdi. Topbaş, UEFA yetkililerinin de yapılan çalışmaları sürekli izlediklerini ve son ayda gelinen noktaya hayranlıklarını dile getirdiklerini kaydetti. 
     Maçın yapılacağı gece, büyük bir şölen olacağını, bütün yüreklerin burada atacağını ve dünyanın gözünün İstanbul’da olacağını anlatan Topbaş, şu bilgileri verdi 
     "Stada 80 bin seyirci bekliyoruz. Çalışmalar kapsamında 16 kilometre yol, 6 geçit yaptık. 1 milyon 570 bin 748 metrekare alanda yaklaşık 44 bin ağaç ve çalı diktik. 40 metrekare alan çimlendiriliyor. Mevcut 1220 araçlık açık otopark ve 403 araç kapasiteli kapalı otoparka 10 bin araç kapasiteli otopark ilavesi yaparak, toplam otopark kapasitesini 11 bin 220’ye çıkardık. 213 otobüs park yeri hazırlandı. Ağaçlandırma için 5 trilyon, asfalt için 10 trilyon lira para harcadık. İETT 800 otobüs ile hizmet verecek. 
     Buraya geliş ve gidiş için 6 yol yapıldı. Misafir futbolcular, VIP, basın, konuk takım ve Türk seyirciler için ayrı giriş güzergahları belirlendi. Bir sıkıntı olmadan yüzümüzün akıyla evsahipliği yapacağız." 
     
     "EVSAHİBİ MANTIĞIYLA HAREKET EDİLMELİ" 
     Topbaş, burada sadece kendilerine değil, İstanbullulara da görev düştüğünü belirterek, evsahibi mantığıyla hareket edilmesini istedi. 
     Oyananacak maçın ekonomi ve istihdama ciddi katkısının olacağını ifade eden Topbaş, maç için Başbakan Recep Tayyip Erdoğan’ın davet ettiği üst düzey yetkililerin yanı sıra, kendilerinin de Atina, Paris, Viyana, Milan, Liverpool, Berlin ve Barselona belediye başkanlarını davet ettiğini bildirdi. 
     Soruları da yanıtlayan Topbaş, Olimpiyat stadı çevresinde cephe temizliği yaptıklarını, ancak ildeki çarpık yapılaşma nedeniyle bunun bir anda düzeltilemeyeceğini söyledi. 
     Basın toplantısının ardından Ulaşım Daire Başkanı Rafet Bozdoğan, gazetecilere otobüsle stada geliş için yapılan yolları gezdirdi. 
     Bozdoğan, stada kimin hangi güzergahtan gideceğini gösteren İngilizce ve Türkçe yazılı levhaların yerleştirildiğini, basın, VIP, futbolcular, kuzey ve güney takımlar ile Türk seyircilerin trafikte birbiriyle çakışmadan stada alınacağını bildirdi. 
     İkitelli’den başlayarak 3 ayrı noktada kontrol noktaları olacağını anlatan Bozdoğan, Sabiha Gökçen Havaalanı’ndan Taksim ve Olimpiyat Stadı’na servislerin konulacağını söyledi. 
     Bozdoğan, maçtan 3 gün önceden itibaren kısmi yasaklar konulacağını, bu kapsamda stadın olduğu bölgeye hafriyat araçlarının giremeyeceğini, maç günü de 24 saat ağır tonajlı araçların girişine izin verilmeyeceğini, saat 14.00’ten itibaren de bölgede sıkı trafik kontrolleri yapılacağını belirtti. 
     Bozdoğan, İstanbullulara maç günü mümkün olduğunca bu yol yerine alternatif güzergahları tavsiye etti. 
     Basın toplantısına, Avrupa Şampiyonlar Ligi Final Proje Müdürü Sami Çölgeçen de katıldı. 
     
</TEXT>
</DOC>
