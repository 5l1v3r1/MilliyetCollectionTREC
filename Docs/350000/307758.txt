<DOC>
<DOCNO> 307758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sondun19.html </URL>
<DATE> 2005/01/19/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İşkence görüntüleri İngiltere'yi şoke etti 
</HEADLINE>
<TEXT>

     Dilek Kocabaş bildiriyor 

Irak'ta sivillere kötü muamele yapmakla suçlanan 3 İngiliz askerinin Almanya'da askeri mahkemede görülen davası sırasında ortaya çıkan işkence ve kötü muamele görüntüleri İngiltere'yi şoke etti. 
     İngiliz gazetelerinin manşetlerinde yer alan görüntüler, çok sayıda gazete tarafından ''utanç verici'' olarak nitelendi. 
     Daily Mail, fotoğrafların İngiliz askerinin Iraklılara yaptığı kötü muameleyi tartışmaya yer vermeyecek şekilde ortaya koyduğunu belirtirken, bu durumun ''bütün İngiltere'nin utancı olduğunu'' kaydetti. 
     The Independent gazetesi de ilk sayfasında Irak'taki İngiliz askerlerinin yaptığı kötü muameleyi yansıtan fotoğrafların tümüne yer verirken, bu fotoğrafların altına ''kötü muamele görüntüleri kataloğu'' yazdı. 
     The Times da bir İngiliz askerinin, bağlanarak yere yatırılmış bir Iraklının üzerine bastığı fotoğrafa ilk sayfasında yer verirken, bu durumu silahlı kuvvetlerin utancı olarak yorumladı. 
     The Daily Telegraph gazetesi de fotoğrafların, İngiliz askerlerinin tutuklanan Iraklılara kötü muamelede bulunduklarının açık delili olduğunu vurguladı. 
     
</TEXT>
</DOC>
