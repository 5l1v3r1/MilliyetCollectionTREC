<DOC>
<DOCNO> 334902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sontur13.html </URL>
<DATE> 2005/04/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sigarası yok diye lise öğrencisini bıçakladı 
</HEADLINE>
<TEXT>

     Süleyman ELÇİN-Tülin KORKUT KONYA, DHA 

      KONYA'da okula giden lise öğrencisi 16 yaşındaki Murat Özer, yolunu kesen ve sigara isteyen bir kişi tarafından bıçaklandı. 
     Bugün öğle saatlerinde Şekermurat Mahallesi, Şair Sefyi sokaktan öğrenim gördüğü Dumlupınar Lisesi'ne yürüyerek giden 16 yaşındaki lise 1'inci sınıf öğrencisi Murat Özer'in önünü kesen kimliği belirsiz bir kişi Özer'den sigara istedi. Özer, sigara içmediğini ve üzerinde bulunmadığını söyledi. Kimliği belirlenemeyen aynı kişi "Neden sigaran yok'' diyerek öğrencinin üzerine yürüdü. Lise öğrencisi Özer, kaçmaya çalışırken, peşinden koşan kimliği belirsiz saldırgan, Murat Özer'i sol kolundan bıçaklayarak yaraladı. 
     Koşarak okul önüne kadar gelebilen kanlar içindeki Murat Özer'i arkadaşları ve öğretmenleri taksi ile Konya Numune Hastanesi'ne kaldırdı. Sol dirseğinden hafif yaralandığı belirlenen liseli Murat Özer, acil serviste ayakta tedavisi yapıldıktan sonra ifadesi alınmak üzere karakola götürüldü. Polis, eşgal üzerine son günlerde sürekli okul çevresinde görülen ve öğrencilerden zaman zaman para istediklerini tespit ettikleri soyadı öğrenilemeyen Murat adlı kişiyi aramaya başladı. 
     
</TEXT>
</DOC>
