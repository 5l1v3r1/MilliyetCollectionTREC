<DOC>
<DOCNO> 303878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/guncel/gunz1.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>



Öğrenci affı için tasarı hazırlanacak 

ÖNDER YILMAZ Ankara 
TBMM Milli Eğitim Komisyonu Başkanı Tayyar Altıkulaç, on binlerce öğrencinin merakla beklediği öğrenci affı için tasarı hazırlayacaklarını açıkladı. Altıkulaç, komisyon üyeleriyle birlikte dün YÖK Başkanı Prof. Dr. Erdoğan Teziç'le görüştü. Öğrenci affının da gündeme geldiği görüşmede Teziç, "Af konusu siyasi iradenin kararıdır" dedi. Altıkulaç ise af konusunda popülist bir çizgi izlemediklerini belirtirken, "Öğrencilerin yararına bir iş yapmak istiyoruz" dedi. 

Yargıtay, Baz'a karşı vatandaşı haklı buldu 

ANKARA Milliyet 
Yargıtay, komşu apartmanda kurulu baz istasyonunun kaldırılmasını isteyen vatandaşı haklı buldu ve ilgili GSM operatörünün baz istasyonunun kaldırması gerektiğine karar verdi. Telekomünikasyon Kurumu, emsal teşkil edebilecek kararın, sektörü olumsuz yönde etkileyeceği görüşüne vardı. Telekomünikasyon Kurumu yetkilileri, mobil iletişimin kanunlarda kamu hizmeti olarak nitelendirildiğini, baz istasyonlarının da mobil iletişimin ana unsuru olduğunu kaydetti. 

2 yargı mensubuna çeteye yardımdan ihraç 

ANKARA Milliyet 
H kimler ve Savcılar Yüksek Kurulu HSYK , "Bolu Dağı Operasyonu" soruşturmasında adları geçen Bolu Ağır Ceza Mahkemesi üyesi Selami Bereket ile Bakırköy Cumhuriyet Savcısı İbrahim Tufan'ı "mesleğin şeref ve onuruna aykırı hareket ettikleri" gerekçesiyle meslekten ihraç etti. HSYK, Tekirdağ H kimi Selçuk Bök'e de yer değiştirme cezası verdi. Adalet Bakanlığı, Yusuf Bayrak'ın kurucusu olduğu çıkar amaçlı suç örgütünün Bolu'da yargı kararlarını etkilemeye yönelik eylemleri bulunduğu iddialarına ilişkin rapor hazırlamıştı. 

Pamukova davasında tutuklu kalmadı 

SAKARYA DHA 
Pamukova'daki hızlandırılmış tren kazasının son tutuklu sanığı, birinci makinist Fikret Karabulut da 4. duruşmada tahliye oldu. Sakarya 2. Ağır Ceza Mahkemesi'nde duruşmaya, Karabulut'la tutuksuz yargılanan 2. makinist Recep Sönmez ve tren şefi Köksal Coşkun katıldı. TCDD avukatı Gökay Türkyılmaz, "Raporda delillerin karartıldığı iddia edilmektedir. Ayrıca bize tebliğ edilmedi. Raporun duruşmadan bir gün önce açıklanması da kamuoyunu etkilemeye yöneliktir" dedi. 

Hemşirelikte Avrupa Birliği'ne hazırlık 

Türkiye'deki tüm üniversitelerin Hemşirelik Yüksekokul Müdürleri, 6-7 Ocak 2005 tarihlerinde Haliç Üniversitesi Hemşirelik Yüksekokulu'nda bir araya gelecek. Haliç, Hacettepe, İstanbul, Ege, Marmara, Gata, 9 Eylül, Gazi, Atatürk ve Cumhuriyet üniversitelerinin yüksekokul müdürlerinin katılımıyla gerçekleşecek toplantıda, Avrupa Birliği kriterleri doğrultusunda ve ulusal çerçevede, hemşirelik eğitiminin mininum standartları belirlenecek. 


</TEXT>
</DOC>
