<DOC>
<DOCNO> 305929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonyas02.html </URL>
<DATE> 2005/01/12/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Deve güreşi Avustralya televizyonunda... 
</HEADLINE>
<TEXT>

     Yalçın ATA DHA 

      AVUSTRALYA'nın Sydney Kenti'nde yaşayan öğretmen Türem çifti, Türkiye'yi tanıtacak bir belgesel film için harekete geçti. 
     Sydney'de Tate Koleji'nde video dersleri öğretmenliği yapan Kıbrıslı Hüseyin Türem ile 7 yıllık eşi, Mac Quarie Üniversitesi'nde medya dersi öğretmeni İzmirli Deniz Türem, Germencik'te 57'ncisi düzenlenen deve güreşlerini görüntüledi. 
     Ege Bölgesi'nin kültürel zenginliği içinde yer alan deve güreşlerini Avustralya'da yaşayan Türkler'in ve Avustralyalılar'ın da görmesi için SBS Televizyonu'nda yayınlanmak üzere belgesel hazırladıklarını belirten Hüseyin Türem, "60 dakikalık, üç bölümlük belgesel için bir aydır buradayız. Çekimi ben yapıyorum, eşim not tutuyor. Germencik, İzmir Bergama ve Selçuk Efes'teki deve güreşlerini izleyeceğiz. Yaptığımız çalışma Avusturya'da beğeniyle izlenecek. Böylelikle hem Ege kültürünü hem de Türkiye'yi tanıtmış olacağız'' dedi. 
     
</TEXT>
</DOC>
