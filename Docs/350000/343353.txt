<DOC>
<DOCNO> 343353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonspo09.html </URL>
<DATE> 2005/05/17/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Gençlerbirliği Brezilyalı Oliveira ile ön sözleşme yaptı... 
</HEADLINE>
<TEXT>

     Gençlerbirliği’nin, Brezilyalı Marcio Jose De Oliveira ile ön sözleşme yaptığı öğrenildi. Başkent kulübü, Brezilyalı oyuncuyu almaktan vazgeçerse 1 milyon doları kulübüne olmak üzere 2 milyon dolar ödeyecek. 
     AA muhabirinin edindiği bilgiye göre, Fenerbahçeli Alex’in takımı Cruzeiro’da forma giyen 20 yaşındaki hücuma yönelik orta saha oyuncusu Oliveira ile yapılan ön sözleşmede, anlaşmadan vazgeçen tarafın 2 milyon dolar ceza ödeyeceğine yer verildi. 
     Gençlerbirliği’nin, Cruzeiro’ya 500 bin dolar, kendisine ise yıllık 400 bin dolar ücret ödeyeceği Brezilyalı futbolcuyla, 2009 yılına kadar anlaştığı belirtildi. 
     
     CEM ONUK’UN İSTİFASINA NEDEN OLAN TRANSFER 
     Öte yandan, kulübün genel menajeri Cem Onuk’un Gençlerbirliği Kulübü’ndeki görevinden istifa etmesine de Brezilyalı futbolcu Marcio Jose De Oliveira’nın transferi ile ilgili olarak teknik direktör Ziya Doğan ile anlaşmazlığa düşmesinin neden olduğu öğrenildi. 
     Edinilen bilgiye göre, Brezilya’da futbolcu izlemeye giden Cem Onuk, Ziya Doğan ile telefonda görüşerek çok iyi bir futbolcu bulduğunu söyledi. Ziya Doğan da futbolcuyla hemen anlaşma yapılmasını istedi. 
     Yapılan ön protokolden sonra Ankara’ya dönen Cem Onuk’a, teknik direktör Ziya Doğan, hiçbir futbolcuyu kendisinin izlemeden alınmasına onay vermeyeceğini belirtmesi üzerine Cem Onuk da "Öyle ise benim bu kulüpte yapacak işim kalmadı" diyerek, Karşıyaka’nın transfer teklifini kabul etti ve uzun süreden beri Gençlerbirliği’nde sürdürdüğü genel menajerlik görevinden istifa etti. 
     Ziya Doğan, ön protokol sözleşmesi imzalanan Brezilyalı oyuncunun alınmasına onay vermezse, Gençlerbirliği’ni 2 milyon dolar ödemeye mahkum etmiş olacak. 
     
</TEXT>
</DOC>
