<DOC>
<DOCNO> 325191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/siyaset/axsiy01.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Özal'ın izinden gidecek 
</HEADLINE>
<TEXT>


ANAP Genel Merkezi'nde düzenlenen törende konuşan Mumcu, Özal'ın misyonunu devam ettirme sözü verdi 

ANKARA Milliyet 


3 Kasım seçimleri öncesinde ANAP'tan istifa ederek AKP'ye geçen Isparta Milletvekili Erkan Mumcu, dün "yuvasına" dualarla döndü. ANAP Genel Merkezi'nde düzenlenen törende "Başbakan Erkan" sloganlarıyla karşılanan Mumcu, genel başkanlığa adaylığını açıklayarak, "Özal misyonunu devam ettirme" sözü verdi. 
Türkiye'nin, ANAP'ın kurucu lideri Turgut Özal'la birlikte ufkunu da yitirdiğini savunan Mumcu, kurtarıcı pozlarıyla, milletten aldığı emaneti keyfine göre kullanıp oyuncak eden politikacılar gibi davranmayacağını anlattı. Mumcu, ANAP'tan ayrılmaya mecbur bırakıldığını da belirterek şöyle devam etti "Partimizin kapılarını, her göreve talip olanlara açıyoruz. Talip olduğum şey, Özal'ın misyonunu tamamlamaktır. O misyon, Türkiye'yi çağın ötesine taşıma misyonudur." 

Amin sesleri 
Mumcu'nun, "Yüce Rabbimden niyaz ediyorum ki, bizi vatanımıza sadakatten ayırmasın" ve "Halka hizmet olan kutlu yoldan ayırmasın" sözlerinin ardından, tüm salondan hep bir ağızdan, "amin" sesleri yükseldi. 


</TEXT>
</DOC>
