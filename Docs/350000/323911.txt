<DOC>
<DOCNO> 323911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/yasam/yas01.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Resmen cinayet 
</HEADLINE>
<TEXT>


Kayseri'de bir anne ile 2 kızı, yaya geçidinde 'biçildi'. Küçük Elif Gözde can verdi, annesi ve kardeşi ise ağır yaralandı. Onları yerde yatarken görmesine rağmen kaçan sürücü, düşen plakasından yakalandı 

RECEP İSTEK DHA 

Yaya geçitlerinde yaşanan cinayet gibi kazalara Kayseri'de önceki gün bir yenisi eklendi. 
Mustafakemalpaşa Bulvarı, Mustafa Şimşek Caddesi kavşağında önceki gün 17.00 sıralarında meydana gelen kazada, yakınlarını ziyaretten dönen anne Filiz Ataklı 37 ile kızları Gonca 14 ve Elif Gözde'ye 9 , yaya geçidinden karşıdan karşıya geçerken hızla gelen bir otomobil çarptı. 
Korkunç kazadan sonra sürücü kaçarken, ağır yaralanan anne ve kızlarını, yoldan geçen Hava İkmal Bakım Merkezi'nde görevli subay ve astsubaylar, Erciyes Üniversitesi Tıp Fakültesi Gevher Nesibe Hastanesi'ne kaldırdı. Yaralılardan Elif Gözde yaşamını yitirirken, anne Ataklı ile abla Ataklı dün taburcu edildi. 

3 saatte yakalandı 
Kaza yerinde inceleme yapan polis ekipleri, yaklaşık 3 saat sonra, kaza sırasında düşen plakadan 22 yaşındaki sürücü Fatih Yıldız'a ulaşarak, sürücüyü gözaltına aldı. 
Tanıklar, otomobilin kazanın anne ile kızlarına çarptıktan yaklaşık 50 metre sonra durabildiğini, sürücünün yaralıları görünce olay yerinden kaçtığını söyledi. 
Kazada yaşamını yitiren Besime Özderici İlköğretim Okulu 2. sınıf öğrencisi Elif Gözde, dün Hunat Camii'nde düzenlenen cenaze töreninin ardından toprağa verildi. Törene katılan Elif Gözde'nin okul arkadaşları küçük kızın üzerinde okul önlüğü konulan tabutunun başında dua edip, gözyaşı döktü. 

1 ayda 4. ölüm 
Küçük kızının cinayet gibi bir kazaya kurban gitmesiyle, Kayseri'nin ünlü fotoğrafçılarından baba Mustafa Ataklı da gözyaşlarına boğuldu. 
Gözde'nin fotoğrafını elinden bırakmayan Ataklı, "Kızımı kim geri getirecek Trafik polisleri hız yapan sürücülerle ilgilenmiyor" diye isyan etti. 
Kayseri'de son bir ayda Semanur Altun 8 , Yusuf Direk 10 ve Metin Dayı 6 da benzer kazalarda yaşamlarını yitirmişti. 


</TEXT>
</DOC>
