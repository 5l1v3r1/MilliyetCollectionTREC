<DOC>
<DOCNO> 349410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonspo22.html </URL>
<DATE> 2005/06/06/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Profesyonel boksör Yıldırım, dünya şampiyonu oldu... 
</HEADLINE>
<TEXT>

     Almanya'nın başkenti Berlin'de yaşayan Ali Yıldırım, WBB Dünya Şampiyonluğu karşılaşmasında yarı ağır siklette Polonyalı rakibi Jindrich Velecky'yi yenerek dünya şampiyonu oldu. 
     Dünya Şampiyonluğu için 2. kez ringe çıkan Ali Yıldırım, profesyonel kariyerindeki 10. maçında, daha önce bir karşılaşmayı kaybettiği Polonyalı rakibini 12 raundluk mücadelenin 10. raundunda teknik nakavtla yendi. Böylece Ali Yıldırım, rakibinden hem rövanşı almış, hem de ilk yenilgisini tattırmış oldu. 
     Rakibini 7. ve 8. raundlarda zor durumda bırakan Ali Yıldırım, 9. raundda rakibinin üzerindeki baskıyı arttırarak 10. raundda karşılaşmayı teknik nakavtla sona erdirdi. 
     Schöneberg kapalı spor salonunda gerçekleşen karşılaşmadan sonra Ali Yıldırım, coşkulu taraftarlar tarafından uzun süre ayakta alkışlandı. 
     Diğer karşılaşmalarda, baraj maçları için ringe çıkan Ebubekir Bulut, 65 kiloda Wladimir Fecko'yu 3-0 sayıyla, 60 kiloda Muzaffer Tosun, Zsol Botos'u 3-0 sayıyla, 76 kiloda da Hüseyin Tanrıkul, Kukuls Martinid'i aynı şekilde 3-0 sayıyla yendi. 
     66 kiloda ringe çıkan Türk böksörü Adnan Özçoban ise, rakibi Andrei Rimer ile berabere kaldı. 
     
</TEXT>
</DOC>
