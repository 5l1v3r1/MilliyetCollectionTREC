<DOC>
<DOCNO> 349201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/dunya/axdun02.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Benim adıma müzakereye hayır' 
</HEADLINE>
<TEXT>


İspanya'da, Zapatero hükümetinin 'barış sağlamak adına' ETA örgütüyle müzakereye gideceği iddiaları halkı sokağa döktü. Protestocuların sloganı, "Onlar için, herkes için, benim adıma müzakereye hayır"dı 

DIŞ HABERLER SERVİSİ 


İspanya'da sosyalist hükümetin ülkenin kuzeyindeki Bask bölgesinin bağımsızlığı için mücadele eden ve düzenlediği eylemlerle 1000 kadar insanın ölümünden sorumlu tutulan ETA örgütüyle müzakereleri gündeme getirmesi on binlerce kişiyi ayaklandırdı. Başkent Madrid'te yürüyen yaklaşık 250 bin kişi "ETA ile müzakerelere hayır" sloganları attı. 
Terör Kurbanları Derneği'nin TKD düzenlediği ve ana muhalefetteki Halk Partisi'nin PP desteklediği önceki günkü yürüyüşe, iktidardaki Sosyalist İşçi Partisi PSOE "İktidar terörizme karşı politikasını değiştirmeyeceğini açık bir şekilde belirtmiştir. Bu bir siyasi gösteridir" gerekçesiyle katılmadı. 

Aznar da oradaydı 
"Onlar için, herkes için, benim adıma müzakereye hayır" ana sloganıyla başlayan ve 250 bin kişinin katıldığı açıklanan yürüyüşte, TKD üyeleri, PP milletvekilleri, İspanya'nın eski Başbakanı Jose Maria Aznar da yer alırken, TKD ve PP'nin organizasyonuyla ülkenin dört bir yanından insanlar otobüslerle Madrid'e getirildi. 
Sık sık Başbakan Jose Luis Rodriguez Zapatero ve ETA karşıtı sloganların atıldığı gösterinin amacının, ETA'ya "silah bırakma" çağrısı yapan Zapatero hükümetinin, "barış sağlamak adına" örgütle müzakereye gideceği iddialarının ortaya çıkmasını protesto etmek olduğu belirtildi. Başbakan Jose Luis Rodriguez Zapatero, bu iddiaları parlamentoda yalanlamıştı. 

Ana muhalefet desteği 
Bu arada Zapatero, önceki gün yaptığı açıklamada, "Tüm terör kurbanları her zaman İspanyolların kalbinde ve hafızasında yer alacaklar. Teröre karşı mücadelede en büyük bedeli jandarmamız ödemiştir" dedi. 
Hükümete dışarıdan destek veren komünist görüşlü Solda Birlik Partisi Genel Başkanı Gaspar Llamazares de PP'yi "Terör kurbanlarının arkasına sığınarak politika yapıyor" diyerek suçladı. PP'den Ignacio Astarlao ise "Hükümet, bir gün olsun tavrını sona erdirip terör kurbanlarının sözüne kulak vermeli" dedi. 


</TEXT>
</DOC>
