<DOC>
<DOCNO> 331461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/soneko57.html </URL>
<DATE> 2005/04/08/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Fenerbahçe, Aydın'da su üretecek... 
</HEADLINE>
<TEXT>

     Aydın Çine İlçesi'nde Çine Belediyesi'nin Topçam Memba Suyu Tesisleri'nde, Fenerbahçe Spor Kulübü için ''Fener Su'' adı altında fason üretim yapılacak. 
     Fenerbahçe Spor Kulübü, ''Fener Su'' markası adı altında kendi suyunu piyasaya sürecek. 
     Fenerbahçe Kulübü ile tüm konularda anlaşıldığını ve ''Fener Su''nun bürokratik işlerinin bitmesinin ardından hemen üretime başlanacağını belirten Çine Belediye Başkanı Osman Aydın, yaptığı açıklamada, şunları söyledi 
     ''0.5 ve 1.5 litrelik ürettiğimiz suları Fener Su, tüm Türkiye pazarına da sürebilecek. Fakat 19 litrelik damacana su 150 kilometreden sonra nakliye giderinden dolayı zarar ettiği için damacana suyumuzu ancak Ege Bölgesi'ne sınırlı kalacak. Fener Su yetkilileri şu anda çalışmalarını sürdürüyor. Tüm izinlerini aldığı ve tüm sorunlarını çözdüğü zaman hemen üretime başlayacağız.'' Çine Topçam Su Tesisleri'nde fason olarak üretilecek olan ''Fener Su''nun sadece üretimini yapacaklarını, pazarlaması ve dağıtımını firmanın kendisinin yapacağını söyleyen Aydın, Fener Su'nun ilçeye büyük ekonomik katkı sağlayacağını söyledi. 
     
</TEXT>
</DOC>
