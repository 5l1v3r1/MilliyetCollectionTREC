<DOC>
<DOCNO> 327773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sondun67.html </URL>
<DATE> 2005/03/28/ </DATE>
<TIME> 23.38 </TIME>
<AUTHOR>  </AUTHOR>
<HEADLINE>
Amerikalı uzman "Bana göre Tsunami ihtimali yüzde 100" 
</HEADLINE>
<TEXT>

     Amerikalı sismolog Kerry Sieh, Endonezya açıklarında meydana gelen depremin ardından tsunami ihtimalini ''yüzde 100'' olarak değerlendirdiğini söyledi. 
     Amerikan Jeoloji Enstitüsü uzmanı olan Sieh, Hint Okyanusu'ndaki 8.7 büyüklüğündeki depremin ardından, Los Angeles'ta düzenlediği basın toplantısında, ''Benim kişisel görüşüme göre, depremden sonra tsunami ihtimali yüzde 100'' ifadesini kullandı. 
     Avustralyalı yerbilimciler de, Endonezya'nın Sumatra adası açıklarında meydana gelen Richter ölçeğine göre 8.7 büyüklüğündeki depremin büyük bir tsunamiye yol açabileceğini bildirdiler. 
     Yerbilimciler, bu depremin, 26 Aralık'ta Güney Asya depremindeki ölümcül dalgalar büyüklüğünde tsunamiye neden olabileceğini söylediler. 
     Avustralya'nın başkenti Canberra'daki yerbilim merkezinden sismolog Phil Cummins, ''depremin denizin altında ve yüzeysel olduğunu'' belirterek, ''Tsunami tehlikesi bulunuyor'' dedi. 
     Cocos adalarında 10 santimetrelik tsunami saptandığını belirten Cummins, depremin tsunami etkisinin, Maldivler, Mauritius ve Seyşeller ile güney yönünde olabileceğini söyledi. 
     Cummins, henüz ellerinde yeterli bilgi olmadığını ve Hint okyanusunda yeterli ölçüm yapılmadığını belirterek, ''Haberleri bekleyeceğiz'' dedi. 
     
     HİNDİSTAN 
     Bu arada, Hindistan'ın güneyindeki kıyı ve adalar için verilen tsunami alarmının ''6 ila 8 saat'' devam edeceği bildirildi. 
     Hindistan meteoroloji kuruluşundan I.D. Svami, ''Halkı uyardık. 6 ila 8 saat çok dikkatli olmamız gerekiyor'' dedi. 
     
</TEXT>
</DOC>
