<DOC>
<DOCNO> 305286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/guncel/agun.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fabrikayı elimizden zorla aldılar' 
</HEADLINE>
<TEXT>


Çakıcı ve Evcil'in hisselerini aldığı Say Metal'in kayıp sahibinin eşi Zehra Özden, eşinin en son fabrikanın müdürüyle görüştüğünü söyledi 

ALİ ÖZKAYA, FERAH IŞIK İzmir, Denizli DHA 

Organize suç örgütü lideri Alaattin Çakıcı ve Erol Evcil'in tehditle hisselerini devraldığı öne sürülen Say Metal'in eski sahibi Sezai Rahmi Özden'in eşi Zehra ve oğlu Süleyman Özden, Sözden Demir Çelik'in de zorla ellerinden alındığını iddia etti. 
Aliağa'daki Say Metal'in eski sahibi Özden'in 45 3 ay önce ortadan kaybolması, ailesinde korku ve endişeye yol açtı. Karşıyaka'da 2 oğluyla birlikte yaşayan Özden, eşinin Ege Metal'i Vakıfbank'tan alıp adını Say Metal olarak değiştirdikten sonra 18 Ekim 2002'de bacaklarından kurşunlandığını, ardından İzmir dışında yaşamaya başladığını kaydetti. Zehra Özden, gelişmeleri şöyle anlattı 
"Eşim 11 Ekim'de beni arayarak 'Yurtdışına gidiyorum' dedi. O günden sonra bir daha haber alamadım. Ekim sonunda Karşıyaka Başsavcılığı'na eşimin kayıp olduğunu bildirdim. Yüzde 51 hissesi bana, gerisi eşime ait olan Sözden Demirçelik'in de elimizden alındığını anlattım. Savcı, bana 'Fabrika için ayrıca dava açın' dedi." 
Özden şöyle devam etti "Beni aradığı gün, daha önce ortak olduğu ancak sonradan hisselerini Mümin Biçer'e devrettiği Kocaeli Dilovası'ndaki Sözer Demirçelik'e gitmiş. Burada mafyanın fabrikayı ele geçireceğini söyleyip benden Sözden Demir Çelik'in yüzde 51 hissesini devralan Mustafa Edik'le görüştüğünü duyduk. Sonra ne olduğunu bilmiyoruz." 

Annemi ikna etti 
İşadamının büyük oğlu Süleyman Özden de, babasının kurşunlandıktan sonra kendisini yaralayanları başkasını vurdurtmak için kiraladığı suçlamasıyla 3 ay tutuklu kaldığını ifade etti. Özden şunları söyledi "Bu süreçte Edik, Evcil'in Sözden Demir Çelik'i ele geçirmeye çalıştığını, babam cezaevinde bulunduğu için kadın başına mücadele edemeyeceğini söyleyerek, ikna ettiği annemden yüzde 51 hisseyi almış. Babam da arkadaşı Mazhar Tanrıkulu'na yüzde 49 hissesini devretmiş. Sonradan bir partinin il başkanı da ortak olmuş. Babam kaybolana kadar bize ayda 3 ile 5 milyar lira arasında para veriyorlardı. Sonra onu da vermediler." 

Alaattin Çakıcı Gerekirse katliam yaparım 

LUBE AYAR İstanbul 
Alaattin Çakıcı'nın Say Metal'le ilgili bir telefon görüşmesinde, Erol Evcil'e, "Gerekirse bu iş için katliam yaparım" dediği ortaya çıktı. Çakıcı ve Evcil arasındaki konuşma şöyle 
EROL EVCİL Ben düğmeye basıyorum, sen hazırlıklı ol tamam mı ALAATTİN ÇAKICI Her türlü hazırlıklıyım. Aklına ne geliyorsa. Bak benim telefonum dinleniyor, hayatımız gerekirse de, katliam bile yaparım...E.E. Var mı öyle ya...A.Ç. Elimizdeki avucumuzdaki ne var ne yoksa koyduk. Kimsenin ekmeğini elinden almıyoruz ki. Yanındakine söyle, diyor ki de, "Allah olsa, gerekirse katliam yaparız. Gerekirse değil, olacaksa olacak. Başka bu işin alternatifi yok."E.E. Buradaki yüzde yüz bizden tamam mı Onun da kendi ortaklarıyla sorunları çıkmış...A.Ç. Ben hapishanede değilim, sokaktayım. İsterlerse bütün Karadeniz'i toplayıp getirsinler. Yalnız sana bir şey söyleyeyim mi, kel öleceğini bilmiyor. Bazen şeytan insanın beynine girer, Azrail'e davetiye çıkarır. Tam mermiyi yiyince aklı başına gelir. Ama o düşünceyi tadamadan anlıyor musun, öbür tarafı boylar. 

</TEXT>
</DOC>
