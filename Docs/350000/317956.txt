<DOC>
<DOCNO> 317956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonspo13.html </URL>
<DATE> 2005/02/23/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Akçaabat Sebatspor Teknik Direktörü Yarın hep beraber Fenerliyiz 
</HEADLINE>
<TEXT>

     Birinci Süper Futbol Ligi'nde hafta sonunda deplasmanda Fenerbahçe ile karşılaşacak olan Akçaabat Sebatspor, hazırlıklarını sürdürüyor. 
     Teknik direktör Güvenç Kurtar, A.A muhabirine yaptığı açıklamada, ilk olarak rakiplerinin yarın İspanya'nın Real Zaragoza takımıyla UEFA Kupası 3. tur rövanş karşılaşmasına çıkacağını hatırlatarak, ''Biz bütün takım yarın Fenerbahçeli'yiz. O maçı bir atlatsınlar, UEFA Kupası'ndaki yollarına bir devam etsinler'' dedi. 
     Pazar günü de kendilerinin Fenerbahçe ile karşılaşacağını ifade eden Kurtar, ''İnşallah orada da 'biz kazanırız' diye düşünüyoruz. Ligin en sonundayız. Kurtulacaksak puan, galibiyet almak mecburiyetindeyiz. Bunun için çok çalışıyoruz. Fenerbahçe'nin eksik yönleri ve hataları var. Onları değerlendirmeye çalışacağız'' diye konuştu. 
     FB Şükrü Saracoğlu Stadı'nın atmosferinin kendilerini etkileyeceğini sanmadığını da ifade eden Kurtar, şöyle konuştu 
     ''Bu beni endişelendirmiyor. Daha da hırslandırıyor. Kayserispor maçını izledim. 50 bin seyirci vardı. Muhteşem bir atmosfer, süper bir takımla karşılaşacağız. Bu bizi daha çok heyecanlandırıyor. Böyle maçta oynamak futbolcu için bulunmaz bir fırsat. Futbolcular, kendilerini gösterme şansı bulacaklar. Heyecan ve endişe yerine nasıl başarılı oluruz öyle düşünmemiz gerek. Ben böyle düşünüyorum. Futbolculara da bunu söylüyorum.'' Kırmızı-beyazlı takım üzerinde bir stresin ve gerginliğin bulunduğunu belirten Kurtar, ''4 maçtır şanssız şeyler yaşadık. Gelmeyen, giden ve transfer yapan oyuncular oldu. Bu büyük etki yaptı. Futbolcu üzerlerinde baskı var'' diye konuştu. 
     
     AKÇAABAT SEBATSPORLU FUTBOLCULAR GALİBİYET İSTİYOR 
     Fenerbahçe'nin eski oyuncusu olan ve kırmızı-beyazlı takımda forma giyen Yusuf da, yarın Fenerbahçe'nin UEFA Kupası'nda İspanya'nın Real Zaragoza takımı ile zorlu bir karşılaşma yapacağını belirterek, ''İnşallah sahadan tur atlayarak ayrılırlar. Bu bizim ve Türkiye için bu gurur verici bir olay olur'' dedi. 
     Akçaabat Sebatspor'un şiddetle puana ihtiyacı olan bir takım olduğunu ifade eden Yusuf, şöyle konuştu 
     ''Her maçımız bizim için bir final. İnşallah Fenerbahçe'yi yenerek buraya döneriz. Şampiyonluk için de en şanslı takım Fenerbahçe. Diğer takımların da kadrosu iyi ama bu konuda en iyi Fenerbahçe'yi görüyorum. Hakeden taraf şampiyon olsun.'' Ligde kalacaklarını düşündüklerini kaydeden Yusuf, ''Tüm çalışmalarımız bu yönde. Ligde kalıp, Akçaabat ve Trabzon halkını sevindirmek istiyoruz'' diye konuştu. 
     Devre arasında Akçaabat Sebatspor'a gelen ve henüz golü bulunmayan Hasan Özer ise, ikinci devrenin ilk 4 maçında umut verici bir futbol ortaya koyduklarını belirterek, ''Ama sonuca gidemiyoruz. Sonuç konusunda sıkıntılarımız var. İnşallah bunu aşacağız'' dedi. 
     Fenerbahçe'nin çok iyi bir takım olduğunu ifade eden Hasan Özer, ''Türkiye Ligi'nin en iyi takımı. Ama biz elimizden geleni yapacağız. Fenerbahçe, ne kadar iyi olursa olsun yüreğimizi ortaya koyacağız. Galibiyetle de ayrılırsak, şampiyon olmuş gibi olacağız. Ligde kalma yolunda önemli maçı iyi biçimde atlatmak istiyoruz'' diye konuştu. 
     
</TEXT>
</DOC>
