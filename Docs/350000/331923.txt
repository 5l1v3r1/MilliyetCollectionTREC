<DOC>
<DOCNO> 331923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sondun07.html </URL>
<DATE> 2005/04/10/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Düğün de Prensin popülaritesini artırmaya yetmedi 
</HEADLINE>
<TEXT>

     The Times gazetesi tarafından yapılan anketin sonuçları, dün 35 yıllık sevgilisi Camilla Parker Bowles ile evlenen Prens Charles'ın popülaritesini yükseltmeye düğünün de yetmediğini ortaya koydu. 
     Anket sonuçları, halkın yüzde 21'inin Prens Charles'ın kral olması fikrini desteklediğini gösterdi. Prens'in Diana'dan olan büyük oğlu, tahtın ikinci varisi Prens William'ı kral olarak görmek isteyenlerin oranı ise yüzde 60 olarak belirlendi. 
     Prens William'ın kadınlar arasındaki popülaritesi ise yükseldi ve yüzde 68'e kadar çıktı. Kadınların, Camilla ile evlenen Prens Charles'a destekleri ise yüzde 18'de kaldı. 
     YouGov'a yaptırdığı anketin sonuçlarını yorumlayan Times, Charles'ın kadınlar arasında fazla sempati bulamamasının nedeni olarak da kadınların Diana'ya olan hassasiyetlerini gösterdi. 
     Gazete, kadınların Prens Charles'ı Diana'yı aldattığı için hala affedemediklerini yazdı. 
     Ankete katılanların yüzde 58'i de İngiliz kraliyetinin, bir nesil atlayarak Charles'ı sıra dışına itip, doğrudan ikinci veliaht Prens William'ı kral yapması gerektiğini savundu. Halkın yüzde 36'sı, bu kararın bir referandum yapılarak verilmesi fikrini desteklerken, halkın yüzde 55'i ise geleneksel karar yöntemlerinin kullanılması gerektiğini bildirdi. 
     
</TEXT>
</DOC>
