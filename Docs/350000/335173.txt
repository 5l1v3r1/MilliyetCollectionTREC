<DOC>
<DOCNO> 335173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonsiy07.html </URL>
<DATE> 2005/04/20/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Erdoğan "Aklan da gel" demedim 
</HEADLINE>
<TEXT>

     Başbakan Recep Tayyip Erdoğan, milletvekilliğinden istifa eden Cemal Kaya'ya söylediği iddia edilen 'aklan da gel' yönündeki ifadelerini yalanladı. 
     Afganistan'a gidişi öncesinde açıklama yapan Başbakan Erdoğan, bugün gazetelerde kendisinin Cemal Kaya'ya 'aklan da gel' dediği yönündeki haberlerin çıktığına dikkat çekerek "böyle bir ifadede bulunmadım. Bize göre suç sabit olmadıkça bir insanı suçlamayamazsın. Ben buna inanıyorum. Suçlu olduğu belli olmayan birine 'aklan da gel' deme hakkını kendimde bulamam" dedi. 
     
     CHP'ye 'ucuz siyaset' suçlaması 
     CHP'nin enerji yolsuzluğu ve Cemal Kaya ile ilgili iddialarını kanıtlaması gerektiğini de vurgulayan Başbakan, "iddianızı ispat edemezseniz siz zanlı durumuna düşürseniz. Ucuz siyasettir bunu adı. Cemal Kaya, milletvekilliğinden istifa etmek suretiyle görevini yerine getirmiştir. İstifasının da parlamento tarafından kabul edilmesini istedi" diye konuştu. 
     Enerji yolsuzluğuyla ilgili gelişmeleri yakından takip eden CHP Grup Başkanvekili Kemal Anadol, 16 nisanda yaptığı açıklamada, yolsuzlukta adı geçen AKP Ağrı Milletvekili Cemal Kaya'nın fezlekesi geldiğinde dokunulmazlığının derhal kaldırılmasını isteyeceklerini söylemişti. 
     Anadol, "Cemal Kaya, CHP'den AKP'ye geçtiği sırada genel başkanımız bunun kirli bir transfer olduğunu söylemişti. Şimdi Başbakan Recep Tayyip Erdoğan ve AKP yöneticileri bunu anlatmak zorundalar. Sayın Başbakan gene bir sessizliğe büründü" ifadelerini kullanmıştı. 
     
     Cemal Kaya vicdanen rahatsız 
     Bu arada milletvekilliğinden dün istifa eden Cemal Kaya, CNN TÜRK'e yaptığı açıklamada, enerji ihaleleri yolsuzluğunda adı geçen İbrahim Selçuk’la yaptığı telefon görüşmelerinin siyasi açıdan etik olmadığını düşündüğü için istifa kararı aldığını söyledi. 
     Suçlu olmadığını, ancak İbrahim Selçuk'la yaptığı telefon görüşmelerinden vicdanen rahatsız olduğunu dile getiren Cemal Kaya, vicdanen bu telefon görüşmesini yapmamalıydımö dedi. 
     Enerji yolsuzluğu iddialarının tartışıldığı dönemde hiçbir ihale almadığını ifade eden Cemal Kaya, bürokratlarla ilişkisinin milletvekili olduğu için normal karşılanması gerektiğini belirtti. 
     
     Cezam varsa çekeceğimö 
     Meclis’in milletvekilliğinden istifasını oylamasını bekleyen Cemal Kaya, yargı önüne normal bir vatandaş olarak çıkmak istediğini söyledi. Ağrı milletvekili Kaya, Onurumu korumak için mahkeme karşısına çıkacağım. Cezam varsa çekeceğim. Aklanırsam da siyasete geri döneceğimö dedi. 
     Milletvekilliğinden istifa eden Cemal Kaya, siyasete döndüğü taktirde, yanlış yapmamayı da vaad ettiğini söyledi. 
     
     Kaya hakkında fezleke hazırlanmıştı 
     Enerji yolsuzluğu soruşturması kapsamında başsavcılık, Cemal Kaya hakkında 'Çıkar Amaçlı Suç Örgütleriyle Mücadele Kanunu'na muhalefet ve ihaleye fesat karıştırma' suçlarından soruşturma yapılabilmesi için fezleke hazırlamıştı. 
     Kaya'nın yasama dokunulmazlığının kaldırılmasını öngören fezleke, TBMM Başkanlığı'na iletilmek üzere Adalet Bakanlığı'na gönderilmişti. 
     CHP'den AKP'ye geçen Cemal Kaya'nın, işadamı İbrahim Selçuk aracılığıyla ihale aldığının anlatıldığı iddianamede, Kaya'nın ihaleleri küçük bulup yeni ihaleler açılmasını istediği yer alıyor. 
     
</TEXT>
</DOC>
