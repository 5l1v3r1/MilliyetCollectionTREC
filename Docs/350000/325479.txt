<DOC>
<DOCNO> 325479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sondun14.html </URL>
<DATE> 2005/03/21/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Bernieres, The Observer'a Türk-Yunan ilişkilerini yazdı... 
</HEADLINE>
<TEXT>

     YÜZBAŞI Corelli'nin Mandolini ve Kanatsız Kuşlar gibi romanlarıyla tanınan İngiliz yazar Louis de Bernieres, Türkler ve Yunanlar arasındaki 'gerginliğin', iki taraftaki 'daha duyarlı' yeni nesil politikacılar sayesinde yavaş yavaş azaldığını söyledi. Bernieres, İngiliz The Observer gazetesi için kaleme aldığı bir yazıda, Türkiye ile Yunanistan arasındaki ilişkileri de değerlendirdi. 
     
     400 YIL BİRLİKTE YAŞADILAR 
     Türkiye ile Yunanistan arasında aslında çok fazla benzerlik bulunduğunu söyleyen yazar özetle şu ifadeleri kullandı "Türklerinki biraz daha karmaşık olsa da, iki tarafın mutfağı aynı iki tarafın insanında da abartılı bir şahsi gurur var yabancılara karşı çok konukseverler halk şarkıları da gerçekten aynı, hatta Türk ve Yunan müzisyenler birbirlerinin şarkılarını alıp, üzerine farklı sözler yazarak tekrar söylüyor. Bütün bunlar, Osmanlı zamanında Türk ve Yunanların 400 yıl birlikte yaşamasından kaynaklanıyor." 
     
     YUNANİSTAN'DAKİ 'TÜRK FOBİSİ' SARSMIŞTI 
     Geçmişte Yunanistan'daki 'Türk fobisi' karşısında şoke olduğunu söyleyen Bernieres, ortak bir tarihi ve kültürel yakınlık varken böyle duyguların çok 'tuhaf' olduğunu belirterek, "Bütün bunlar, her iki tarafta da bulunan daha duyarlı yeni nesil politikacılar sayesinde yavaş yavaş değişiyor" dedi. 
     Bernieres bununla birlikte, "Yunanistan'da, herhangi bir olay karşısında Türk bakış açısının mantıklı bir temele dayandığını düşünmeye yönelik büyük bir ilgisizlik hala var" diye konuştu. 
     
</TEXT>
</DOC>
