<DOC>
<DOCNO> 346740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonspo30.html </URL>
<DATE> 2005/05/28/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Şentürk "Camiamıza layık davranışları sergilemek için maçı ciddiye aldık" 
</HEADLINE>
<TEXT>

     Çaykur Rizespor Antrenörü Özcan Kızıltan, ikinci yarıda daha istekli olan Ankaragücü oyuncularının, girdikleri gol pozisyonlarını gole çevirerek maçı kazandıklarını söyledi. 
     Özcan Kızıltan, sahalarında 2-1 yitirdekliri Ankaragücü maçının ardından yaptığı açıklamada, heyecan dolu ve zorlu bir sezonu geride bıraktıklarını ifade ederek, "Bu sezon Çaykur Rizespor açısından başarılı bir sezondur" dedi. 
     Ligi Ankaragücü maçında alacakları iyi bir sonuçla bitirmek istediklerini belirten Kızıltan, "Ankaragücü maçının ilk yarısında oyuncularımız elinden geleni yaptı. Çok pozisyon bulduk, ancak bunları gole çeviremedik. İkinci yarıda ise rakibimiz daha istekliydi ve bulduğu pozisyonları değerlendirerek maçı kazandı" diye konuştu. 
     Ankaragücü Teknik Sorumlusu Adnan Şentürk ise ligde hiçbir iddiası olmayan iki takımın maçında, nemli havaya karşın takımının oyuncularının son derece onurlu bir mücadele ortaya koyduklarını söyledi. 
     Maçın önemi olmasa bile camialarına layık davranışları sergilemek istediklerini vurgulayan Şentürk, bu nedenle maçı ciddiye aldıklarını bildirdi. 
     Şentürk, Çaykur Rizespor karşısında PAF takımından aldıkları genç oyuncuları oynatma fırsatı bulduklarını da belirterek, "Maçı genç oyuncularla kazanmak bizim için ayrıca önemliydi. Ankaragücü camiasının bundan sonra ligden düşme korkusunu yaşamamasını temenni ediyorum" diye konuştu. 
     
</TEXT>
</DOC>
