<DOC>
<DOCNO> 343486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/ekonomi/aeko.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan'ın kaçak villası yıkılıyor... 
</HEADLINE>
<TEXT>


Üsküdar'daki villasının bahçesine oğlu için kaçak villa inşa ettiren Maliye Bakanı, kendi oturduğu binayı 'depreme dayanıksız' diye yenilemek isteyince belediye itiraz etti. Bakan, kaçak villayı yıkma kararı aldı 

Nedim Şener 

Maliye Bakanı Kemal Unakıtan, Üsküdar Bulgurlu'da oturduğu villanın bahçesine oğlu Abdullah Unakıtan için 1999 yılında inşa ettirdiği kaçak villayı yıktırma kararı aldı. 
Üsküdar Belediyesi üç kez mühürlemesine rağmen mührü kırarak oturduğu villanın bahçesine bir de kaçak villa inşa eden Unakıtan'ın, kendi oturduğu binanın depreme dayanıksız olduğu gerekçesiyle belediyeye başvuruda bulunduğu öğrenildi. 
Üsküdar Belediyesi Teknik Başkan Yardımcısı Mehmet Demiröz'ün verdiği bilgiye göre, Bakan Unakıtan'ın eski binasını yıkarak yenisini yapmasına, oğlu için yaptırdığı kaçak villa nedeniyle izin verilmedi. Belediyeden 'eski binayı yıkıp yeniden yapmak için öncelikle kaçak binanın yıkılması gerektiği' yanıtını alan Maliye Bakanı'nın, oğlu Abdullah için inşa ettirdiği kaçak villayı yıktıracağını bildirdi. 
Demiröz, "Bakan'a belediye olarak yıkımı üstlenebileceğimizi bildirdik. Ama yasal olarak yıkma konusunda mal sahibinin önceliği var. Sayın Bakan da yıkımı kendisinin yaptıracağını söyledi" dedi. 
Maliye Bakanı'nın villalarının bulunduğu bölgenin birinci derece SİT alanı olması nedeniyle inşaat yapmak için Koruma Kurulu kararı almak zorunluluğu bulunuyor. Ama bölgenin 'Koruma Amaçlı İmar Planı' bulunmadığından, geçiş dönemi şartları uygulamasına göre, her yapı için Koruma Kurulu'ndan karar çıkartılabiliyor. 

Yenisini yapacak 
Unakıtan'ın da kaçak villasını yasal hale getirmek için İstanbul 3 Numaralı Kültür ve Tabiat Varlıklarını Koruma Bölge Kurulu'ndan karar alması zorunluluğu bulunuyordu. 
Villa kaçak olduğu için kurul kararı alamayan Unakıtan'ın, yıkılacak villaların arazisi üzerine hangi büyüklükte konut inşa edebileceği, İstanbul Büyükşehir Belediyesi, Üsküdar Belediyesi ve İstanbul Kültür ve Tabiat Varlıklarını Koruma Kurulu'nun üzerinde çalışma yapacağı 1 1000 ölçekli imar plandaki şartlara bağlanacak. 
Dün itibarı ile 1 5000 ölçekli imar planları üzerindeki çalışmaları tamamlama aşamasına getiren İstanbul 3 Numaralı Kültür ve Tabiat Varlıklarını Koruma Bölge Kurulu, iki ay içinde hazırlanması beklenen 1 1000 ölçekli imar planları ile Üsküdar ve çevresinde araziler üzerine kaç metrekare inşaat yapılacağına ilişkin son kararı verecek. Belediye yetkililerinden alınan bilgiye göre, Maliye Bakanı, imar planında verilen haklara uygun olarak inşaat yaptıracağına ilişkin görüş belirtti. 
Konuyla ilgili olarak Milliyet'in de sorularını yanıtlayan Unakıtan, "Herşey kanuna ve nizama göre devam ediyor" dedi. 

İnşaatın mührü üç kez kırıldı Ağustos 1998'de oturduğu villanın bahçesinde temel kazısına başlayan Unakıtan, 'manzarasını kapattığı' gerekçesi ile komşusu Ali Dirikoç tarafından belediyeye şik yet edildi. Belediye ekipleri temel kazısı aşamasında ve 31 Ağustos'ta yapı tatil tutanağı düzenledi. 7 Ekim 1998'de Belediye Encümeni de yıkım kararı aldı. Ancak tutanağa rağmen mühürler kırıldı ve inşaat sürdü. 
17 Ekim'de belediye ekipleri, bodrum, zemin kat ve bir normal katın yapımı tamamlanan villa için tekrar yapı tatil tutanağı yazdı. Ancak yine mühür kırılarak inşaata devam etti. 
15 Ocak 1999'da Ali Dirikoç şik yetini yeniledi. Gelen ekipler, bu kez ikinci kata kadar yapılmış bina için tekrar yapı tatil tutanağıyla inşaatı mühürledi. Mart ayında üçüncü kez yıkım kararı alındı. Buna karşın inşaat bitirildi. 

Belediye evi bulamamış 
Ardından Üsküdar Belediyesi, 19 Mart 1999'da Unakıtan hakkında savcılığa suç duyurusunda bulundu. Bunun üzerine şikayetçi Dirikoç, Üsküdar Belediyesi Başkanı Yılmaz Bayat hakkında kaçak yapılaşmaya göz yummak iddiasıyla İçişleri Bakanlığı'na başvurdu. İçişleri Bakanlığı Başmüfettişlerinden Şahin Demir, 17 Haziran 2001'de olayı incelemeye başladı. Bir gün sonra Üsküdar Belediyesi bir gazeteye villanın yıkılması için ilan verdi. Gerekçe olarak da evin bulunamadığı belirtildi. Yıkım için verilen ihale ilanına başvuran kimse de çıkmadı. 

Müfettiş Başkan ile ilişkisi var Başmüfettiş Şahin Demir raporunda şunları dile getirdi 
"Belediye başkanı bu olayda görevini kötüye kullanarak adeta ruhsatsız inşaatın bitirilmesi için gayret göstermiştir. İnşaat kalitesi ve mevkiisi açısından son derece rantı yüksek bir halde tamamlanmıştır. Bu durum da dikkate alındığında kaçak yapının tamamlanmasında ilgililer ile inşaat sahibi Kemal Unakıtan arasında yasal olmayan ilişkilerin olabileceğini de akla getirmektedir. 18.06.2001 tarihinde yapılan yıkım ihalesi ise tamamıyla görevini yapmış gözükme yolunda bir kamuflaj için yapılmıştır. Başkan Yılmaz Bayat bu konuda kararlı olsaydı daha inşaatın başlangıç aşamasında yıkım kararını uygulatır ve inşaatın tamamlanması mümkün olmazdı." 
Ancak, raporun ardından Yılmaz Bayat hakkında İstanbul 1. Ağır Ceza Mahkemesi'nde açılan dava, 26 Mayıs 2003 tarihinde Bayat lehine sonuçlandı. 


</TEXT>
</DOC>
