<DOC>
<DOCNO> 312547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/ekonomi/eko03.html </URL>
<DATE> 2005/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell çalışanları da bireysel üyesi oldu 
</HEADLINE>
<TEXT>



Yapı Kredi Emeklilik, bu yılın ilk grup emeklilik planını Turkcell'le gerçekleştirdi. Turkcell'in 2 bin 350 çalışanı bireysel emeklilik sistemine gönüllü katılımla üye oldu. Turkcell'in, çalışanları adına ödeyeceği en yüksek katkı payı, çalışanların kıdemlerine göre belirlenmiş aylık brüt maaş yüzdesiyle sınırlı olacak. 
Ortalama olarak işverenin çalışanı adına yüzde 3 oranında prim ödemesi bekleniyor. Altı ayını doldurmuş tüm Turkcell çalışanları, kendileri de katkı payı yatırarak grup emeklilik planına dahil olabilecek. Turkcell çalışanları, istedikleri takdirde ailelerini de bu proje kapsamına alabilecekler. 
Sözleşmenin imzalanmasıyla ilgili olarak Turkcell Genel Müdürü Muzaffer Akpınar, "Yapı Kredi Emeklilik işbirliğiyle hazırlanan Turkcell Grup Emeklilik Planı ile çalışanlarımızın uzun vadeli yatırım yapmalarını destekleyecek, gelecekle ilgili kaygılarını en aza indirmeyi amaçlıyoruz" dedi. 

Motivasyonu artıracak 
Yapı Kredi Emeklilik Genel Müdürü Giray Velioğlu da şöyle konuştu "Bireysel emeklilik sistemi sadece Türk ekonomisine değil, istihdama da önemli bir katkı sağlıyor. Dünya örnekleri çalışanların, kurumlarına bağlılık ve sadakatlerinde en önemli göstergelerden birinin emeklilik planları olduğunu ortaya koyuyor. Kurumların sağladığı grup emeklilik planları çalışanların motivasyonunun yanı sıra verimliliğini de artırıyor." 
31 Ocak itibariyle yürürlüğe giren grup emeklilik planıyla ilgili olarak, İstanbul, Ankara, İzmir, Adana, Bursa, Antalya, Trabzon ve Diyarbakır'daki bölge ofislerinde Turkcell çalışanlarına bilgilendirme toplantıları yapıldı. Yapı Kredi Emeklilik'in 79 bin üyesinin yüzde 5'ini grup katılımları oluşturuyor. 


</TEXT>
</DOC>
