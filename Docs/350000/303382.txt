<DOC>
<DOCNO> 303382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/soneko48.html </URL>
<DATE> 2005/01/04/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Ford, 2004'ün en çok satan otomotiv markası... 
</HEADLINE>
<TEXT>

     Ford, Türkiye'de 2004 yılında en çok satan otomotiv markası oldu. 
     Ford Otosan'dan yapılan açıklamada, 2002 ve 2003 yıllarında gerçekleştirdiği perakende satışlarla en çok satan marka konumuna gelen Ford'un, 2004 yılında da en çok satan marka olarak üst üste 3 yıl Türkiye otomotiv pazarının lideri olduğu bildirildi. 
     Açıklamada, 2004 yılında 2003'e göre yüzde 91'lik artışla 114 bin 805 adet perakende araç satışı gerçekleştiren Ford Otosan'ın bu rakamla pazarda elde ettiği yüzde 15.6'lık pazar payı ile liderliğini sürdürdüğü belirtildi. 
     Ford Otosan Genel Müdür Yardımcısı Aykut Özüner, 2003 yılının özellikle ikinci yarısında ekonomideki iyileşmelere paralel olarak canlanmaya başlayan otomotiv pazarının 2004 yılına da bu canlılıkla başlangıç yaptığını belirtti. 
     Özüner, geçen yılki satış adetleriyle, pazarda 2003 yılında elde ettikleri yüzde 15.3'lük payı yüzde 15.6'ya yükselttiklerini kaydetti. 
     Geçen yıl gerçekleştirdikleri 45 bin 234 adet perakende otomobil satışı ile 2003 yılı sonunda yüzde 8 olan pazar paylarını yüzde 10'a çıkardıklarını bildiren Özüner, bu performans sonrasında en çok satan otomobil markası olarak 2003 yılında beşinci sırada olan Ford Otosan'ın, 2004 yılında üçüncülüğe yükseldiğini kaydetti. 
     Aykut Özüner, 2004'te ticari araç pazarındaki liderliği de sürdürdüklerine işaret ederek, bu başarının ardında sürekli genişleyen ve yenilenen ürün yelpazesinin yanı sıra tüm Türkiye'ye yayılmış güçlü bayi teşkilatının bulunduğunu vurguladı. 
     
</TEXT>
</DOC>
