<DOC>
<DOCNO> 348568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko34.html </URL>
<DATE> 2005/06/03/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
TMSF Başkanı Ertürk Tedbirler elimizde durmaya devam etmeli 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, TMSF'nin, krizin etkilerini gidermek ve topluma maliyetini azaltmak için kullandığı yetkilerin Anayasa'ya aykırı olduğu iddialarını çok sık duyduklarını belirterek, ''Bu olağanüstü tedbirlerin elimizde durmaya devam etmesi gerekiyor'' dedi. 
     Ertürk, Bursa'da düzenlenen ''3. Ulusal Girişimcilik Kongresi''nde gerçekleştirilen, ''Girişim, Gelecek ve Türkiye'de Yatırım İklimi Konulu'' oturumda, Türkiye'de girişimciliğin ve yatırım ortamının yeterince gelişememesinin, kültürel, tarihsel ve geleneksel derinlikleri bulunduğunu belirterek, bunun toplumsal değişimin farklı seyrinden kaynaklandığını söyledi. 
     Avrupa'da 100 yılı aşmış çok sayıda şirket bulunurken, Türkiye'de bu sayının son derece sınırlı olduğunu ifade eden Ertürk, ancak buna rağmen girişimci geleneğinde değişim yaşanmaya başladığını, kamu girişimciliği ve kamuya bağlı girişimciliğin bağımsızlık yolunda önemli adımlar attığını, ancak yarar veya zararını tartışmamakla birlikte teşvik bağımlığı ve sübvansiyonun devam ettiğini vurguladı. 
     Ertürk, girişimciliğin yeterince gelişememesinde etkili olan sosyopolitik şartlara değinerek, politik istikrarsızlık, bürokratik hantallık, sosyolojik hareketlilik, hukuki belirsizlik ve öngörülemezlik gibi etkenlerin de bu süreçte önemli rol oynadığına işaret etti. 
     
     ''BÜROKRASİ, ENGELLEYİCİ BİR OTORİTE OLMAKTAN ÇIKMALI'' 
     Türk toplumunda ve ekonomisinde bürokrasinin son derece belirleyici olduğuna dikkati çeken Ertürk, şöyle konuştu 
     ''Bürokrasi, engelleyici bir otorite olmaktan çıkıp, düzenleyici bir otorite olmaya geçmek zorundadır. Bunu başaramazsa, Türkiye'de girişimcilik asla istediğimiz, özlediğimiz düzeye gelemez. Bürokrasi her zaman kendisini bazı şeyleri engellemekle memur bir unsur olarak görecekse, Türkiye'de bu, her zaman bir problemle birarada yaşayacağız anlanıma gelir. Ancak, serbest olsun herşey. Herkes istediğini yapsın anlamını da taşımaz. Burada düzenleme çok önemli. Düzenleme, şikayet ettiğimiz istikrarsızlığı giderir. Burada subjektiviteden objektiviteye geçmek durumundayız. Ahbap-çavuş kapitalizmi denen olgudan uzaklaşmalıyız. 
     Bir de bürokrasi her zaman kendisini bir gizli iktidar odağı olarak görmüştür. Bundan uzaklaşıp, bürokrasinin bir hizmet alanı olduğu anlayışına geçmemiz gerekir. Yani birilerine, vatandaşa, halka tahakküm etme değil, onlara hizmet sunma makamı olarak kendisini görmek durumunda bürokrasi.'' 
     
     ''KRİZLERİN ARDINDAN ÖNEMLİ ADIMLAR DA ATILDI'' 
     Olumsuzluklara rağmen, krizlerin ardından bazı önemli adımlar da atıldığını vurgulayan Ertürk, düşük enflasyon ve faizler, azalan kamu borçlanma ihtiyacı, döviz ikame eğiliminin tersine dönmesi, sürdürülebilir büyüme eğilimi ve mali disiplinin yeniden tesis edilmesiyle yatırım ikliminin olumlu yönde değiştiğini kaydetti. 
     Ertürk, finans sektöründe de bankacılığın yeniden yapılandırılması konusunda yapısal değişimler yaşandığını, risk yönetim ve kontrol sistemlerinin kurulması, banka bilançolarının yeniden oluşturulması gibi önlemlerle sektörün yeniden normalleşme aşamasına geldiğini bildirdi. 
     
     BANKA SEKTÖRÜYLE İLGİLİ DÜZENLEMELER 
     TMSF'nin, özellikle son dönemlerde banka sektörüyle ilgili yeni hukuksal düzenlemeleri gündemine aldığını, bunların, sektörün daha da düzelmesine, sıkı şekilde düzenlenmesine dönük tedbirler olduğunu belirten Ertürk, bu tedbirlerin önemli bir parçasının ise banka sektörünün bir daha 1994, 2001 benzeri krizleri yaşamamasını amaçlaması olduğunu söyledi. 
     Ertürk, bu anlamda banka kaynaklarının, bütün toplum aleyhine banka sahiplerinin menfaati doğrultusunda kullanılmasına engel olmayı amaçlayan düzenlemeler içerdiğini anlatarak, şu anki banka mevzuatında da bu önlemlerin bulunduğunu, ancak yeni Bankalar Kanunu Tasarısı'nda bu konuda daha detaylı düzenlemelerin söz konusu olacağını belirtti. 
     Bu konuda özellikle Anayasa'ya aykırılık iddialarına da değinen Ertürk, şunları kaydetti 
     ''TMSF'nin krizin etkilerini gidermek ve topluma maliyetini azaltmak için kullandığı yetkilerin Anayasa'ya aykırı olduğu iddialarını çok sık duyuyoruz. Şimdi, bizim kullandığımız yetkilere baktığınızda, bu yetkiler tamamıyla banka kaynaklarının muvazaalı işlemlerle banka sahipleri lehine transferini engelleyen düzenlemelerdir. Mevcut hukuk sistemimiz eğer muvazaalı işlemleri engellemeye yetmiyorsa, yeni yeni hukuki düzenlemeler yapmak durumundasınız. Muvazaalı işlemlere göz yummak ya da onlar karşısında acizlik söylemleriyle işi geçiştirmek yerine, muvaazalı işlemlere engel olup, banka sahiplerinee aktarılmış kaynakları yeniden topluma kazandırmak durumundasınız. Burada Anayasa'ya aykırılık iddiası, Anayasa'nın muvazaalı işlemleri koruduğu gibi bir varsayıma dayanır ki, Anayasa asla böyle birşeyi korumaz. Muvazaalı işlemleri hiçbir hukuk sistemi korumaz.'' Ertürk, ''banka kaynaklarının çeşitli menfaatler doğrultusunda kullanılmasını caydıran önemli yaptırımlardan da şikayet olduğuna'' dikkati çekerek, şöyle devam etti 
     ''Ben, bu konuda da doğrusu anlama problemi yaşıyorum. Eğer banka kaynağını suiistimal etmek isteyenleri önlemeye yönelik tedbirlerin, böyle bir niyet taşımayan bankacılar için bir rahatsızlık konusu olması, doğrusu anlamsız bir durum. Bu durum, şuna benziyor cinayet olaylarını daha şiddetli bir şekilde cezalandırmaya dönük yasal tedbirlerden, normal vatandaşın şikayet etmesi gibi bir durum. Normal vatandaş neden böyle bir durumdan şikayet etsin. Eğer şöyle bir varsayıma dayalıysa, bir gün ben de böyle bir duruma düşebilirim, ben de böyle birşeyi yapabilirim varsayımına dayalıysa, zaten bütün bu düzenlemeler, o varsayımları, özlemleri, düşünceleri ortadan kaldırmaya dönük düzenlemelerdir. Yani, zaten hukuk düzenlemelerinin amacı öncelikle ağır müeyyideler getirerek, o işe tenezzül etmeyi baştan engellemektir. Bu olağanüstü tedbirlerin elimizde durmaya devam etmesi gerekiyor. Hepimizin çok yakından bildiği banka krizleri dolayısıyla, toplumun üstüne yüklenmiş milyar dolarlar, rakamları hepiniz biliyorsunuz, maliyetleri olabildiğince aşağıya indirmek için bu yasal yetkilerin tavizsiz, kararlı bir şekilde kullanılması gerekiyor. 
     TMSF'nin yaptığı tek şey, kendisine verilen bu yetkileri kararlı bir şekilde kullanmaktır. Tabii ki kararlılıkla beraber adalet ve hakkaniyete de dikkat ederek asla suçsuz, masum olanın üzerine gitmeden, çok ince bir ayrım yaparak bu yasal yetkileri kullanmaktır. Bu, devralınan kötü mirasın en hızlı şekilde tasfiyesi için zorunludur ve toplum buna şiddetle ihtiyaç duymaya devam etmektedir. Bu, bankacılık sektörünün normalleşmesi açısından da zorunludur.'' 
     
</TEXT>
</DOC>
