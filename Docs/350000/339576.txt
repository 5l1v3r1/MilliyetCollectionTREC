<DOC>
<DOCNO> 339576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonsiy18.html </URL>
<DATE> 2005/05/04/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Trabzon milletvekillerinin ortak açıklaması "Futbol cinayeti işlendi" 
</HEADLINE>
<TEXT>

     Trabzon milletvekilleri, Fenerbahçe-Trabzonspor maçındaki hakem kararlarını "futbol cinayeti" olarak değerlendirdiler. 
     TBMM’de ortak basın toplantısı düzenleyen AK Parti Trabzon milletvekilleri Asım Aykan, Mustafa Cumur, Cevdet Erdöl, Kemalettin Göktaş, Faruk Özak ile CHP milletvekilleri Şevket Arz ve Akif Hamzaçebi, Fenerbahçe-Trabzonspor maçında Trabzonspor’un hakkının yenildiğini savundular. 
     Trabzonlu milletvekilleri adına açıklama yapan Faruk Özak, Süper Lig’in şampiyonunu belirleme özelliğine sahip maçın, orta hakem ve yardımcıları tarafından "birilerine hediye edildiğini" öne sürerek, "Resmen bir futbol cinayeti işlenmiştir" dedi. 
     Trabzonspor’un şampiyonluk şansının elinden alınarak mağdur edildiğini iddia eden Özak, "Trabzonspor’un itirazı, isyanı, kaybetmeye değil haksızlığadır, adaletsizliğedir, çifte standardadır. 
     Trabzonsporumuz, mücadelesini yıllardır temiz ve onurlu bir şekilde sürdürmekte, şampiyon olamasa bile ’gönüllerin şampiyonu’ olmaktadır" diye konuştu. 
     Federasyon ve kurullarının herkese eşit mesafede ve adil olması gerektiğine değinen Özak, şunları kaydetti 
     "Bizim işimiz kişilerle değil sistemledir. Her alanda olduğu gibi futbolumuzda da güçlünün haklı değil, haklının güçlü olduğu bir ortamın yaratılması Trabzonspor camiası olarak en büyük dileğimizdir. 
     Hakeme ceza vermek asla futbolumuzdaki sorunu ve adaletsizliği çözmeyecektir. Çözüm, sistemdeki yanlışları ve kirlenmeyi ortadan kaldırmakla gelecektir. Ligimizin adı ’Süper Lig’ konmuş ama kendisi ’Ayıplı Lig’ olarak tarihe geçmek durumuna düşürülmüştür." 
     
     MONİTÖR SİSTEMİ TEKLİFİ... 
     AK Parti’li Kemalettin Göktaş, sporda yolsuzluğun üzerine gidilmesi gerektiğini belirterek, "Maç, saha içinde değil de başka yerde mi bitiyor, açıklasınlar. En büyük yolsuzluk emek gaspıdır" diye konuştu. 
     CHP’li Şevket Arz, Anadolu takımlarına çifte standart uygulandığını ileri sürerek, "Hakem kararları, Anadolu takımlarına ayrı, İstanbul takımlarına ayrı uygulanıyor" dedi. 
     AK Parti’li Erdöl ise İstanbul ile Anadolu için ayrı ligler kurulmasını teklif etti. "Gazozuna oynanan maçlar akla geliyor" diyen Erdöl, basketboldeki monitörlü sistemin, futbolda da uygulanabileceğini, böylece hakem hatalarının en aza indirilebileceğini söyledi. 
     
</TEXT>
</DOC>
