<DOC>
<DOCNO> 315719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun52.html </URL>
<DATE> 2005/02/16/ </DATE>
<TIME> 22.17 </TIME>
<AUTHOR>  </AUTHOR>
<HEADLINE>
Irak'taki İtalyan askerlerin görev süresi uzatıldı 
</HEADLINE>
<TEXT>

     İtalya senatosu, Irak'taki İtalyan askerlerinin görev süresinin uzatılmasını onayladı. 
     Senatodaki oylamada, 315 senatörden 254'ü oylamaya katıldı. Senatörlerin 141'i, Irak'taki yaklaşık 3 bin İtalyan askerinin görev süresinin 30 Haziran'a kadar uzatılması, 112'si ise bu sürenin uzatılmaması yönünde oy kullandı. 1 senatör de çekimser kaldı. 
     Irak'taki İtalyan askerleri, İtalya'da iktidardaki merkez-sağ koalisyon ile muhalefetteki merkez-sol arasında tartışma konusu olmuştu. 
     İtalya Başbakanı Silvio Berlusconi, dünkü açıklamasında merkez sağ koalisyonun Senato'da yapılacak oylamada, yeterli çoğunluğa dayanarak, Irak'taki İtalyan askerlerinin görev süresini 30 Haziran 2005'e kadar uzatmakta kararlı olduğunu yinelemişti. 
     Merkez-sol muhalefet ise konuya ilişkin hükümet tarafından hazırlanan kararnameyi desteklememe hususunda görüş birliğine varmıştı. 
     
</TEXT>
</DOC>
