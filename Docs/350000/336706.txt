<DOC>
<DOCNO> 336706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonspo01.html </URL>
<DATE> 2005/04/25/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Alman basını Baştürk, bir insan daha iyi oynayabilir mi 
</HEADLINE>
<TEXT>

     Hertha BSC'nin Schalke 04'e karşı elde ettiği 4-1'lik galibiyette bir gol atıp üç gole de katkı sağlayan Yıldıray, Alman medyasında günün futbolcusu olurken, Alman Bild gazetesi, Yıldıray hakkındaki haberini "Baştürk, bir insan daha iyi oynayabilir mi " başlığı ile verdi. 
     Bild gazetesine açıklamalarda bulunan Yıldıray, "Yaptığım ağır idmanlar karşılığını verdi. Bu maç benim Hertha forması ile oynadığım en iyi maçtı" dedi. 
     Gazetede ayrıca, Herha BSC'nin aldığı 53 puanın 46'sının Yıldıray'ın oynadığı maçlarda alındığı belirtilirken, milli futbolcunun bu sezon 6 golü olduğu bildirildi. 
     Hertha Menajeri Dieter Hoeness ise yaptığı açıklamada, "Yıldıray'ın çalımları çok güçlü, sürekli topun peşinde. Bunu izlemek keyif verici. O harika oynadı" dedi. 
     Alman Berline Kurrier Gazetesi, "Hiç kimse bu ikili kadar olamıyor" başlığı ile verdiği haberde Yıldıray'ın golcü Marcelinho ile çok iyi bir ikili oluşturduğunu belirterek, iki futbolcuyu "hayal ikili" olarak nitelendirdi. 
     Baştürk, Berliner Kurier'e yaptığı açıklamada, "Bizim gibi ikili ligde yok" dedi. 
     Hertha BSC'nin kendisi olmadan, hiçbir maçı kazanmadığını belirten Yıldıray, "Bu da Marcelinho ile ikili olarak, tek başımıza olmaktan daha tehlikeli olduğumuzu gösteriyor" dedi. 
     Alman BZ gazetesi ise Hertha BSC'nin son zaferle Şampiyonlar Ligi'ne çok yaklaştığını belirterek, "Hertha'da sadece Yıldıray, Şampiyonlar Ligi'nin ne olduğunu gerçekten biliyor" şeklinde ifade kullandı. 
     Yıldıray'ın Şampiyonlar Ligi'nde 40 maç yaptığı ve 4 gol attığı belirtilirken, milli futbolcunun Real Madrid'e karşı Leverkusen formasıyla final oynadığı bildirildi. 
     Yıldıray, BZ gazetesine yaptığı açıklamada, " Şampiyonlar Ligi çok özel. Orada en iyi takımlarla kendimizi kıyaslayabiliriz. Ulusların en iyi takımları birbirleriyle karşılaşıyor. Özellikle İngiliz statlarındaki atmosfer insanın tüylerini diken diken ediyor" dedi. 
     
     Hoeness Yıldıray dünya klası oyun çıkarttı 

     Almanya Birinci Ligi Bundesliga takımlarından Hertha BSC Berlin'in menajeri Dieter Hoeness, takımının dünkü 4-1'lik FC Schalke 04 galibiyetinin ardından yaptığı açıklamada, milli futbolcu Yıldıray Baştürk'ün oyununu övdü. Hoeness, ''Yıldıray dünya klası oyun çıkarttı'' dedi. 
     Berliner Morgenpost gazetesi, Yıldıray'ın maçın henüz 5. dakikasında Hertha BSC Berlin'i 1-0 öne geçirerek ''gol şölenini'' başlattığını, daha sonra takımına bir penaltı kazandırdığını ve 3. golün de hazırlığını yaptığını hatırlattı. 
     ''Welt am Sonntag'' ve ''Bild am Sonntag'' gazeteleri de Yıldıray, Marcelinho ve Rafael'in hücumda çok iyi bir oyun sergilediklerini yazdı. 

     
</TEXT>
</DOC>
