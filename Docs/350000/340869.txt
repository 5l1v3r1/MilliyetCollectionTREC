<DOC>
<DOCNO> 340869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sondun30.html </URL>
<DATE> 2005/05/09/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Fini Türkiye'nin AB üyeliği kesinlikle bir artı değer 
</HEADLINE>
<TEXT>

     İtalya Dışişleri Bakanı Gianfranco Fini, "halkının çoğunluğu Müslümanlardan oluşmakla birlikte laik bir ülke konumundaki Türkiye’nin eşsiz bir model oluşturduğunu" belirterek, "Türkiye’nin AB üyeliği, Akdeniz ve İslam dünyasıyla ilişkiler açısından kesinlikle bir artı değer konumundadır" dedi. 
     Fini, İtalya Dışişleri Bakanlığı bünyesinde Türkiye Daimi Masası’nın kurulması nedeniyle Bakanlıkta basına kapalı olarak yapılan toplantıda, İtalya ile Türkiye arasında 2004 yılı itibariyle 11 milyar dolar olan ticaret hacminin arttığına da dikkat çekerek, "Türkiye’yi stratejik bir ortak olarak kabul ediyoruz" diye konuştu. 
     Edinilen bilgiye göre, Fini, Türkiye’yi neden "stratejik bir ortak" olarak değerlendirdiklerini ise şu cümleyle özetledi 
     "İstikrar ve siyasi güvenilirlik, sosyo-ekonomik ve kurumsal reformlardaki inandırıcı süreç, ekonomik büyümede perçinlenmiş durumdaki atılım, Avrupa Birliği’ne üyelik perspektifi, coğrafi ve jeopolitik konumu, Türkiye’yi Kafkaslar, Ortadoğu ve Orta Asya’ya açılım için doğal köprü haline getirmiştir." "İtalya’nın Türkiye’nin AB üyeliğine verdiği destekte, ikili ilişkilerin gücünden öte Türk hükümetinin yürüttüğü cesur modernleşme sürecinin önemli rol oynadığını" belirten Fini, şunları kaydetti 
     "Türkiye bugün itibariyle modernlik, demokrasi ve İslam arasında kültürel ve siyasi sentez bağlamında eşsiz bir model konumundadır. 
     Laik ve hukuk devleti konumundaki bu tür bir ülkenin Avrupa Birliği’ne üyeliği, Akdeniz ve İslam dünyasıyla ilişkiler açısından kesinlikle bir artı değer teşkil edecektir. Bu nedenledir ki önümüzdeki takvimi büyük bir dikkatle izlemekteyiz. Ekim ayında müzakerelerin fiilen başlamasının önündeki son engellerin kaldırılması hususunda, Ankara’nın kararlılık, gerçekçilik ve esnekliğine güveniyoruz." Fini, hükümet olarak, İtalya’daki küçük ve orta ölçekli işletmelerin Türkiye’de yatırım yapmalarını, iki ülke arasındaki kültürel diyalogun boyutlarının geliştirilmesini, kültürel ve bilimsel işbirliğinin güçlendirilmesini teşvik edeceklerini de söyledi. 
     Bakan Fini, ikili ilişkileri gerekirse yeni mekanizmalarla güçlendirmenin önemine de değinerek, şöyle konuştu 
     "Halihazırda yürürlükte olan ikili anlaşmaların dokusunu daha rasyonel hale getirmenin gerekliliğini de belirtmek istiyorum. Bu konuda Türkiye’deki yetkililere, mesela 1997’de oluşturulmakla birlikte arzu edilen neticeleri sağlayamamış olan Karma Parlamento Komisyonu da dahil olmak üzere, mevcut ikili anlaşmaların daha rasyonel ve işlevsel hale getirilmesi için neler yapılabileceği hususunda bir rapor sunmayı düşünüyoruz." Fini, ikili ilişkilerin geliştirilmesi hususundaki katkılarından dolayı Dışişleri Bakanı ve Başbakan Yardımcısı Abdullah Gül ve Türkiye’nin Roma Büyükelçisi Uğur Ziyal’i de ismen anarak, her ikisine de teşekkür etti. 
     
</TEXT>
</DOC>
