<DOC>
<DOCNO> 342743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sondun16.html </URL>
<DATE> 2005/05/15/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Straw, Özbekistan'da "Demokratik değişim" çağrısında bulundu 
</HEADLINE>
<TEXT>

     İngiltere Dışişleri Bakanı Jack Straw, açık insan hakları ihlallerinin olduğunu söylediği Özbekistan’da demokratik değişim çağrısında bulundu. 
     Straw, BBC radyosuna yaptığı açıklamada, Özbekistan’daki durumun çok ciddi olduğunu, açık insan hakları ihlalleri, demokrasi ve açıklık eksikliği bulunduğunu söyledi. 
     Jack Straw, İngiltere’nin Taşkent büyükelçisinin, Londra’nın, Özbekistan’da neler olduğuna ilişkin açıklık politikası uygulanması, Kızılhaç ve diğer yabancı gözlemcilere izin verilmesi çağrısını iletmek üzere bugün yerel yetkililerle görüşmesinin planlandığını bildirdi. 
     Özbekistan’ın doğusundaki Andican’da önceki gün güvenlik güçlerinin, silahlı kişilerin, aralarında aşırı dincilikle suçlanan 23 kişinin de bulunduğu 2 bin mahkumu salıvermesiyle başlayan ayaklanmayı bastırmak için toplanan binlerce göstericiye ateş açtığı haberleri verilmiş, ölü sayısı hakkında da çelişkili bilgiler gelmişti. 
     Straw, dün yaptığı açıklamada da Özbek askerlerinin göstericilere ateş açtığı yönündeki haberlerden oldukça kaygı duyduğunu belirterek, bu durumu kınadığını kaydetmiş ve Özbek yetkililere itidalli olmaları, sorunu barışçı biçimde çözmeleri çağrısında bulunmuştu. 
     Özbekistan Cumhurbaşkanı İslam Kerimov da dün yaptığı açıklamada, aşırı dincileri suçladığı ayaklanmada 10 askerin, daha fazla sayıda da göstericinin öldüğünü söylemiş, kesin bir sayı vermemişti. Görgü tanıkları ise Andican’da bastırılan ayaklanmada yüzlerce kişinin öldüğünü söylemişti. 
     
     ÖZBEKİSTAN’DAN TEPKİ 
     Bu arada Özbekistan Dışişleri Bakanlığı, Straw’un açıklamalarını şaşkınlıkla karşıladığını bildirdi. 
     Bakanlık açıklamasında, "İngiltere Dışişleri Bakanı’nın, Andican’dan binlerce kilometre uzakta, kentteki olayların ayrıntısını bilmeden bu tür eleştirel bir açıklama yapmasının şaşkınlıkla karşılandığı" ifade edildi. 
     Açıklamada, "Böyle bir şey olmadığı halde Straw, polisin göstericilere ateş açtığını nereden öğrendi Sayın Straw ilk önce ne olduğunu daha iyi analiz etmeli ve sadece ondan sonra böyle açıklamalar yapmalı" denildi. 
     
</TEXT>
</DOC>
