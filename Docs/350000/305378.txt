<DOC>
<DOCNO> 305378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun23.html </URL>
<DATE> 2005/01/11/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Hamas'tan Abbas'la anlaşma sinyali 
</HEADLINE>
<TEXT>

     Filistin başkanlık seçimlerini boykot eden Hamas, Filistin halkının birliği ve bugüne dek yaptığı özveriler adına yeni seçilen Filistin Devlet Başkanı Mahmud Abbas ile anlaşmaya varabileceklerini açıkladı. 
     Hamas'ın basın sözcüsü Müşir El Masri yaptığı açıklamada, Filistin'in bağımsızlığının tüm ulusun davası olduğunun altını çizerek, kimsenin bu davadan vazgeçme ya da Filistin halkına danışmadan onun adına bir vizyon oluşturma yetkisinin bulunmadığını belirtti. 
     El Masri, Hamas'ın, sorunlara çözüm bulunabilmesi için genel kabul gören programı uygulayacak ''ulusal liderlik'' oluşturulması yolundaki teklifini yineleyerek, Abbas'tan da yolsuzluk dosyalarını açmasını, yerel ve yasama konseyi seçimlerini tamamlamasını istedi. 
     ''Herkes çok iyi biliyor ki Bırakın İsrail'in dikte ettiği koşulları, herhangi bir barış düzenin bedeli, Arafat'a olduğu gibi tecrit ve kenara bırakılma olacaktır'' diyen Hamas'ın sözcüsü, bu nedenle Filistin halkı için tek seçeneğin ''direnme'' olduğunu savundu. 
     El Masri, Hamas'ın saydam ve dürüst bir başkanlık seçimini savunduğunu ve bu nedenle seçimi boykot ettiğini hatırlatarak, Hamas'ın önceden uyardığı gibi bazı seçim ihlallerinin olduğunu kaydetti. 
     Hamas'ın ortamın yatıştırılmasına önem verdiğini ve son birkaç gündür gözlendiği gibi, direnişin şiddetini azalttığını da ifade eden El Masri, Hamas'ın Filistin halkına boykot çağrısı yapmadığını, ancak kendi kadrolarından seçimleri boykot etmesini istediğini belirtti. 
     
</TEXT>
</DOC>
