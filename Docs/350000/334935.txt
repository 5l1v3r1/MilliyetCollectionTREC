<DOC>
<DOCNO> 334935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sontur46.html </URL>
<DATE> 2005/04/19/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Beykozlular'ın Riva Deresi isyanı... 
</HEADLINE>
<TEXT>

     Beykozlular, İSKİ'ye bağlı Paşaköy Arıtma Tesisi tarafından pis suların arıtılmadan Riva Deresi'ne akıtıldığını ileri sürerek, bu nedenle yoğun çevre kirliliği yaşandığını ve deredeki balıkların ölmeye başladığını iddia ettiler. 
     Riva Deresi Koruma Derneği Başkanı Mehmet Şentürk, AA muhabirine yaptığı açıklamada, Paşaköy Arıtma Tesisi'nde kapasiteyi yükseltme çalışmaları yapıldığını ve bu nedenle yaklaşık 20 gündür pis suyun direkt olarak dereye akıtıldığını söyledi. 
     Pis suların Ömerli Barajı'nın altında Riva Deresi'ne deşarj edildiğini anlatan Şentürk, ''Riva Deresi korkunç bir kirlenme yaşıyor. Suyu bulanıklaştı, balıklar öldü, çevreye çok pis bir koku yayıyor. İstanbulluların hafta sonları dinlenmeye geldikleri Riva, çevreye yaydığı kötü kokular nedeniyle insanların kaçtığı bir yer haline geldi'' dedi. 
     Riva Deresi'nin Karadeniz'den döküldüğü yere kadar 11 köyden geçtiğini belirten Şentürk, 11 köyün mağdur durumda olduğunu söyledi. 
     Şentürk, tesise giderek, kirli suyun akıtılmasının durdurulmasını istediklerini, ancak çalışmaların 2 ay daha devam edeceği şeklinde cevap aldıklarını belirtti. 
     Bozhane Köyü Muhtarı Mehmet Nazlı da sazan, kefal, yayın gibi balıkların yaşadığı Riva Deresi'nde artık tek bir balık bile kalmadığını, kurbağaların bile öldüğünü söyledi. 
     Beykoz Kaymakamlığı'na şikayette bulunduklarını, ancak henüz bir sonuç alamadıklarını belirten Nazlı, dereye kirli su akıtılmasını önlemek için yaklaşık 500 imza topladıklarını ve bunları ilgili yerlere ulaştıracaklarını kaydetti. 
     Riva Deresi kenarında restoranı bulunan Mesut Bak da Riva'nın İstanbulluların hafta sonları temiz hava almaya ve doğayı yaşamaya geldikleri bir yer olduğunu vurgulayarak, artık gelenlerin ayağının kesilmeye başladığını ifade etti. 
     Son 15 gün içinde gelen müşteri oranında yüzde 60 azalma olduğunu anlatan Bak, ''Gelenler, kötü kokuları alınca ve pis dereyi görünce 'burada oturulmaz' deyip, hemen kalkıyorlar'' dedi. 
     Dere kenarında tarlası bulunan Şahabettin Cesur da derenin kirliliğinden dolayı tarlasını sulayamadığını ve mağdur olduğunu söyledi. 
     Hayvancılıkla uğraştığını söyleyen Murat Bak ise derenin aşırı derecede kirlendiğini dile getirerek, artık hayvanlarının dereden su içmesine engel olduğunu anlattı. Ancak, başı boş hayvanların halen dereden su içtiklerini kaydeden Bak, ''Bu derece kirli derenin suyunu içen ineğin sütü de içilmez'' diye konuştu. 
     
     İSKİ GENEL MÜDÜRÜ ÇODUR 

     Konuyla ilgili AA muhabirine açıklamada bulunan İSKİ Genel Müdürü Dursun Ali Çodur, Paşaköy Arıtma Tesisi'nde bir arıza bulunduğunu, tesiste 15 gündür hem onarım hem de kapasite artırma çalışması yapıldığını söyledi. 
     Çodur, şunları kaydetti 
     ''Paşaköy Arıtma Tesisi, onarım ve kapasite artırma çalışmaları nedeniyle 15 gündür normalden yüzde 50 düşük kapasiteyle çalışıyor. Arıtma tesisi, ön çökertme, havalandırma ve son çökertme havuzlarından oluşan bir sistem. Havalandırma ve son çökertme havuzlarından yarısı 15 gündür devre dışı. Arıtma yarıya düştüğü için de sular daha kirli çıkıyor. Bu durum deredeki oksijeni de tüketiyor. Arıtma tesisinin kapasitesi birkaç gün içinde derece derece artırılacak ve tesis hafta sonundan itibaren tam kapasiteyle çalışmaya başlayacak.'' Bu çalışma nedeniyle derede bir miktar kirlenme yaşandığını dile getiren Çodur, buna karşı dere tabanında tarama çalışması başlattıklarını ve böylece bu sorunu da gidereceklerini anlattı. 
     Çodur, onarım ve kapasite artırma çalışmasını yapmak zorunda olduklarına dikkati çekerek, ''Kirli suyu ya Ömerli Barajı'na ya da Riva Tüneli'ne verecektik. İçme suyumuz olan Ömerli Barajı'na veremeyeceğimize göre Riva Tüneli'ne verildi. Eğer bu çalışmayı yapmasaydık, dereye her gün kirli su akacak, her gün balıklar ölecekti'' şeklinde konuştu. 
     
</TEXT>
</DOC>
