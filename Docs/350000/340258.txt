<DOC>
<DOCNO> 340258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sontur08.html </URL>
<DATE> 2005/05/06/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
"Minik Hasan"a müjdeli haber geldi 
</HEADLINE>
<TEXT>

     Dünyada daha önce 4 kişide görülen "CD3 Reseptör Defekti" hastalığına yakalanan 1 yaşındaki Hasan’ın, ilik nakli olabilmesi için önündeki en büyük engel olan yatak sorunu ortadan kalktı. 
     Uludağ Üniversitesi UÜ Tıp Fakültesi Hastanesi’nde tedavi gören "Minik Hasan", ilik nakli olmak üzere 3 gün sonra Ankara’ya gidecek. 
     İsmail Yıldız, AA muhabirine yaptığı açıklamada, Doç. Dr. Şebnem Kılıç’ın, hava değişikliği ve moral olması açısından oğlunu bir süre önce taburcu ettiğini söyledi. 
     Oğluna ilik nakli gerçekleştirilecek olan Hacettepe Üniversitesi’ndeki yatak sorununun çözüldüğüne dair bekledikleri müjdeli haberin geldiğini belirten Yıldız, son kontrolleri yapılan minik Hasan’ın, ilik nakline hazır olduğunu vurguladı. 
     Eşi Döndü ile bu müjdeli haberi aldıklarında adeta sevinçten havalara uçtuklarını ifade eden İsmail Yıldız, şunları söyledi 
     "Ankara’dan gelecek haberi sabırsızlıkla bekliyorduk. Hiçbir zaman umudumuzu yitirmemiştik. Şimdiye kadar Hasan’ın önündeki en büyük engel yatak problemiydi, bunu da aştık, inşallah oğlum iyileşecek. Oğlumun sağlığına kavuşacağına inanıyorum. Hacettepe’deki doktorlarla da konuştum. Kemik iliği ünitesindeki yerimizin hazır olduğunu söylediler. 9 Mayıs Pazartesi günü Hasan’a ilik verecek kızım Ayşe’yle birlikte Ankara’ya gideceğiz. Oğlumu sağlıklı bir şekilde yuvamıza getireceğimize inanıyoruz." 
     
     "HABERİ ALDIĞIMDAN BERİ İÇİM İÇİME SIĞMIYOR".. 
     Anne Döndü Yıldız da hasta olduğunu öğrendikleri ilk günden beri oğlunun iyileşeceğine olan inancını hiçbir zaman yitirmediğini belirterek, "Hasan, şimdiye kadar çok direndi ve nihayet bunun sonucunu alacak. Müjdeli haberi aldığımdan beri içim içime sığmıyor. 
     İnşallah Hasan’ı sağlığına kavuşmuş bir şekilde evimize getiririz" dedi. 
     Minik Hasan’ın doktoru UÜ Tıp Fakültesi Çocuk Sağlığı ve Hastalıkları Anabilim Dalı, Çocuk İmmünoloji Bilim Dalı Başkanı Doç. 
     Dr. Şebnem Kılıç ise Hasan’ın, ilik nakli öncesinde ön hazırlık olarak kemoterapi tedavisi göreceğini, daha sonrasında ise ablasından alınan iliğin nakledileceğini bildirdi. 
     Hasan’ın şu andaki sağlık durumunun nakil için uygun olduğunu anlatan Kılıç, "Hasan’ın enfeksiyonunu tedavi ettik. Dün son kontrollerini yaptık. Kemik iliği nakliyle yüzde 80 oranında iyileşme şansı var. Umarım sağlığına kavuşur" diye konuştu. 
     
</TEXT>
</DOC>
