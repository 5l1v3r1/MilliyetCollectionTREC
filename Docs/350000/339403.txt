<DOC>
<DOCNO> 339403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/siyaset/siy02.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Görüşme bu ay mı 
</HEADLINE>
<TEXT>


Ermenistan Devlet Başkanı'nın Sözcüsü, Koçaryan ve Erdoğan'ın görüşecekleri söylentilerini doğruladı. Görüşme bu ay gerçekleşebilir 

CENK BAŞLAMIŞ 


Başbakan Recep Tayyip Erdoğan ile Ermenistan Devlet Başkanı Robert Koçaryan'ın bu ay görüşebilecekleri açıklandı. Koçaryan'ın sözcüsü Viktor Soghomonyan, iki liderin, ilişkilerin normalleşmesi konusunu ele almak üzere büyük olasılıkla bir araya geleceğini bildirdi. Zirveyle ilgili söylentileri doğrulayan Soghomonyan, ikili görüşmenin yeri ve tarihinin henüz kesinleşmediğini, ancak bu ay içinde yapılabileceğini ima etti. 
İki liderin 15 - 16 Mayıs tarihlerinde Polonya'nın başkenti Varşova'da yapılacak Avrupa Konseyi zirvesi sırasında görüşebileceği yolunda söylentiler yayılmıştı. Erdoğan ve Koçaryan'ın, 9 Mayıs'ta Moskova'da, Sovyetler'in 2. Dünya Savaşı'nda kazandığı zaferin 60. yıldönümü nedeniyle düzenlenecek törende görüşme olasılığı da bulunuyor. 

İlk sinyal Milliyet'e 
Başbakan Erdoğan, geçen ay Koçaryan'a mektup yazarak soykırım iddialarının, kurulacak ortak bir komisyonda soruşturulmasını önermişti. Ermeni lider, yanıt olarak, iki ülke arasında diplomatik ilişki kurulmasının kendileri için öncelikli olduğunu yazmıştı. 
Ermenistan'ın arşivlerini açması gerektiğini bir kez daha vurgulayan Erdoğan da, Milliyet yazarlarını kabulünde ara formüller çerçevesinde iki ülke arasında siyasi ilişkiler kurulabileceği mesajını vermişti. 

Erdoğan'ın Polonya programı değişmedi 

ANKARA Milliyet 

POLONYA'nın Ermeni soykırımını kabul etmesinin ardından 15 - 17 Mayıs'ta Varşova'da yapılacak Avrupa Konseyi Zirvesi'ne katılıp katılmayacağı merak konusu olan Başbakan Recep Tayyip Erdoğan, programında değişiklik yapmadı. Erdoğan, 15 Mayıs'ta Polonya'ya gidecek. Polonya Parlamentosu, 21 Nisan'da aldığı kararla Ermeni soykırımını tanımıştı. 


</TEXT>
</DOC>
