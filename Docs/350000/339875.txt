<DOC>
<DOCNO> 339875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonsiy10.html </URL>
<DATE> 2005/05/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Gül Erdoğan ile Koçaryan görüşebilir 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Başbakan Recp Tayyip Erdoğan ile Ermenistan Devlet Başkanı Robert Koçaryan arasında Avrupa Konseyi zirvesinde bir görüşme olabileceğini ancak şu an itibarıyla planlamış bir görüşme olmadığını söyledi. 
     Abdullah Gül, Kırgızistan’a hareketinden önce Esenboğa Havaalanı’nda ziyarete ilişkin bilgi verdi. Kırgızistan’da seçim yapılacağını, seçimlere katılacak adaylar ile görüşmelerde bulunacağını belirten Gül, beraberinde Kırgızistan’a 2.5 tonluk insani yardım götürdüğünü de söyledi. 
     Gazetecilerin sorularını da yanıtlayan Gül, Avrupa Konseyi zirvesinde Başbakan Recep Tayyip Erdoğan ile Ermenistan Devlet Başkanı Robert Koçaryan arasında bir görüşme yapılıp yapılmayacağının sorulması üzerine, uluslararası toplantılarda görüşmelerin olduğunu, halen Dışişleri Bakanları düzeyinde görüşmelerin yapıldığını, bu konularda görüşmelerin çeşitli seviyelerde olabileceğini belirtti. 
     Erdoğan ile Koçaryan arasında bir görüşmenin olabileceğini ancak planlamış bir şey olmadığını ifade eden Gül, "Bu tip toplantılarda bu tip görüşmeler yapılabilmektedir. Bunlar dana önce de yapılmıştı. Şu anda planlamış bir şey yok" diye konuştu. 
     
     BELÇİKA’NIN YAPTIĞI YANLIŞ 
     Abdullah Gül, başka bir soru üzerine "Ermeni soykırımı"nın reddedilmesini cezalandırmak üzere adım atan Belçika’nın Dışişleri Bakanı ile konuştuğunu ve bunun yanlış olduğunu anlattığını belirterek şöyle dedi 
     "Yanlış bilgilere dayalı olarak yapıyorlar. Sanki BM’de buna ilgili bir karar alındı. Yanlış bilgiler var. Bu konuda aydınlatmalarda bulunduk. Bir insanın fikrini söylemesine, tarihi gerçekleri ortaya çıkarmasına engel oluyorsunuz. Ayrıca, Avrupa’nın temel ilkelerine aykırı." Abdullah Gül, Alman Başbakanı Gerhard Schröder’in Rum Patriği Bartholomeus için "ekümenik" sıfatı kullandığının anımsatılması üzerine Türkiye’nin bu konudaki görüşlerinin belli olduğunu ve bu görüşleri dile getirdiğini belirtmekle yetindi. 
     
</TEXT>
</DOC>
