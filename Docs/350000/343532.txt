<DOC>
<DOCNO> 343532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/spor/spo02.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra Samandıra'da 
</HEADLINE>
<TEXT>


Fenerbahçe cephesinde ise büyük buluşma bugün gerçekleşecek. Yönetim Kurulu, saat 19.00'da yapılacak olan antrenmanı izleyecek 


Önce Türkiye Kupası maçında ezeli rakibi Galatasaray'a yenilen, ardından da ligde Ankaragücü'ne kaybeden Fenerbahçe'de de yoğun saatler bugün start alacak. Pazar günü Kadıköy'de Galatasaray'ı yenip şampiyonluğunu ilan etmek isteyen Sarı - Lacivertliler'de yönetim de kolları sıvayacak. 
Başkan Aziz Yıldırım ve yöneticilerin bugün Samandıra Tesisleri'ne gidip, teknik kadro ve futbolcularla bir araya gelmesi bekleniyor. Yöneticilerin, Teknik Direktör Daum ile buluşup, "Sana güveniyoruz. Sonuna kadar birlikteyiz" mesajını vermeye hazırlandığı bildirildi. 
Bu arada Fenerbahçeli futbolcuların da Daum'a yapılan eleştirileri "Haksız" olarak yorumladığı öğrenildi. Sarı-Lacivertliler'in de bugün yapılacak kritik toplantıda Alman çalıştırıcıya galibiyet sözü vereceği vurgulandı. Futbolcuların, Kadıköy'de Galatasaray'ı yenip şampiyonluk turu atmak için kenetlendiği bildirildi. Fenerbahçeli oyuncular, Türkiye Kupası yenilgisinin rövanşını almak için kendi aralarında yemin etti. 

Tek sorun ANELKA 

Şampiyonluk yarışındaki en kritik maçını hafta sonu Galatasaray ile oynayacak olan Fenerbahçe'de gözler sakatlığı süren Nicolas Anelka'ya çevrildi. Ezeli rakip ile Türkiye Kupası'nda oynanan maçta ve Ankaragücü deplasmanında forma giyemeyen Fransız yıldızın derbiye yetiştirilmesi için adeta seferberlik ilan edildi. Teknik Direktör Daum'un da kulüp doktorlarıyla görüşüp, Anelka'nın tedavisinin hızlandırılmasını istediği bildirildi. Bu arada Servet de kendini iyi hissettiğini ve takımdaki yerini almak istediğini açıkladı. Yıldız futbolcu, "Bu maçta ne olursa olsun görev yapmalıyım" diye konuştu. 

Biletler satışta 

Fenerbahçe - Galatasaray maçının biletleri bugünden itibaren Biletix'ten satışa çıkarılacak. Sarı - Lacivertli taraftarların rezervasyon yaptırabilmek için kulübün telefonlarını kitlediği açıklandı. Bu arada Fenerbahçe Yönetimi, bilet satışlarının İstanbul Valiliği tarafından denetim altına alınması nedeniyle taraftar derneklerine kontenjan ayıramadı. 

Alex durunca 

Sezon başından bu yana sergilediği futbolla Fenerbahçe'yi zirveye taşıyan Alex, son iki haftada durgun bir performans gösterince, Sarı - Lacivertliler de iki yenilgi aldı. Haftalardır Alex'in attığı gol ve yaptığı asistlerle zafere koşan Fenerbahçe'de Brezilyalı futbolcu özel bakıma alındı. Daum, Alex ile görüşüp, önceki haftalarda ortaya koyduğu futbolu tekrarlamasını istedi. 


</TEXT>
</DOC>
