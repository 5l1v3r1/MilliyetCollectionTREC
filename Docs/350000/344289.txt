<DOC>
<DOCNO> 344289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonsiy13.html </URL>
<DATE> 2005/05/20/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Bakan Koç Onur Air sorunu gelecek haftaya kadar çözülür 
</HEADLINE>
<TEXT>

     Kültür ve Turizm Bakanı Atilla Koç, "Onur Air sorununun gelecek haftaya kadar çözüleceğini zannediyorum" dedi. 
     Çeşitli incelemelerde bulunmak üzere Tunceli’ye gidecek olan Bakan Koç, AK Parti Elazığ milletvekilleri Abdülbaki Türkoğlu ve Zülfü Demirbağ ile THY’nin uçağıyla Elazığ’a geldi. 
     Elazığ Havaalanı’nda Vali Kadir Koçdemir, Belediye Başkanı Süleyman Selmanoğlu ve yetkililer tarafından karşılanan Bakan Koç, gazetecilere yaptığı açıklamada, Tunceli’ye gideceğini ve yarın yine Elazığ’a geleceğini belirterek, bu ziyaretleri, gezmek için değil, iş yapmak için gerçekleştirdiğini söyledi. 
     "Türkiye’nin tüm sathını kültür ve turizm bakımından harekete geçirmeyi arzuluyoruz" diyen Bakan Koç, şöyle konuştu 
     "Türkiye, kıymetini bilemediğimiz tabiat ve kültür varlıklarına sahip bir ülke. Bu ülkenin bu varlıklarını harekete geçirmek için elimizden geleni yapıyoruz. 
     Göreve geldiğim günden bu yana yoğun bir gezi programı uyguladım. 
     Bunu, meseleleri yerinde görmek, meselelerin çözümü için yardımda bulunabileceğim yönetici ve bürokratları teşvik etmek ve sorunlara hemen çare bulmak için yaptım." Bakan Koç, gezilerinin illerdeki idarecileri motive ettiğini belirterek, "Gezilerimde Türk halkını, kültürel ve turizm varlığını koruma ve geliştirmede bilinç içinde buldum. Bu benim işimi kolaylaştırıyor. Biraz daha fazla çalışmak için de bana şevk veriyor. 
     Devletin, hükümetin ve bakanlığımın azami imkanlarını bu illere harcayacağız. Bizim elimiz bereketlidir. Boş gelmeyiz boş gitmeyiz" dedi. 
     
     ONUR AİR’E KONULAN UÇUŞ YASAĞI 
     Bakan Koç, gazetecilerin "Onur Air’e turizm sezonunda bazı Avrupa ülkeleri tarafından konulan uçuş yasağında bir kasıt arayıp aramadığı" yönündeki sorusu üzerine de hükümetin, kasıt aramak yerine ’bir problemi nasıl çözeriz’ politikası uyguladığını söyledi. 
     İddiaların doğru olup olmadığını araştıracaklarını ifade eden Bakan Koç, şunları kaydetti 
     "Doğru değilse onlara ne yapılması gerekiyorsa aynı doğrultuda yaparız, doğruları varsa da eksikliklerimizi gideririz. Zannediyorum, bu mesele Ulaştırma Bakanlığı ve Sivil Havacılık Genel Müdürlüğü tarafından çözülecektir. Gelecek haftaya kadar bu sorunun çözüleceğini zannediyorum." Bakan Koç ve beraberindekiler, daha sonra karayoluyla Tunceli’ye hareket etti. 
     
</TEXT>
</DOC>
