<DOC>
<DOCNO> 335710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/dunya/dun01.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Rice Türkiye örnek ülke 
</HEADLINE>
<TEXT>



Litvanya'nın başkenti Vilnius'ta NATO Dışişleri Bakanları gayri resmi toplantısına katılan ABD Dışişleri Bakanı Condoleeza Rice, önceki akşam verilen yemekte yaptığı konuşmada, İslam ve demokrasinin bağdaşmayacağını savunanların yanlış yaptığını, İslam ve demokrasi birlikteliğinin en iyi örneğinin Türkiye olduğunu belirtti. 
Irak'ın hiç gündeme gelmediği yemekte Rice, Filistin - İsrail anlaşmazlığına bulunacak bir çözümün sadece İsrail ve Filistin'i değil, tüm bölgeyi olumlu etkileyeceğini söyledi. Vilnius'taki toplantıya katılan Dışişleri Bakanı Abdullah Gül de, önceki günkü yemekte söz alarak Ortadoğu'da Arap ülkelerinde de demokratikleşme sürecinin olacağını belirterek, dünyanın artık modern iletişim sayesinde küçük bir köy haline geldiğini, bu ülkelerin dünyaya kapalı kalmasının mümkün olmadığını vurguladı. 


</TEXT>
</DOC>
