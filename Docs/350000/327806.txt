<DOC>
<DOCNO> 327806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/soneko32.html </URL>
<DATE> 2005/03/28/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
"Türkiye, ek protokolü imzalamakla iradesini ortaya koyacak" 
</HEADLINE>
<TEXT>

     Avrupa Birliği AB Komisyonu Hukuki İşler Dairesi danışmanlarından Dr. Frank Hoffmeister, ''Türkiye, Ankara anlaşması ek protokolünü imzalamakla kendi iradesini ortaya koyacak, Kıbrıs sorununu bir karara bağlamış olmayacak'' dedi. 
     Dr. Frank Hoffmeister, Türkiye Ekonomi Politikaları Araştırma Enstitüsü organizasyonunda, TOBB Ekonomi ve Teknoloji Üniversitesi'nde, ''Avrupa Birliği Genişleme Stratejisi ve Türkiye'' başlıklı konferansta, AB konusunda bilgi verdi. 
     Ankara Anlaşması Ek Protokolü'nün, teknik bir anlaşma olduğunu ve AB'ye üye olacak ülkelerin bu imzalama sürecinden geçtiklerini belirten Dr. Frank Hoffmeister, Türkiye'nin bu ek protokolü imzalamasının, Kıbrıs Rum kesimi dahil AB'nin 10 yeni üyesini Gümrük Birliği Anlaşması'na dahil edecek olacak olan bir protokol olduğunu, yoksa Kıbrıs Rum Kesimi'nin tanınması anlamına gelmediğini ifade etti. 
     
     EK PROTOKOL'ÜN ANLAMI... 

     Kıbrıs Rum Kesimi'nin Türkiye tarafından kabul edilmesinin, uluslararası bir niyet beyanı ile gerçekleşebileceğinin altını çizen Hoffmeister, ''Türkiye, Kıbrıs'ı tanıyıp tanımadığını, protokolü imzalarken deklare edebilir. Bu ek protokolden ayrı bir konu'' diye konuştu. 
     
     SÖZDE ERMENİ SOYKIRIMI VE AB... 

     Sözde Ermeni soykırımının, Türkiye ile AB ilişkilerine etkisi konulu bir soru üzerine Hoffmeister, Ermeni meselesi konusunun bir kriter olamayacağını, bunun her iki ülke arasındaki tarihçilerin üzerinde anlaşacağı bir ortak dil ile çözülebileceğini belirterek, ''Ermeni meselesi konusu, AB'de yasal bir konu olarak gündeme getirilemez, sadece AB'nin iyi komşuluk ilişkileri içinde değerlendirilebilir'' dedi. 
     Türkiye'nin İslami çoğunluğa sahip bir ülke olmasının tam üyeliğini etkileyecek olup olmadığına ilişkin bir başka soruya karşın Hoffmeister, dini farklılığın, AB tam üyeliği önünde bir kriter ya da bir engel olmadığını vurguladı. 
     Delegasyonlara ilişkin bir soruya karşın Hoffmeister, bunların mutlaka uygulanacak unsurlar olmadığını, sadece AB'nin elini güçlendirdiğini, genellikle müzakere sürecinde değerlendirildiğini ifade etti. 
     
     TÜRKİYE REFORMLARDA BAŞARILI... 

     Türkiye'nin, AB ile oldukça eskiye dayanan bir ilişkisinin bulunduğunun altını çizen Hoffmeister, son birkaç yıl içinde iki taraf arasındaki ilişkilerin çok hızlı geliştiğini, Türkiye'nin müzakere tarihi aldığını belirterek, ''Türkiye, reform ve siyasi kriterlerde önemli ilerleme kaydetti'' diye konuştu. 
     AB'nin önceki genişleme süreçlerinden tecrübe kazandığını belirten Hoffmeister, AB'nin, kurumların oluşturulmasından çok onların fonksiyonel olarak çalışmasına daha çok dikkat edeceğini belirterek, ''AB, bundan böyle, müzakere sürecinde, taahhütlerden çok, uygulamaların gerçekleşmesini izleyecek'' ifadesini kullandı. Halen AB Komisyonu Hukuki İşler Dairesi'nde hukuk danışmanı olarak çalışan Dr. Frank Hoffmeister, 2001-2002 yıllarında da, müzakere sürecinde, Kıbrıs Rum Kesimi'nin Genişleme Komisyonu içinde yer alarak danışmanlık yaptı. 
     
</TEXT>
</DOC>
