<DOC>
<DOCNO> 313415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun33.html </URL>
<DATE> 2005/02/08/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Başbakan, Suudi futbolcuları 'terörist' diye niteleyince... 
</HEADLINE>
<TEXT>

     Macaristan Başbakanı Ferenc Gyurcsany'nin Suudi Arabistan milli takımında oynayan futbolcuları ''terörist'' olarak nitelemesi tepkilere yol açtı. 
     Gyurcsany, pazar günü Macaristan Sosyalist Partisi'nin MSZP kuruluşunun 15. yıldönümü kutlamalarında yaptığı konuşmada, geçen çarşamba İstanbul'da Suudi Arabistan milli takımıyla 0-0 berabere kalan Macar futbolcuları överken rakip takımın oyuncularını ''terörist'' olarak nitelemesi, Budapeşte'deki Arap diplomatları tarafından kınandı. 
     Gyurcsany'nin, ''Macar futbolcular, Arap teröristlere karşı korkusuzca mücadele ederek fantastik bir sonuç olan beraberlik elde etti'' yolundaki sözüne tepki gösteren Lübnan'ın Budapeşte Büyükelçisi Hüseyin Musavi, ''Macaristan Başbakanı'nın böyle şanssız bir açıklama yapması beni üzdü'' dedi. Musavi, Macaristan'ın Arap ülkeleriyle iyi ilişkileri bulunduğunu, bu gibi açıklamaların bu ilişkilerin bozulmasına sebep olabileceğini söyledi. 
     Tunus Büyükelçisi Necip Denguezli de Başbakan'ın ''kötü, talihsiz bir şaka yaptığını ve ciddiye alınmaması gerektiğini'' ifade etti. 
     Suriye Büyükelçiliği basın sözcüsü de, Başbakan Gyurcsany'nin konuşmalarına dikkat etmesi gerektiğini ve kimsenin Arapları terörist ilan etmeye hakkı olmadığını belirtti. 
     Başbakan Gyurcsany ise ''kötü niyeti olmadığını, sözlerinin sadece şaka maksadı taşıdığını'' açıkladı. 
     
</TEXT>
</DOC>
