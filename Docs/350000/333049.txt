<DOC>
<DOCNO> 333049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur07.html </URL>
<DATE> 2005/04/13/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Türkiye, Suriyeli PKK'lıya 350 YTL'ye avukat tuttu 
</HEADLINE>
<TEXT>

     Özgür CEBE DHA 

      BİNGÖL'ün kırsal kesiminde güvenlik güçleri ile girdiği çatışmada yakalanan 2 PKK'lıdan Suriye uyruklu Yusuf Abdullah, mahkemeden avukat istedi. Mahkeme heyeti, Türkçe bilmediği için savunma yapamayan PKK'lı terörist Abdullah için Diyarbakır Barosu'ndan avukat istedi. Baro, avukat Nigar Atabay'ı Suriyeli PKK'lıyı savunması için görevlendirdi. Atabay'ın 350 YTL'lik avukatlık ücretini baro ödeyecek ve hazineden tahsil edecek. 
     Kuzey Irak'taki Kandil Dağı'ndaki Şehit Harun Kampı'nda askeri eğitim aldıktan sonra 15 kişilik grupla Bingöl'ün kırsal kesimine gönderilen ve 2 PKK'lı teröristin öldürüldüğü çatışmada yakalanan Rızgar' kod adlı 24 yaşındaki Serhat Akbay ile Suriyeli 21 yaşındaki Yusuf Abdullah'ın yargılanmasına 6'ncı Ağır Ceza Mahkemesi'nde devam edildi. Savcı iddianamesinde, 2 sanığın Kuzey Irak'taki kamplarda eğitim aldıktan sonra Van'ın Çaldıran İlçesi'nden Türkiye'ye geçiş yaparak Bingöl'ün Çiçekli Yaylası ve Bağır Bölgesi'nde üslendiklerini, yayladaki göçerlerden vergilendirme' adı altında para topladıklarını, sığınağa yiyecek depoladıkları sırada güvenlik güçleri ile karşılaşmaları üzerine çatışmaya girdiklerini, 2 teröristin öldürülmesi üzerine silahlarıyla birlikte teslim olduklarını belirtti. 
     PKK'lı Serhat Akbay pişman olduğunu belirterek Topluma Kazandırma Yasası'ndan yararlandırılmasını istedi. Suriye'nin Kamışlı kenti nüfusuna kayıtlı olan ve Türkçe bilmediği için tercüman aracılığıyla ifadesi alınan Yusuf Abdullah da terör örgütüne katıldığı için pişman olduğunu belirterek savunma yapamayacağını bu nedenle kendisine avukat tayin edilmesini istedi. Mahkeme heyeti, bunun üzerine Diyarbakır Barosu'na yazı yazarak sanığa avukat istedi. Baro ise Ceza Muhakemesi Kanunu'na CMK göre avukat Nigar Atabay'ı Suriye'li PKK'lıyı savunması için görevlendirdi. 
     
</TEXT>
</DOC>
