<DOC>
<DOCNO> 337198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/guncel/axgun02.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İstiklal'in çehresi değişiyor 
</HEADLINE>
<TEXT>


Başkan Topbaş, İstiklal Caddesi'nin boydan boya granit taşla kaplanacağını ve caddedeki ağaçların söküleceğini söyledi 

MEHMET DEMİRKAYA 

İstanbul Büyükşehir Belediye Başkanı Kadir Topbaş, en son Başbakan Recep Tayyip Erdoğan'ın Büyükşehir Belediye Başkanlığı döneminde düzenlenen İstiklal Caddesi'nin, sökülerek yenileneceğini kaydetti. Topbaş ayrıca Ataköy içinden geçen Ayamama Deresi'ne deniz yolu yapılacağı ve deniz araçlarının çalışacağı müjdesini verdi. 
İstiklal Caddesi'nin 8 cm kalınlığında blok granit taş ile kaplanacağını bildiren Topbaş, "Gerektiğinde açılabilmesi için kum üzerine granit taş döşenecek. Ağaçları kaldıracağız" dedi. 
Topbaş, ayrıca İstiklal ile Tarlabaşı ve Sıraserviler Caddesi arasındaki tüm sokakların doğal malzemeyle yeniden düzenleneceğini ifade etti. Birkaç noktadan araç trafiğine geçiş verileceğini ve diğer sokakların yayalaştırılacağını belirten Topbaş, ara sokaklara kadar yaşayan bir Beyoğlu'nu yaratmayı düşündüklerini söyledi. 

Ayamama'ya iskele 
Topbaş, ayrıca AKP Bakırköy İlçe Başkanlığı'nca Crown Plaza Oteli'nde düzenlenen toplantıda Ataköy'ün içinden geçen çevreye pis koku yayan Ayamama Deresi'ni "deniz yolu" yapacaklarını söyledi. Düzenleme ile derede çalışacak deniz araçlarının Dünya Ticaret Merkezi'ne kadar gideceğini belirten Topbaş, burada bir iskele yapacaklarını ifade etti. 


</TEXT>
</DOC>
