<DOC>
<DOCNO> 347714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/yasam/yas01.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Özay'ın CHP'den ihracı gündemde 
</HEADLINE>
<TEXT>


Kürşat Yılmaz dün tutuklandı. CHP ise, Yılmaz'ın evinde yakalanan Tuğba Özay için disiplin soruşturması başlatıyor 

EZELHAN ÜSTÜNKAYA Ankara 

Gurbetçilerin paralarıyla kurulan Konya merkezli Endüstri Holding'e yönelik soruşturma sonucu tutuklanan Kürşat Yılmaz ile Üsküdar'da kiraladığı evde yakalanarak gözaltına alınan CHP'li Tuğba Özay hakkında partisi disiplin soruşturması başlatıyor. 

Sadece kınanabilir 
3 kişilik bir komisyon, Özay'ı çağırarak bilgi alıp araştırma yapacak. 
CHP İstanbul İl Başkanı Şinasi Öktem, "İhraç gerektiren bir durum ortaya çıkarsa il disiplin kuruluna sevk edilecek. Savunmasının ardından disiplin kurulu yeniden toplanıp nihai kararı verecek" dedi. Özay'ın serbest bırakıldığına da dikkat çeken Öktem, "Kınama cezası çıkabilir" diye konuştu. 

Üyeliği bitebilir 
Özay, disiplin süreci sonuçlanmazsa bile, il yönetim kurulunca "tedbirli olarak disiplin kuruluna sevk edilirse" parti tüzüğüne göre üyelik haklarını kaybedecek. 
Merkez disiplin kurulunun kararına karşı Özay'ın da asliye hukuk mahkemesine başvurma hakkı var. 

Özay Arandığını bilmiyordum 

ERDAL KILINÇ İstanbul 
Yılmaz'ı evinde sakladığı gerekçesiyle gözaltına alınan Özay, sorgusunun ardından serbest bırakılmıştı. Özay, sorgusunda şunları söyledi 
"Kürşat Yılmaz'la 2003'ten beri tanışıyoruz. Çeşitli yerlerde birlikte olduk. Bende kalmak istediğini söyledi. Arandığını bilmiyordum. 'Git' de diyemedim. Kendisi kısa süre kalıp gideceğini söyledi. Her şeyin yolunda olduğunu söyledi." Özay hakkında 'yardım ve yataklık' suçlamasıyla dava açılabileceği bildirildi. Özay'ın Üsküdar'da oturduğu sitenin sakinleri ise "Yılmaz bir yıldır korumalarıyla eve geliyordu. Engellenmek istenirse silahla tehdit ediyorlardı" dediler. 


</TEXT>
</DOC>
