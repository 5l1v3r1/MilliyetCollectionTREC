<DOC>
<DOCNO> 334204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sondun29.html </URL>
<DATE> 2005/04/17/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Avusturya'da sözde Ermeni soykırımı tartışması... 
</HEADLINE>
<TEXT>

     Avusturya'da koalisyon hükümetinin küçük ortağı aşırı sağcı Özgürlükçüler Partisi'nin FPÖ bölünmesiyle ortaya çıkan Avusturya'nın Geleceği İçin Birlik BZÖ partisi, sözde Ermeni soykırımını parlamentoya getirmek istiyor. 
     BZÖ Parlamento Grubu Başkanı Herbert Scheibner, ''1915 yılında Ermenilere soykırım uygulandığını'' ileri sürerek, konuya ilişkin bir karar tasarısını parlamentoya sunacaklarını söyledi. 
     Muhalefetteki Sosyal Demokrat Parti SPÖ ve Yeşiller Partisi ise BZÖ'nün bu yönde bir girişimine destek vermeyeceklerini açıkladılar. 
     Yeşiller Partisi Dış Politika sözcüsü Ulrike Lunacek, ''Türkiye'nin AB ile müzakerelere başlayacağı bir tarihte böyle bir karar tasarısının parlamentoya sunulmasını özellikle tasvip etmediklerini'' belirtirken, karar tasarısındaki ifadelere göre tavır alacaklarını söyledi. 
     Lunacek, Türkiye'de bu konuda yoğun bir tartışma başlatıldığını ve arşivlerin açıldığını anımsatarak, ''Türkiye hükümetinin bu çabalarını desteklemek yerine, bu çabaları bir çekiç darbesiyle yok edemeyiz'' dedi. 
     Ana muhalefet konumundaki SPÖ'nün Parlamento Grubu Başkanı Peter Schieder de, BZÖ'nün sunacağı karar tasarısında kullanılacak ifadeleri bekleyeceklerini, kendilerinin herhangi bir tasarı sunmayacaklarını söyledi. 
     Koalisyon hükümetinin küçük ortağı FPÖ'den ayrılarak BZÖ'ye katılanların hükümette görevlerini sürdürmeleri, hukuki tartışmaları beraberinde getirdi. 
     FPÖ'nün bölünmesinden sonra parlamentoda ''hukuk dışı'' bir tablo oluştuğunu belirten muhalefet partileri, erken seçime gidilmesi yolunda çağrılarda bulunuyor. 
     Kuruluş sözleşmesini bugün Salzburg havaalanında yapılan toplantıda resmen açıklayan BZÖ'nün icra başkanlığına Başbakan Yardımcısı Hubert Gorbach seçildi. Adalet Bakanı Karin Miklautsch ve Viyana milletvekili Heike Trammer ise başkan yardımcıları olarak görevlendirildi. 
     BZÖ'nün kurucu lideri Jörg Haider'in bu görevini sürdüreceği, ancak bakanlar kurulu toplantılarına katılmayacağı belirtildi. Gorbach, ''Haider'in kurucu başkan olarak hareketin kamuoyu ile ilişkilerinden sorumlu olacağını ve hareket içinde yönlendirici olarak görev yapacağını'' söyledi. 
     FPÖ Viyana Eyalet Başkanı Heinz Christian Strache ise BZÖ kuruluş toplantısına katılan eski FPÖ üyelerinin tümünün partiden ihraç edileceklerini söyledi. Strache, FPÖ'den ayrılarak BZÖ hareketine katılan eski parti yöneticilerinin FPÖ'nün 3,2 milyon avro tutarındaki borcunu da üstlenmelerini isterken, BZÖ yöneticileri, FPÖ'nün hazine yardımı almaya devam ettiği için borcun kendilerini ilgilendirmediğini savundu. 
     
</TEXT>
</DOC>
