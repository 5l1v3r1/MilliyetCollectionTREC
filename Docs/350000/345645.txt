<DOC>
<DOCNO> 345645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/soneko19.html </URL>
<DATE> 2005/05/25/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Aliyev BTC'de çok uzun yollardan geçildi, dış baskılar yapıldı 
</HEADLINE>
<TEXT>

     Mehmet Aksu AA 

Azerbaycan Cumhurbaşkanı İlham Aliyev, Bakü-Tiflis-Ceyhan BTC petrol boru hattı projesinin gerçekleştirilme sürecinde "çok uzun ve çetin bir yoldan geçildiğini, bir çok güçlük ve tehlike meydana geldiğini, dış baskıların yapıldığını" söyledi. 
     Aliyev, BTC’ye ilk petrolün verildiği başlangıç noktası Sengeçal terminalinde düzenlenen törende yaptığı konuşmada, bugünün tarihi bir önemi bulunduğunu belirterek, BTC’nin gerçekleştirilmesi sürecinde ABD’nin desteğinin büyük önem arz ettiğini söyledi. 
     BTC projesinde operatör şirket olarak faaliyet gösteren BP’nin "Azerbaycan toplumunun ayrılmaz parçası" haline geldiğini ifade eden Aliyev, BP’nin yanı sıra Azerbaycanlı petrol işçilerine de, bu süreçte harcadıkları emek için teşekkür etti. 
     İlham Aliyev, bugünkü törende "BTC’nin mimarı" olarak tanımladığı ve hattın gerçekleşmesi için büyük çaba harcayan babası, eski Cumhurbaşkanı Haydar Aliyev’in bugünü görememesinden de üzüntü duyduğunu kaydetti. 
     " BTC Petrol boru hattının işletime alınmasıyla Azerbaycan ileriye doğru bir adım attı" diyen Aliyev, ancak bu gelişmeyi petrol dışı sektörlerde de sağlamayı amaçladıklarını vurguladı. 
     Aliyev, "BTC, Azerbaycan’ın enerji stratejisinin bir parçasıdır. 
     Bu, bölgeden petrolün taşınması için çok yönlü güzergahın oluşturulmasından ibarettir. BTC’nin işletime alınması sadece ülkenin ekonomik gücünü artırmakla kalmayacak, aynı zamanda bölgesel güvenliğin sağlanmasına da hizmet edecektir" dedi. 
     Ermeni işgali altındaki Yukarı Karabağ ile ilgili soruna da değinen Aliyev, "Güçlenen Azerbaycan, toprak bütünlüğünün sağlanması ve sorunun adaletli çözümü için gereken tüm önlemleri alacak" diye konuştu. 
     Petrolden elde edilen gelirlerin petrol fonunda SOFAR 
     toplandığını anlatan Aliyev, bu gelirden tüm vatandaşların yararlanabilmesi için gereken her şeyi yapacaklarını kaydetti. Aliyev, "Bu bayram nedeniyle Azerbaycan, Gürcistan ve Türkiye halkını tebrik ediyorum, hepimize başarılar diliyorum" dedi. 
     
     SAAKAŞVİLİ 

     Törende konuşan Gürcistan Cumhurbaşkanı Mihail Saakaşvili de, "BTC’nin gerçekleşmesi, öncelikle Azerbaycan ve Azerbaycan ile işbirliği içinde olanların jeopolitik zaferidir" diyerek, kendi ülkesinin de Azerbaycan ile işbirliği yapan ülkeler arasında yer aldığını kaydetti. 
     Ülkesinin, ulaşım koridorları ve diğer bölgesel projelerin gerçekleşmesi süreçlerine katılımının bölgedeki güçler dengesini önemli ölçüde etkilediğini anlatan Saakaşvili, "Bakü-Tiflis-Erzurum BTE doğalgaz boru hattı ve Kars-Ahalkeleki demiryolunun açılmasıyla durum daha da değişecek ve bu değişiklikler bölge ülkelerinin bağımsızlığını güçlendirecek" dedi. 
     Konuşmalardan sonra "boru hattına petrolün ilk verilişi" Cumhurbaşkanı Ahmet Necdet Sezer, Kazakistan Cumhurbaşkanı Nursultan Nazarbayev ve diğer konukların da katıldığı bir törenle gerçekleştirildi. 
     Bakü’nün yaklaşık 40 kilometre güneyinde yer alan ve BTC’nin başlangıç noktası olarak kabul edilen Sengeçal terminalindeki tören, boru hattının 450 kilometrelik Azerbaycan kesimine petrol verilmeye başlanması açısından sembolik önem taşıyor. 

     
</TEXT>
</DOC>
