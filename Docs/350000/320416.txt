<DOC>
<DOCNO> 320416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonspo32.html </URL>
<DATE> 2005/03/03/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Rıza Çalımbay Galatasaray'ın çok iyi yönleri var ama zaafları da var 
</HEADLINE>
<TEXT>

     Beşiktaş Teknik Direktörü Rıza Çalımbay, bu sezonu puan cetvelinde üst sıralarda, iyi bir yerde bitirmek için Galatasaray ile yapacakları derbi maçı kazanmaları gerektiğini söyledi. 
     Çalımbay, BJK Nevzat Demir Tesisleri'nde düzenlediği basın toplantısında, derbiyle ilgili düşüncelerini aktarıp, soruları yanıtladı. 
     Galatasaray karşısında yüzde 100 hazır olmayan hiçbir futbolcusunu kadroya almayacağını kaydeden Çalımbay, ''Küçük bir sorunu olan oyuncuya bile bu maçta görev vermem. Çünkü bu maç bizim için final gibi'' dedi. 
     Ezeli rakiplerine karşı kaybetmelerinin, kendilerini hedeften oldukça uzaklaştıracağını anlatan Çalımbay, şöyle konuştu 
     ''Telafisi mümkün olmayan maçlar oynuyoruz. Kaybımız bizi hedeften oldukça uzaklaştırır. Yukarıları yakalamak istiyorsak, derbi maçlar bizim için çok büyük bir şans. Tabii ki bu maçlara gelene kadar öteki maçları da kazanmamız gerekiyor. En büyük fırsatlardan biri doğdu. Tek hedefimiz galibiyet. Kazanmak için her şeyi yapacağız. Takımıma güveniyorum. Çok önemli bir maç. Bu işin bilincindeyiz.'' 
     
     ''BERABERLİK DÜŞÜNMÜYORUZ'' 
     Derbi mücadeleleri öncesinde sonuçla ilgili tahmin yapmanın mümkün olmayacağını belirten Rıza Çalımbay, ''Derbiler 3 ihtimallidir, ancak kesinlikle beraberlik düşünmüyoruz. Tabii ki futbolda her şey olabilir, ama bizim tek hedefimiz galibiyet'' dedi. 
     Galatasaray karşısında kaybetmelerinin her şeyin sonu da olmayacağını vurgulayan Çalımbay, ''Bu maç hedefimize giden yoldaki engellerden biri. Kazanırsak bizim için büyük bir avantaj olur. Ligde her maç çok zor geçiyor. Bu karşılaşmada da her şeyden önce iyi konsantre olmamız lazım. Rakibimizin Galatasaray ya da başka bir takım olması fark etmiyor. Bu sezonu iyi bir yerde bitirmemiz için kazanmamız gerekli'' diye konuştu. 
     
     ''BİZİM TAKIMIMIZ ÇOK DAHA KALİTELİ'' 
     Ezeli rakipleriyle ilgili kısa bir değerlendirme yapan Beşiktaş Teknik Direktörü Rıza Çalımbay, Galatasaray'ın iyi yönleri olduğu kadar zaaflarının da bulunduğunu söyledi. 
     Beşiktaş'ın daha kaliteli bir takım olduğunu belirten Çalımbay, ''Galatasaray'ın çok iyi yönleri var, ama zaafları da var. Güçlü bir takım olduğu için önlem alacağız. Oyunun kaderini değiştirecek futbolculara sahipler. Bizim takımımız çok daha kaliteli. Önemli olan, futbolcuların maçta performanslarını tam olarak sahaya yansıtabilmeleridir. Bizim ligden başka bir şeyimiz yok'' diye konuştu. 
     Tümer'in herhangi bir sakatlık sorunu olmadığını ve Galatasaray maçında oynayacağını bildiren Çalımbay, ''Pancu da hazır. Geçen hafta lig maçında riske etmemek için görevlendirmedim. Carew'in derbide olması bizim için avantaj olacaktı. Onun yerine görevlendireceğim futbolcu, en az onun kadar görevini yapacaktır. Öyle bir maç oynayacağız ki kimin görev yapacağı önemli değil'' dedi. 
     
     HAKEM KARARLARI 
     Çalımbay, hakemlerin Beşiktaş için verdikleri kararlarda art niyet görmediğini, ancak üst üste çok önemli hataların da siyah-beyazlı takıma yapıldığı söyledi. 
     Bu önemli hatalar sonucu taraftarların tepkisinin ortaya çıktığını anlatan Çalımbay, hakem kararlarıyla ilgili şöyle konuştu 
     ''Hakem camiasına saygım sonsuz. Ancak bizim aleyhimize çok hatalar yapıldı. Hepsinin art niyetli yapıldığına inanmıyorum, ama üst üste bizi buldu. Bazen taraftara da kızmamak lazım. Çünkü gerçekten çok büyük hatalar yapıldı. Ben geldiğimden bu yana bunu görüyorum. Benden önce de yapılmış. Doğal olarak seyirci tepki veriyor. Ancak bu tepkiler de Beşiktaş'a zarar verir. Bundan sonra her şeyin daha iyi olacağını düşünüyorum.'' Rıza Çalımbay, altyapıya büyük önem verdiğini de belirterek, PAF takım ile A takımın iç içe olabilmesi için gerekli çalışmaları yaptığını sözlerine ekledi. 
     
</TEXT>
</DOC>
