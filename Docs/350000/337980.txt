<DOC>
<DOCNO> 337980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/spor/spo02.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'a piyango 
</HEADLINE>
<TEXT>


Tahkim Kurulu, Fenerbahçe çalıştırıcısının 15 günlük cezası ile ilgili olarak yürütmeyi durdurma kararı aldı. Alman hoca, Trabzon maçında takımının başında sahaya çıkacak 


Sarı - Lacivertli kulübe dün akşam Tahkim Kurulu'ndan bir iyi, bir de kötü haber geldi. 
Kurul, Fenerbahçe'nin Ümit Özat'ın 4 maçlık cezasına yaptığı itirazı reddetti. Ancak Christoph Daum'a verilen 15 günlük ceza ile ilgili olarak ise yürütmeyi durdurma kararı verildi. 
Alman hocanın eylemi konusunda tanıkların dinlenmesini öngören Tahkim Kurulu kararından sonra Daum'un yarınki Trabzonspor maçında takımının başında sahaya çıkmasına engel kalmadı. Bu arda A.Sebatspor'un hocası Güvenç Kurtar'a verilen 15 günlük hak mahrumiyeti cezası da kaldırıken, Kayserispor'un teknik patronu Hikmet Karaman'ın itirazı olmadığı için cezası uygulamaya konuldu. 

İşlem tamam 
Fenerbahçe Teknik Direktörü Christoph Daum, Trabzonspor maçının ilk on birini kafasında belirledi. Daum'un ön liberoda Luciano ile Önder'i oynatacağı, Deniz'i ise savunmanın soluna kaydıracağı bildirildi. Anelka, Selçuk, Aurelio, Tuncay ve Alex'i orta alanda görevlendirecek olan Daum, Nobre'yi ise tek forvet olarak sahaya sürecek. 

Birinci sınıf hizmet 

Yönetim, VIP koltuklara TV ekranı taktıracak, seyirci isterse maçı hem çıplak gözle hem naklen izleyebilecek. Ayrıca bu tribündeki restorant haftanın 7 günü açık olacak 

Fenerbahçe, yeni sezonda yaptıracağı VIP koltuklar ve restorantlarla ilgili çağdaş adımlar atacak. 
Yönetim, sayısı 1300'ün üzerindeki koltukların her birine, TV ekranı taktıracak. 400 bin dolar tutan bu masraf, ekranları monte edecek şirket tarafından reklam karşılığı sağlanacak. VIP koltuk alacak taraftarlar, maçı çıplak gözle izlemenin dışında, isterse TV yayını da talep edecek ve ücret karşılığı, karşılaşmayı ekrandan da takip edebilecek. 
VIP koltukların arkasına yapılacak restoranta da birçok yeniliğe imza atılacak. Haftanın 7 günü açık olacak restorantta yemek yiyenler için maç olmadığı günler dahi , saha tıpkı havuzlar gibi ışıklandırılacak ve görsel bir keyif sunulacak. Ayrıca maç bileti alamayan, ancak restoranta girmek isteyenler öncelikle 150 euro rezervasyon ücreti ödeyecek, ardından yemek yerken karşılaşmayı takip edebilecek. 

Deniz Barış'a haciz geliyor 

YUSUF KOBAL 

Sarı - Lacivertli kulübün Gençlerbirliği'nden transfer ettiği Deniz Barış'ın 1 milyon Euro'luk tazminatı nedeniyle Almanya'daki mal varlığı da dahil olmak üzere haciz işlemi başlatılıyor. 
Gençlerbirliği Kulübü, "Sözleşmesini feshettiği takdirde kulübe 1 milyon euro tazminat öder" şeklindeki madde nedeniyle anlaşmazlığa düştüğü Deniz'i mahkemeye verdi. Fenerbahçe ile yaptığı anlaşmaya Gençlerbirliği Kulübü'nün 1 milyon euroluk tazminatı istemesi halinde bu parayı Fenerbahçe'nin ödeyeceği yolunda madde koyduran Deniz'in, Türkiye'deki mal varlığı ve hesaplarıyla, yurt dışındaki mal varlığına haciz koyduracak olan Gençlerbirliği Kulübü, Fenerbahçe Yönetimi'nin uzlaşma taleplerini değerlendirmedi. 

Katrancı'ya tepki 

Türkiye Kupası yarı final maçında yaşananlar ile ilgili polemiklerin arkası kesilmiyor. Fenerbahçe kulübü, "Denizlispor Başkanı Zafer Katrancı'nın seviyesiz ve iftira dolu beyanlarını, takımının elenmiş olması sonucu ruh haline veriyoruz" açıklamasını yaptı. 

Bulak Sınır dışı edilirdi 

Denizlispor'un hocası Giray Bulak'ın, Daum'a öfkesi devam ediyor. Bulak "Ben başka bir ülkede o ülkenin bir antrenörüne tacizde bulunsam, kesinlikle sınır dışı ederler. Daum bunu başka bir yerde yapamaz" dedi. 

Serhat atağı 

Önümüzdeki sezonun transfer çalışmalarını yürüten Daum, İkinci Lig B Kategorisi'nde mücadele eden Gençlerbirliği Asaşspor'un kalecisi Serhat'ı gözaltına aldı. Araştırma inceleme antrenörü Önder Özen'i, Serhat Odabaşı'nı takip etmesi için görevlendiren Alman hoca, gelen olumlu raporlar üzerine bu oyuncunun transferini istedi. 

Figo'nun kapısı açık 

MEHMET ÇİFTÇİ 

İspanya'nın As gazetesi, Real Madrid'in yıldız oyuncusu Figo ile özel bir röportaj yaparak, Fenerbahçe'ye transferi konusunda görüşlerini aldı. Portekizli oyuncu, gelişmelerden haberi olmadığını ancak yeni sezonda Real Madrid'te kalmayacağını belirtti. Figo, "Gelecek yıl nerede oynayacağım şu an belli değil. Benim için Türkiye, İngiltere, İtalya farketmez. Yeter ki, anlaşma sağlansın. Önümüzdeki günlerde Real Madridli yöneticilerle bir araya geleceğiz. Bu görüşmede durumum netlik kazanır" ifadelerini kullandı. 
Bu arada yeni sezonda Alex'i kadrosuna katmak isteyen Real Madrid'in, Brezilya'nın son dönemlerdeki genç yıldızı Robinho ile de ilgilendiği, bu transferlerin gerçekleşmemesi halinde Fenerbahçeli oyuncuya rotasını çevireceği öğrenildi. 

Fatih Tekke hayranı 

Fenerbahçe'nin dünya çapındaki yıldızı Alex'in, Trabzonspor'un golcüsü Fatih Tekke'ye hayran olduğu ortaya çıktı. Brezilyalı futbolcunun sık sık takım arkadaşlarına, Bordo Mavili oyuncu ile ilgili "Benimle birlikte aynı takımda olsa, ona 50 gol attırırım. Fatih sanki gol için yaratılmış. Bence, Türkiye'nin en iyilerinden biri" dediği öğrenildi. 

İlk kez yönetecek 

Fenerbahçe ve Trabzonspor Cem Papila yönetiminde ilk kez birbirlerine rakip olacak. Sarı - Lacivertliler, Papila ile çıktıkları toplam 7 maçta 4 galibiyet, 3 beraberlik aldı, Bordo-Mavililer ise 4 kez sahadan üç puanla, 2 kez de puansız ayrıldı, 1 de beraberlik elde etti. 

Dev randevu Papila'nın 

30 Nisan Cumartesi 
A.Gücü - Diyarbakır 
Bülent Demirlek 
Kayseri - Denizli 
Metin Tokat 
A.Sebat - G.Birliği 
Oktay Demiray 
Samsun - Sakarya 
Fırat Aydınus 
Fenerbahçe - Trabzon 
Cem Papila 
1 Mayıs Pazar 
Konya - B.B.Ankara 
Tolga Özkalfa 
Malatya - Galatasaray 
Serdar Tatlı 


</TEXT>
</DOC>
