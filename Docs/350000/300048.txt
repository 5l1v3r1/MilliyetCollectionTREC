<DOC>
<DOCNO> 300048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonyas20.html </URL>
<DATE> 2004/12/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kadınlar için özel tabanca... 
</HEADLINE>
<TEXT>

     Samsun'da bir firma tarafından bu yıl piyasaya sürülen 695 gram ağırlığındaki ''Canik 55'' adlı compact tabanca, kadınlardan ilgi görüyor. 
     Edinilen bilgiye göre, Samsun Organize Sanayi Bölgesi'nde kurulu Yurt Savunma Sanayi, gelen talepler üzerine, kadınlara yönelik hafif tabanca üretme kararı aldı. 
     Yapılan test çalışmalarının ardından ''Canik 55 Compact'' adıyla seri üretimine başlanan ve bu yıl içinde piyasaya sürülen tabancanın beklenenin üzerinde ilgi görmesi, firma yetkililerini bile şaşırttı. 
     Firmanın İdari İşler Teknik Müdürü Haldun Yanık, Makina Kimya Endüstrisi Kurumu aracılığıyla satışa sunulan ve işlemesine göre fiyatları 1 milyar 180 milyon lira ile 2 milyar 120 milyon lira arasında değişen 695 gram ağırlığındaki tabancanın hafif olmasının en önemli tercih nedeni olduğunu belirtti. Yanık, ''Canik 55 Compact'' modeline, özelikle kadınların büyük ilgi gösterdiğini söyledi. 
     Tabancanın 13 artı 1 mermi kapasiteli olmasına rağmen kendi kategorisindekiler arasında en hafif tabanca olduğunu ifade eden Yanık, şimdiye kadar bin 750 adet satış gerçekleştirdiklerini bildirdi. 
     Silahın gördüğü ilgi üzerine üretimi artıracaklarını belirten Yanık, şunları kaydetti 
     ''Canik 55 Compact, 14 mermi kapasiteli tabancalar arasındaki en hafifi. Bu nedenle de ilgi görüyor. Çok hafif olduğu için özellikle bayanların tercih nedeni oluyor. Zaten silah da bayanlara yönelik olarak üretilmişti. Umduğumuzdan fazla talep gördük. Bu yıl bin 750 adet ürettik, önümüzdeki yıl ise bu sayıyı artırmayı planlıyoruz.'' Uyanık, güvenlik güçleri için de ''sport'' adında profesyonel tabanca üretimi konusunda AR-GE çalışmalarına başladıklarını ve proje üzerinde çalıştıklarını söyledi. 
     
</TEXT>
</DOC>
