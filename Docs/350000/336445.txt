<DOC>
<DOCNO> 336445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonsiy14.html </URL>
<DATE> 2005/04/24/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Bakanı terleten gösteri... Kültür Bakanı, 'Haka Dansı'nı izleyemedi... 
</HEADLINE>
<TEXT>

     Çanakkale Savaşları'nın 90. yıldönümü törenlerine katılmak için gelen Kültür ve Turizm Bakanı Atilla Koç, bakanlık tarafından Çanakkale Valiliği'ne tahsis edilen 90. Yıl Gösteri Merkezi'ni hizmete açtı. 
     Bakan Koç, bin kişilik 90. Yıl Gösteri Merkezi çadırında, Yeni Zelanda Büyükelçiliği'nin katkılarıyla düzenlenen Yeni Zelanda Mauri Grubu'nun gösterisini izledi. 
     Gösteri izlendikten sonra gazetecilerin, ''dans sırasında yapılan hareketleri müstehcen bulup bulmadığı'' yönündeki sorusu üzerine Koç, şunları söyledi 
     ''Bu dansı ilk kez seyrediyorum. Alışıldık bir dans değil. Her ülkenin kendine ait dansları vardır. Her ülkenin vücut dilini kullanması farklıdır. Mesela bizim için edep dışı gelen bir hareket, bir başka millet veya kültür için edep dışı olmayabilir. Esasında, dünyadaki kültür gelişmelerinin biraz farkında olsak, bana dün gazeteci arkadaşlar sorduğunda bunun bir şey olmadığını söylemiştim. Olmadığı ortaya çıktı.'' Bakan Koç, başka bir soru üzerine de gösteriyi ''seyrettiğini'' söyledi. 
     Kültür ve Turizm Bakanı Koç, daha sonra Çanakkale Onsekiz Mart Üniversitesi Güzel Sanatlar Fakültesi'nin açılışına katıldı. 
     
</TEXT>
</DOC>
