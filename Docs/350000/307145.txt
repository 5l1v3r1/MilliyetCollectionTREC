<DOC>
<DOCNO> 307145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sondun44.html </URL>
<DATE> 2005/01/17/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Annesi tarafından öldürülen çocuğun ceseti köpeklerle arandı 
</HEADLINE>
<TEXT>

     Alman annesi tarafından aç bırakılarak öldürüldükten sonra parçalanan 3 yaşındaki Türk kız çocuğunun cesedi köpeklerle arandı. 
     Düsseldorf polisi, ev eşyalarıyla birlikte çöp imha merkezine getirildiği tahmin edilen ceset parçalarını arama çalışmalarından henüz sonuç alınamadığını bildirdi. 
     Psikiyatr kontrolünde ifadesi alınan kadının, kızının ölümünü nasıl izlediğini ve öldükten sonra kızının başını nasıl kestiğini soğukkanlılıkla anlattığı kaydedildi. Ailenin diğer kızı ise Gençlik Dairesi'ne teslim edildi. 
     Olay, 26 yaşındaki Alman kadının, Türk eşinden olan kızını aç bırakıp öldürüp cesedini parçalara bölerek evinin balkonuna sakladıktan sonra, cinayeti ayrı yaşadığı eşine itiraf etmesi sonucu ortaya çıkmıştı. 
     Cinayeti polise haber veren Türk, ilk aylarda eşinin çocuğun nerede olduğunu söylemek istemediğini, kendisinin de eşi ile tartışmak istemediği için çocuğun yerini sormaktan vazgeçtiğini söylemişti. 
     
</TEXT>
</DOC>
