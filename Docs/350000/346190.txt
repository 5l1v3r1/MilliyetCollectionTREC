<DOC>
<DOCNO> 346190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/ekonomi/eko01.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergide büyük kaçağın tablosu 
</HEADLINE>
<TEXT>


2004 yılı vergi denetim sonuçları açıklandı. Verilere göre, Türkiye'de kazanılan her 100 liralık gelirin sadece 40.5 lirasının vergisi ödeniyor 


Maliye Bakanlığı Hesap Uzmanları Kurulu'nun 2004 yılı vergi incelemeleri, Türkiye'de kazanılan her 100 liranın sadece 40.5 lirasının vergisinin ödendiğini ortaya koydu. İnceleme sonuçlarına göre, hesap uzmanları geçen yıl 2 bin 494 vergi incelemesinde bulundu. Denetlenen mükelleflerin devlete 6 katrilyon 139 trilyon 712 milyar 991 milyon lira gelir beyan ettiği, buna karşılık 8 katrilyon 999 trilyon 395 milyar 604 milyon lirayı ise kaçırarak, katrilyonlarca lira daha az vergi ödediği saptandı. 
Böylece incelemeye alınan mükelleflerin kazandıkları her 100 liranın sadece 40.5 lirasını devlete beyan ettiği, kalanını da gizleyerek vergi kaçırdığı anlaşıldı. Denetim sonuçlarına göre, 'bordro mahkumları' olarak adlandırılan işçi ve memurlar dışında kalan hemen herkes vergi kaçırıyor. 
Gelir vergisinde serbest meslek erbabı, zirai kazanç sahipleri ve büyük faiz geliri elde edenler, kazandıkları her 100 liranın sadece 23 lirasını beyan ediyor. Gelir vergisinde denetime alınan mükellef başına ortalama kaçak tutarı 11 trilyon 385 milyar 851 milyon lira olarak belirlendi. Kurumlar vergisinde de şirketler, kasaya giren her 100 liranın ancak 16.4 lirasını beyan etti. Kurum başına ortalama kaçak tutarı da 3 trilyon 89 milyar 376 milyon lira olarak tespit edildi. Katma değer vergisinde ise beyan oranı yüzde 93.2'yi buluyor. Bu vergide de ortalama kaçak miktarı 483 milyar 508 milyon lira oldu. Özel tüketim vergisinde de her 100 liranın 95.7 lirası için beyanda bulunuldu. ÖTV'de de inceleme başına ortalama kaçak tutarı 184 milyar 588 milyon lira. 




Kayıtdışı raporu bugün açıklanacak Hesap Uzmanları Kurulu, 60. kuruluş yıldönümü nedeniyle kayıtdışı ekonomiyi, düzenleyeceği panelle yeniden tartışmaya açıyor. Bugün Maliye Bakanı Kemal Unakıtan, TÜSİAD Başkanı Ömer Sabancı, Gelir İdaresi Başkanvekili Osman Arıoğlu, Hesap Uzmanları Kurulu Başkanı Mahmut Vural konuyla ilgili değerlendirmelerde bulunacaklar. Vergi Konseyi Genel Sekreteri hesap uzmanı Serdar Koyutürk de Kayıt Dışı Ekonomi Raporunu kamuoyuna açıklayacak. 

Damga'da kaçak çok fazla En büyük kaçak damga vergisinde. Bu vergide mükellefler, vergiye tabi gelirin sadece yüzde 1.3'ünü bildirdi. Damga vergisinde mükellef başına kaçak tutarı, 10 milyar 594 milyon 737 bin lira olarak hesaplandı. Banka ve sigorta muamele vergisine tabi işlemlerde de gerçek gelirin sadece yüzde 32.7'si beyan ediliyor. Bu vergide de mükellef başına kaçak miktarı 8 milyar 398 milyon lira. Diğer vergilerde ise beyan oranı yüzde 52.24. Mükellef başına kaçak da 353 milyar 84 milyon lira. 

</TEXT>
</DOC>
