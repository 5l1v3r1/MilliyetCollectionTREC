<DOC>
<DOCNO> 311248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/yazar/bila.html </URL>
<DATE> 2005/02/01/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Türkiye, ABD ve Kuzey Irak 
</HEADLINE>
<TEXT>


Irak seçimleri yapıldı. Sonuçları ancak 10-15 gün içinde belli olacak. Ankara, seçimlerden duyduğu memnuniyeti açıkladı. Dışişleri Bakanlığı açıklamasında Sünni Arapların seçime katılımının düşük olmasından üzüntü duyulduğu ve seçim sonuçları açıklandıktan sonra bir değerlendirme daha yapılacağı belirtildi. Seçimden sonra değerlendirme yapılacağının açıklanmasını "Kerkük rezervi" olarak okuyabiliriz. 
Ankara, Kerkük'ün demografik yapısının seçim öncesinde değiştirildiği ve bunun seçimlerle ilgili meşruiyet tartışması yaratacağı görüşünde. Diğer bir deyişle, Ankara, Kerkük'e taşınan Kürtlerin katkısıyla seçimin "Kerkük bir Kürt kentidir" sonucu vermesi halinde sonucu tanımamaya hazırlanıyor. Tabii, Türkmenlerin bu yönde gösterecekleri tepkiye destek olarak. 
Ankara'nın birinci rezervi budur... 
İkinci rezervi ise, eğer seçimlerden sonra Kerkük'te bir iç çatışma çıkar ve Türkmenlere yönelik saldırılar başlarsa buna seyirci kalamayacağı yönündedir. 
Ankara'nın seyirci kalamayacağı Genelkurmay İkinci Başkanı Org. İlker Başbuğ'dan sonra Dışişleri Bakanı Abdullah Gül tarafından da açıklanmıştır. 
Türkiye'nin tutumu budur... 
Peki ABD'nin tutumu nedir 
Washington'un tutumu Ankara'nın tutumunun tam tersidir. Org. Başbuğ'un açıklamasından hemen sonra ABD Dışişleri Bakanlığı Sözcüsü, Washington'un Kürtlerin Kerkük'e dönüşlerini desteklediğini açıklamıştır. Dışişleri Bakanı Gül'ün açıklamasına ise Ankara'yı ziyaret etmekte olan ABD Savunma Bakanlığı Müsteşarı Douglas Feith yanıt vermiştir. Feith, sorunun Irak'ın sorunu olduğunu ve Iraklılar tarafından çözüleceğini belirtmiştir. 
PKK KONGRA-GEL konusunda olduğu gibi Kerkük konusunda da ABD ile Türkiye arasında görüş farklılığı olduğu açıkça ortaya çıkmıştır. ABD'nin tutumu böyle oldukça Ankara'nın yaptığı uyarı ve telkinlerin süreci etkilediği ve etkileyeceğini düşünmek zordur. Ankara'nın ne kadar etkili olduğu seçim sonrasındaki gelişmelerde ortaya çıkacaktır. 
Kuzey Irak'a baktığımızda ise Kürt liderlerin Ankara'nın çıkışlarını hiç dikkate almadıkları gibi çok daha sert açıklamalar yaptıklarını görüyoruz. Barzani, Kerkük'ün Kürt kenti olduğunu tekrar vurgularken, bunun için savaşabileceklerini, bugüne kadar edindikleri kazanımları dahi feda edebileceklerini nihayet bir bağımsız Kürt devleti kurulacağını ama bunun zamanını şimdiden bilemediğini söylemiştir. Bilmemesi normaldir. Çünkü bunu bilecek olan ABD'dir. Diğer lider Talabani ise Irak devlet başkanlığına veya başbakanlığına adaydır ve Ankara'nın Kerkük'e ilişkin çıkışına verdiği yanıt, "Yarın bazı Kürt fanatikleri de çıkar Diyarbakır ve Van üzerinde hak iddia eder" biçiminde olmuştur. Kuzey Irak'ın Güneydoğu'ya girmesine ilişkin yorumları anımsatan bir yanıt vermiştir. 
Her iki Kürt liderin ABD'ye dayanarak ve güvenerek konuştukları açıktır. Konuşturanın ABD olduğu sonucuna varılabilir. 
Türkiye ve ABD'nin Kuzey Irak'taki çıkar çatışması ve ABD'nin aldığı tutum ortadayken Ankara'da şimdiden "İran temasları" başlamıştır. 
Türkiye'nin öbür yanağını çevirme dışında bir şey yapıp yapamayacağı merak konusudur. 



</TEXT>
</DOC>
