<DOC>
<DOCNO> 314460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonsiy08.html </URL>
<DATE> 2005/02/11/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Gökçek Bu yıl 21 altgeçit yapmayı planlıyoruz 
</HEADLINE>
<TEXT>

     Ankara Büyükşehir Belediye Başkanı Melih Gökçek, başkent trafiğinin rahatlatılması için yeni projeleri bulunduğunu belirterek, ''Bu yıl 21 altgeçit yapmayı planlıyoruz'' dedi. 
     Gökçek, AA muhabirine yaptığı açıklamada, altgeçitlerin 11'inin Esenboğa yolunda yapılacağını kaydetti. 
     Esenboğa yolunda yapılacak 11 altgeçidin protokol yolu düzenlemesinin bir parçası olduğunu ifade eden Gökçek, yol üzerindeki düzenlemelerin de bu proje çerçevesinde tamamlanacağını söyledi. Samsun yolu Etlik Kavşağı'na 1011 Ana Tamir Kavşağı alttan geçiş verilmesinin planlandığını kaydeden Gökçek, bu bölgede 4 ayrı geçit yapılacağını bildirdi. 
     Gökçek, Atatürk Orman Çiftliği'nde hemzemin geçit olan yerde de bir altgeçit yapacakların belirterek, bu bölgede yaşanan trafik sıkışıklığı ve kazalara son verileceğini söyledi. Tren geçişi nedeniyle yolun dakikalarca trafiğe kapandığını hatırlatan Melih Gökçek, bölgede kilometrelerce araç kuyruğuna neden olan trafik tıkanmasını bu geçitle önleyeceklerini anlattı. 
     Gökçek, Şaşmaz ile Zırhlı Tümen önünde ise 3 tane altgeçit yapacaklarını kaydederek, sert virajların bulunduğu dar bir yol olan zırhlı tümen önünde yoğun bir trafik yaşandığını, buradaki trafik sorununun yapılan geçitlerle önüne geçeceklerini ifade etti. 
     Opera kavşağının da bu yıl düzenleneceğini anlatan Gökçek, Kızılay'dan Esenboğa yönüne giden araçların büyük sıkışıklığa neden olduğuna dikkati çekerek, burada yapılacak alt geçidin tamamlanmasıyla araçların hiç durmadan İstanbul ve Esenboğa yoluna devam edebileceğini vurguladı. 
     Gökçek, Sincan'da Bayındırlık Bakanlığı tarafından uzun zamandır yapımı süren Ayaş yolu kavşağını da kendilerinin devralacağını belirterek, inşaatın bu yıl içinde bitirileceğini kaydetti. 
     
</TEXT>
</DOC>
