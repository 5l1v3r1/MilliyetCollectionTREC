<DOC>
<DOCNO> 314289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/guncel/gun06.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Günsüz işe giriş ve emeklilik başvurusu 
</HEADLINE>
<TEXT>


EMEKLİLİK HAKKINDA HER ŞEY 

Hazırlayan Şevket Kerimoğlu 

Faks 212 505 68 09 

Sayın Kerimoğlu, doğum tarihi 01.01.1961 ve 01.04.1979 günü SSK sigortam başladı. Sizinde yayımladığınız tablolar gereğince, 44 yaşını tamamladıktan sonra 03.01.2005 günü emeklilik için başvurlduğum Ankara İhtiyarlık Sigorta Müdürlüğü'nde gerekli şartları doldurmuş olduğum belirtilerek, çalışmakta olduğum işyerinden, sigortalı hesap fişi, 2 adet fotoğraf ve vukuatlı nüfus kağıdı örneğini getirdiğim takdirde emekli olabileceğim söylendi. Ben de istenen belgeleri teslim ettim. 
31.01.2005 günü gitmiş olduğum müdürlükte bir başka memur, işe ilk giriş tarihim 01.04.1979 gününe ait olan 1979 2 inci döneme ait bordronun çalışmış olduğum işverence SSK'ya verilmediği için benim işe ilk giriş tarihimin 01.04.1979 olamayacağını, ilk dönem bordrosunun verilmiş olduğu 01.07.1979 tarihinin geçerli olacağını bu yüzden benim bir yıl daha beklemem gerektiğini ve 45 yaşını tamamlayınca emekli olabileceğimi söyledi. "Ancak, işe ilk giriş olan 1979 2. döneme ait bordro veya tahakkuk fişini getirirseniz 44 yaşında emekli olabilirsiniz" dedi. Sizden şunları öğrenebilir miyim 
1 Bu konuda görevli memurun bilgi eksikliği olabilir mi 
2 Benim ilk giriş tarihim olarak hangi tarih baz alınmalı 
3 SSK'nın bu konuda işvereni uyarmadığı ya da tahsil etmediği için bir kusuru yok mu 
4 Varsa eğer maddi açıdan çok mağdur olduğum bu konuyla ilgili SSK aleyhine dava açabilir miyim 
5 Halen hayatta olan ilk işverenim, işyerini 15 yıl önce kapattığını, bir yıl öncede o dönemlere ait tüm bilgileri evinde çok kalabalık ettiği için imha ettiğini belirtmiştir. Bu durumda işveren aleyhine dava açabilir miyim Bu tür davalarda zaman aşımı var mıdır 
En kısa yoldan emekli olabilmek için siz ne önerirsiniz, şimdiden çok teşekkürler. Cemal KURT 

Yalnız siz değilsiniz 
Cemal Bey, karşılaştığınız durum sizin gibi pek çok insanın başına gelen bir olay olduğu için, sizin ve sizin gibi yüzlercesinin gönderdiği faks gibi olanlar için konuyu biraz açacağım. Bu arada siz iletinizde dönem bordrosunun parası ödenmediği için diye yazmıştınız, ama böyle bir sebeple emeklilik reddedilemez o nedenle dönem bordrosu verilmemiş diye yazdım. 
Bir işveren, işçi aldığı zaman o zamanki kanunlar gereğince 1 ay içinde SSK'ya işe giriş bildirgesi ile bildirmek zorundaydı ve her ay aylık sigorta prim bildirgesi ve her üç ayda bir o zamanlar üç aylık dönem bordrosu ile SSK'ya çalışanını bildirmek zorundaydı, ama 1993 yılına gelinceye kadar bu belgelerin verilmemesinin özellikle sizin işinizi bozan dönem bordrosunun cezası ya hiç yoktu ya da çok düşüktü. Bu nedenle de işverenler bir işçisi emekli oluncaya kadar SSK'ya dönem bordrosu vermezdi. 
Ancak, burada SSK'nın da hatası var işe girişi bildirilen ki o zamanlar çalıştıktan sonra bildiriliyordu sigortalının dönem bordrolarının SSK'ya verilip, verilmediğini araştırması gerekir ve eksiklik varsa kendi kanunu 506 Sayılı Kanun, 78-79'uncu maddeler gereğince işverenden istemesi ve işverenin de vermemesi halinde resen kendisi düzenlemesi gerekirdi. 
Yani, işveren işe giriş bildirgesi veriyor, ama dönem bordrosunda gün ve kazanç bildirmediği için SSK bu işe girişi geçerli saymıyor. Aslında 506 Sayılı Kanun'un 79. maddesi gereğince en azında işe giriş günü için işverenden gün ve kazanç bildiren dönem bordrosu istemeli, işveren vermezse resen düzenlemeli. İşverenin ve SSK'nın görevlerini yapmamalarının vebali çalışanlara çektiriliyor. 

Yargıtay'ın görüşü 
Ne var ki Yargıtay bu konuda SSK gibi düşünmüyor ve işe giriş bildirgesinin verildiği günü sigortalılık süresinin başlangıcı saydığı gibi, işe giriş bildirgesinin verilmiş olması nedeniyle en az bir günlük çalışmanın var olduğunu kabul etmeye devam etmektedir. Yarg.10. Huk. Dai. 5259 5152, 20.06.1995 

Zamanaşımı süresi 
Genel olarak, 506 Sayılı Kanun'un 79'uncu maddesine göre açılacak olan "Bir Günlük Hizmet Tespit Davası" işinizden ayrıldığınızı yılı takip eden yılbaşından itibaren beş yıl içinde açılmalıdır. Beş yıl geçtikten sonra açılacak davalar, hak düşürücü süre geçtiği için hemen reddedilmelidir. Ancak, yine Yargıtay bu konuda siz sigortalılardan yana tavır koymuş ve işe giriş bildirgesi verilmiş, ama dönem bordrosu verilmemiş olaylarda bu beş yıllık zamanaşımı süresinin geçerli olmayacağı kararını vermiştir. 
Size yapmanız gereken, SSK İhtiyarlık Sigorta Müdürlüğü'ne yapmış olduğunuz emeklilik müracaatınız bu nedenle reddedilirse, hemen İş Mahkemesi'nde bu red talebini dava edin. Davanız Ankara'da sanırım 6-7 ay kadar devam eder, ama kazandığınız takdirde bütün birikmiş aylıklarınızı alabilirsiniz. Ayrıca, Adalet Bakanlığı H kimi İhsan Çakmak'ın "Hizmet Tesbit Davaları" isimli kitabından da daha ayrıntılı işinize yarayacak kararlara bulabilirsiniz. 

YARIN 
Örnek kararlar 


</TEXT>
</DOC>
