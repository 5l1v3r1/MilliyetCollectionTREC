<DOC>
<DOCNO> 330995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/yazar/akyol.html </URL>
<DATE> 2005/04/07/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Irak ve Kürtler 
</HEADLINE>
<TEXT>


TALABANİ Irak Cumhurbaşkanı... Hem Irak'ın hem Kürt meselesinin tarihinde bir dönüm noktası... 
Üç konu önemli 

Şiilerle Kürtlerin anlaşması zor oldu. 30 Ocak'ta seçimler yapıldığı halde, Şiilerle Kürtlerin anlaşması iki ay süren çetin pazarlıklarla ancak mümkün oldu. Halbuki Kürt Hoşyar Zebari ve Şii İbrahim Caferi en geç mart başında anlaşmaya varacaklarını söylemişti. 
Ortada Kürkük, peşmergelerin statüsü, dinin anayasal rolü ve stratejik bakanlıların paylaşımı gibi kritik sorunlar var. 
Dünya, Irak'ın bütünlüğünü istiyor Şiilerle Kürtler uzlaşmamış olsaydı Amerikan projesi çökecek, bütün Ortadoğu ve dünya istikrarı tehlikeye girecekti. Buna ABD, AB, komşu ülkeler, Arap dünyasının tepkisi düşünün Kürtler de Şiiler de bunu göze alamadı. 
Talabani ve Caferi uzlaşmayı kolaylaştırdı. İbrahim Caferi, Şii modelinde bir teokrasi için ısrar etmedi. Talabani de Barzani'nin kapalı, keskin milliyetçiliğinin peşine takılmadı. Ilımlı davranışlarla uzlaşmayı kolaylaştırdılar. 

KÜRT uzmanı MacDowel'ın belirttiği gibi, sosyolojik olarak, Barzani daha kırsal, daha aşiretçi, daha kapalı bir Kürt "Kırmanç" toplumunu temsil ediyor. Onun için milliyetçiliği aşiret asabiyeti gibi anlıyor, katı, dış dünya ile ilişkileri zayıf... 
Talabani ise, Süleymaniye bölgesinde daha şehirleşmiş, Irak'ın geneliyle nispeten daha entegre, dünyaya daha açık, nispeten daha eğitimli bir Kürt "Sorani" toplumunu temsil ediyor. Talabani şahsen de dünyaya açık, çok esnek, komşu ülkelerle de Batı ile de geniş ilişkilere sahip. 
Barzani, Kerkük konusunda hem Arapları hem de ABD'yi öfkelendiren çıkışlarla anayasal süreci tıkama tehditleri savururken, Talabani da daha ılımlı konuştu. Talabani, kendisini Arapların ve dünyanın benimseyeceği bir "Federatif Irak Cumhurbaşkanı" adayı olarak sundu ve seçildi. 
Seçilince yaptığı konuşmada da, "bütün Irak" kavramını vurgulamaya özen gösterdi. 

GEÇİCİ anayasa niteliğinde Amerikalıların yaptığı "İdar Yasa" bütün önemli kararlarda ve referandumda Şiilerin, Kürtlerin ve Sünnilerin uzlaşmasını mecburi kılıyor karar için gerekli oranlar ona göre konulmuş. 
İki ay süreli pazarlıklarla bu uzlaşma olduğu içindir ki, pazar günü Meclis Başkanı, dün de Cumhurbaşkanı seçildi. Cumhurbaşkanı Talabani ile Şii yardımcısı Abdülmehdi ve Sünni yardımcısı Gazi Yaver "ittifak"la yeni başbakanı atayacak, bu da belli Şii İbrahim Caferi... 
Hükümeti kuracak kadar uzlaşma oldu. Fakat Kerkük'ün statüsü konusunda yeni bir tarif yok henüz Kerkük ve diğer zorlu sorunlar 15 Ağustos'a kadar işleyecek olan anayasa hazırlama döneminde yeniden gündeme gelecek, tansiyon yükselecek 
Ama görülmüştür ki, uluslararası toplumun büyük tepkisini göze almadan "oyun bozanlık" yapmak da mümkün olmayacaktır. 
Cumhurbaşkanı Talabani son zamanlardaki yapıcı konuşmalarına uygun davranırsa, müstakbel Başbakan Caferi teokrasiye yönelmezse, beraberce Ortadoğu'da barış ve istikrarın mimarı olabilirler ve dünyanın takdirini kazanabilirler. 
Dileğimiz budur tabii... 
Aksini düşünmek bile insana dehşet veriyor. 



</TEXT>
</DOC>
