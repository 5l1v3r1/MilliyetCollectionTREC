<DOC>
<DOCNO> 301074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/soneko05.html </URL>
<DATE> 2004/12/26/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
100 kişi borcunu ödemedi, 2 bin 453 kişi icralık oldu 
</HEADLINE>
<TEXT>

     Nevşehir'in Derinkuyu İlçesi'nde, Tarım Kredi Kooperatifi'nde aldıkları 3 trilyon lira krediyi 5 yıldır ödemeyen 100 çiftçiye kefil olan 2 bin 4 çiftçi icraya verildi. 
     Derinkuyu Ziraat Odası Başkanı Güner Karataş, gazetecilere yaptığı açıklamada, ilçe halkının yüzde 80'inin 60 bin dekar alanda patates üreterek geçimini sağladığını söyledi. 
     İlçedeki 100 üreticinin Derinkuyu Tarım Kredi Kooperatifi'nden aldıkları 3 trilyon lira krediyi 5 yıldır ödeyemediğini belirterek, bu çiftçilere müteselsil kefil olan 2 bin 4 çiftçi hakkında icra takibi başlatıldığını bildirdi. 
     Bu yılki hasat döneminin başında ''patateste kanser hastalığı'' olduğu söylentilerinin çiftçilere büyük bir darbe vurduğunu ifade eden Karataş, şöyle konuştu 
     ''Patates siğili olarak bilinen hastalık, kamuoyuna 'patates kanseri' olarak yansıtıldı. Bu yüzden üretici, ürününü satamaz hale geldi. İlçemizde üretilen 260 bin ton patatesin 70 bin tonu satıldı, kalan l90 bin ton patates ise ambarlarda alıcı bekliyor. Böyle bir durumda başlatılan icra işlemi, çiftçiyi iyice perişan etti. İcralık olan 2 bin 4 çiftçi adına yetkililerden bu soruna çözüm bulmalarını istiyorum.'' Nevşehir Ziraat Odası Başkanı Recep Tunç da patates siğili hastalığının kanser gibi yansıtılmasının üreticileri mağdur ettiğini belirterek, ''Patateste bu yıl kara bir yıl yaşandı. Bu mağduriyetin şu anki maddi değeri 300 trilyon lirayı aşmaktadır. Bulanmış suyu duru hale getirmeye çalışırken bir de icra şoku ile karşılaştık. İcra takibi çiftçileri daha büyük sıkıntıya itmiştir. Borçları nedeniyle evinden çıkamaz hale gelen üretici, kendisini patates ambarına mı kilitlesin '' dedi. 
     
</TEXT>
</DOC>
