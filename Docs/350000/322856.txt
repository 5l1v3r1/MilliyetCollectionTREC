<DOC>
<DOCNO> 322856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/soneko20.html </URL>
<DATE> 2005/03/11/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Çin'de, döviz rezervleri içinde doların payı düşürülüyor... 
</HEADLINE>
<TEXT>

     Japonya'nın ardından dünyanın en büyük ikinci döviz rezervine sahip ülkesi Çin'in dolar payını azalttığı bildirildi. 
     Yatırım Bankası Lehman Brothers'ın hazırladığı rapora göre, ABD, rekor açıklarını finanse edebilmek için bundan böyle Asya ülkelerine güvenemeyecek. 
     Rapora göre 2003 yılı sonunda Çin'in döviz rezervleri içinde yüzde 82 olan dolar payı, geçen yıl sonunda yüzde 76'ya geriledi. Merkez Bankası'ndaki dolar varlıklarının ayrıntısını açıklamaktan kaçınan ekonomi yönetimi, ağırlığın ABD tahvillerinde tutulduğunu ifade ediyor. 
     Geçen yıl boyunca Çin'in döviz rezervlerinin 210 milyar dolar artmasına rağmen dolar payının azalmasının, Çin Merkez Bankası'nın dolar varlıklarının payını düşürme politikasının sonucu olarak görülüyor. Fakat bu dönüşümün yavaş ilerlemesi dikkat çekiyor. 
     Japonya Başbakanı Junichiro Koizumi ile Güney Kore Merkez Bankası yönetiminin daha önce yaptığı açıklamalarda, revervlerde daha fazla çeşitliliğe gidileceği belirtilmişti. Yatırım Bankası Lehman Brothers, bu gelişmelerin, 'ABD'nin rekor cari açığının finansmanında bundan sonra Asya ülkelerinden destek beklememesi gerektiğini ortaya koyduğunu' savunuyor. 
     Çin Döviz İdaresi Başkanı Guo Shuqing de geçen hafta yaptığı açıklamada, ''Doları düşerken satmaya kalkarsak zarar ederiz'' demişti. 
     
</TEXT>
</DOC>
