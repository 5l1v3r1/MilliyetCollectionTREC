<DOC>
<DOCNO> 303092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonsiy21.html </URL>
<DATE> 2005/01/03/ </DATE>
<TIME> 18.54 </TIME>
<AUTHOR>  </AUTHOR>
<HEADLINE>
Yaşar Erbaş "Özelleştirme politikaların akarşıyız" 
</HEADLINE>
<TEXT>

     Petrol-İş Sendikası Yarımca Şube Başkanı Yaşar Erbaş, özelleştirme politikalarına karşı olduklarını bildirdi. 
     Erbaş, Kocaeli Sendikalar Birliği toplantısında yaptığı konuşmada, Selüloz-İş Sendikası'nın, SEKA İzmit İşletmesi'nin kapatılması ve arazisinin Kocaeli Büyükşehir Belediyesi'ne devredilmesi kararını protesto etmek için 8 Ocak Cumartesi günü miting düzenleyeceğini belirtti. Mitingin özelleştirme politikasına karşı yapılacağını ifade eden Erbaş, şöyle konuştu 
     ''Özelleştirme politikalarına karşıyız. Türk Telekom'un, TÜPRAŞ'ın özelleştirilmesi, Köy Hizmetleri'nin Belediye ile İl Özel İdareleri'ne, SSK Hastaneleri'nin Sağlık Bakanlığı'na devredilmesi ve SEKA İzmit İşletmesi'nin kapatılması kararı bize göre yanlıştır. SEKA ''zarar ediyor'' gerekçesiyle kapatılıyor. Peki 600 trilyon lira kar elde eden TÜPRAŞ, kar eden Türk Telekom neden özelleştiriliyor ...'' Geçmiş yıllarda da SEKA'nın kapatılmasının gündeme geldiğini hatırlatan Erbaş, ''Şimdi olduğu gibi kapatılma kararnamesi yayınlandı. Şimdi senaryo aynı, hatta çalışanlar da aynı, değişen sadece iktidar. Eğer davaya inanırsak, geçmişte olduğu gibi karar geri çekilecektir'' diye konuştu. 
     Selüloz-İş Sendikası İzmit Şube Başkanı Adnan Uyar ise mücadele direnci olan SEKA işçisinin karşısında hükümetin geri adım atacağını öne sürdü. Uyar, ''Şimdiye kadar eylemlerimizde agresif tavır sergilemedik, ancak bu davamıza sahip çıkmıyoruz anlamına gelmesin. Karar geri çekilmezse oylarımızla bir yerlere gelenlere Kocaeli'ni dar ederiz'' dedi. 
     
</TEXT>
</DOC>
