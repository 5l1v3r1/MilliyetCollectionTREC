<DOC>
<DOCNO> 343094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sontur40.html </URL>
<DATE> 2005/05/16/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Konak Meydanı'nda kendini yakmak istedi... 
</HEADLINE>
<TEXT>

     İzmir’de İmar Yasası’na aykırı bina yaptığı gerekçesiyle 500 YTL para cezası kesilen kişi, Konak Meydanı’nda kendini yakmak istedi. 
     Alınan bilgiye göre, Saat Kulesi önünde üzerine benzin döken Şerif Bağlı 64 , vatandaşların şaşkın bakışları arasında kendini yakmak istedi. Çevredekilerin haber vermesi üzerine olay yerine gelen polis ekibi, çakmakla kendini ateşe vermek isteyen Bağlı’yı etkisiz hale getirdi. 
     Gözaltına alınarak karakola götürülen Bağlı’nın, Almanya’da emekli olduğu, İzmir’e geldiği, Yeşilyurt semtinde 4 katlı bina yaptırdığı, binanın İmar Yasası’na aykırı olması nedeniyle belediye ekiplerince 500 milyon lira ceza kesildiği, bu nedenle kendini yakmak istediği 
     öğrenildi. 
     Atatürk Eğitim ve Araştırma Hastanesi’nde doktor kontrolünden geçen Bağlı’nın, işlemleri tamamlandıktan sonra adliyeye sevk edileceği bildirildi. 
     Bağlı, 25 Ocak 2005 günü de Kemeraltı’ndaki 3. Bölge Tapu Sicil Müdürlüğü’nde evraklarının eksik olması nedeniyle bekletilmesine sinirlenerek Sicil Müdürü Ziya Tosuncuk’u odasında gaz tabancasıyla tehdit etmiş, polis ekibince etkisiz hale getirilmişti. 
     Adliyeye sevk edilen ve çıkarıldığı mahkemece tutuklanan Bağlı’nın yaklaşık 2 ay tutuklu kaldıktan sonra tahliye olduğu öğrenildi. 
     
</TEXT>
</DOC>
