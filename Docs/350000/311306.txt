<DOC>
<DOCNO> 311306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/soneko04.html </URL>
<DATE> 2005/02/01/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Döviz tutanın eli yandı .. 
</HEADLINE>
<TEXT>

     2004 yılını önemli bir zararla kapatan döviz yatırımcısı 2005 yılına da aynı eğilimle başlarken, YTL cinsinden yatırım araçları ocakta tasarruf sahiplerine yüzde 1.5 ile yüzde 9.7 oranları arasında getiri sağladı. 
     Döviz ve altın yatırımcısı ise yüzde 0.5 ile yüzde 5.1 oranları arasında zarar etti. ANKA'nın yaptığı belirlemeye göre İMKB endeksinin rekorlar kırdığı ocakta başlıca tasarruf araçları içerisinde en yüksek getiriyi hisse senetleri sağladı. 
     İMKB 100 endeksi ocak sonunda bir önceki ayın sonuna göre yüzde 9.4 oranında artış kaydetti. Hisse senetleri yüzde 58.6 ile ocak sonu itibarıyla son bir yıllık dönemin de en fazla kazandıran yatırım aracı oldu. 
     
     HAZİNE KAĞITLARINDA YILLIK GETİRİ YÜZDE 32.5'İ BULDU 

     Ocakta üç ve altı ay vadeli YTL cinsinden iç borçlanma senetlerine yatırım yapanlar yüzde 1.7 oranında getiri sağladı. Ocak başında alınan dokuz ay vadeli bir iç borçlanma kağıdının aylık getirisi yüzde 2.1, 12 ay ve 15 ay vadeli Hazine vadeli kağıtlarının getirisi ise yüzde 2.8 olarak gerçekleşti. İMKB DİBS performans endeksi dikkate alınarak yapılan hesaplamaya göre altı ay vadeli iç borçlanma kağıtlarında çevrilen fonlar ocak sonu itibarıyla son bir yılda tasarruf sahibine yüzde 25.2, dokuz ay vadeli kağıtta çevrilen fonlar yüzde 27.8 oranında getiri sağladı. 
     12 ay vadeli iç borçlanma kağıdının bu dönemdeki getirisi yüzde 27.5 olarak gerçekleşirken, geçen yıl ocak sonunda alınan 15 ay vadeli bir Hazine iç borçlanma kağıdının yatırımcıya getirisi ise yüzde 32.5'i buldu. 
     
     MEVDUATIN GETİRİSİ 

     Mevduat bankalarının vadeli YTL mevduata uyguladığı ortalama faiz oranı esas alınarak yapılan hesaplamaya göre ise ocak ayı başında açılan bir ay vadeli YTL cinsinden mevduat tasarruf sahibine yüzde 1.5 oranında net faiz geliri sağladı. 
     Üç ay vadeli mevduatın ocak ayı getirisi yüzde 1.6, altı ay ve bir yıl vadeli mevduatın getirisi ise yüzde 1.5 olarak gerçekleşti. Ocak sonu itibarıyla son bir yılda sürekli bir ay vadeli mevduat hesabında tutulan tasarruflar net yüzde 20.8 oranında faiz geliri sağladı. 
     Üç ay vadeli mevduatın son bir yıllık net getirisi yüzde 21.9, altı ay vadelininki yüzde 22.2 oldu. Geçen yıl ocak sonunda açılan bir yıl vadeli mevduat ise tasarruf sahibine net yüzde 23.9 oranında faiz getirdi. 
     
     DÖVİZ VE ALTIN 

     2004 yılında tasarruf sahiplerinin önemli ölçüde zarar etmesine yol açan döviz ocakta da kaybettirmeye devam etti. 
     Tasarruflarını euro olarak değerlendirenler ocakta yüzde 5.1 oranında zarar ettiler. Dolar ise yatırımcısını yüzde 0.5 oranında zarara uğrattı. 
     1 dolar ve 0.77 eurodan oluşan döviz sepetinin YTL karşılığı ise yüzde 2.9 oranında azalırken, sterlin kuru yüzde 3.1, Japon Yeni ise yüzde 1.6 oranında düştü. Tasarruflarını altın olarak değerlendirenlerin ocak ayı zararı ise yüzde 3.5'e ulaştı. 
     Ocak sonu itibarıyla son bir yıllık dönemde euronun getirisi sadece yüzde 4.5 düzeyinde kalırken, tasarruflarını dolarda değerlendirenler yüzde 0.6 oranında zarara uğradılar. Son bir yılda dolar ve eurodan oluşan döviz sepetinin getirisi yüzde 1.9'da, sterlinin getirisi yüzde 3.5'te, Japon Yeni'nin getirisi ise yüzde 1.6'da kaldı. 
     Altın yatırımcısı ise yüzde 5.7 getiri sağladı. 
     
     DOLAR MEVDUATI 

     Bankaların, vadeli dolar mevduatına uyguladığı ortalama faiz dikkate alınarak yapılan hesaplamaya göre de yastık altında ya da kasada tutulmayıp bankada bir veya üç ay vadeli DTH olarak tutulan dolar ocakta yüzde 0.3, altı ay ve bir yıl vadeliler de yüzde 0.2 oranında zarar ettirdi. 
     DTH olarak bankada tutulan dolar bir yıl vadeli hesaplarda son bir yılda YTL bazında yüzde 2.2, üç ay vadeliler yüzde 2.5, altı ay vadeliler yüzde 2.8 ve bir yıl vadeliler de yüzde 2.6 oranında getiri sağladı. 
     
</TEXT>
</DOC>
