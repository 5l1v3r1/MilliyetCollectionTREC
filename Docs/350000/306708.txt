<DOC>
<DOCNO> 306708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sondun02.html </URL>
<DATE> 2005/01/15/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
ABD'den Endonezya'nın yabancı asker kararına destek... 
</HEADLINE>
<TEXT>

     ABD Savunma Bakan Yardımcısı Paul Wolfowitz, Endonezya'nın yabancı askerlere tanıdığı süreye uygun olarak, tsunami yardım çalışmalarına katılan Amerikan askerlerinin mümkün olan en kısa sürede bu ülkeden ayrılacağını söyledi. 
     Deprem ve tsunami felaketinin vurduğu güney Asya ülkelerini ziyaret eden Wolfowitz, ilk durağı Tayland'da basına açıklamalarda bulundu. Wolfowitz, görevlerinin yapılan işin sonuçlanması olduğunu, sorumlulukları ölçüsünde mümkün olan en kısa zamanda işlerini tamamlayacaklarını kaydetti. 
     Wolfowitz, Endonezya'nın kararıyla ilgili olarak da ''Bunu yalnızca anlamıyor, onaylıyoruz da'' ifadesini kullandı. 
     Tsunami felaketinin ardından yardım nedeniyle Endonezya'ya ABD, Avustralya, Japonya, Almanya ve İngiltere'den binlerce asker geldi, bu askerler silah taşımıyor. Yalnızca ABD, Açe'dekilere yardımcı olmak üzere hava, kara ve deniz gücü ile sahil korumadan 15 bini aşkın asker gönderdi. 
     Endonezya hükümeti, yabancı askerlerin 31 Mart'a kadar ülkeyi terk etmesi gerektiğini duyurmuştu. 
     
</TEXT>
</DOC>
