<DOC>
<DOCNO> 329033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sontur08.html </URL>
<DATE> 2005/03/31/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Nadir diller konuşabilen rehberler yetiştirilecek... 
</HEADLINE>
<TEXT>

     Kültür ve Turizm Bakanlığı, Türkiye'de çok fazla bilinmeyen, Çince ve Yunanca'nın da aralarında bulunduğu "nadir" olarak tanımlanan 17 dili konuşabilenler için, Profesyonel Turist Rehberliği kursları açacak. 
     İstanbul İl Kültür ve Turizm Müdürlüğü'nden edinilen bilgiye göre, gümrükler ve turistik bölgelerde yaptığı araştırmalar sonucunda, Türkiye'ye ziyarete gelen turistler arasında, dünyada yaygın dillerin dışında kendi ana dillerini konuşan turistlerin oranının gittikçe artığı tespit edildi. Bu nedenle, ziyaretçilerin turistik bölgelerde verilen rehberlik hizmetlerinden yeterince yararlanabilmeleri için, ilk aşamada belirlenen 17 dili bilen rehberler yetiştirilmesine karar verildi. 
     Bu kapsamda Bakanlık tarafından belirlenen 17 dil şöyle 
     "Bulgarca, Çekçe, Çince, Danimarkaca, Farsça, Hollandaca, İsveççe, Korece, Lehçe, Macarca, Norveççe, Portekizce, Romence, Rusça, Sırpça, Slovakça ve Yunanca" 
     
     SINAVLA ALINACAKLAR 
     Söz konusu dillerde konuşabilen ve profesyonel rehber olarak yetiştirilecek adayların, ilk aşamada İstanbul ve Antalya İl Kültür ve Turizm Müdürlükleri bünyesinde açılacak kurslara katılacakları bildirildi. Adayların kurslara katılabilmek için Bakanlık tarafından açılacak sınavda başarılı olması gerekiyor. Sınav için başvurular, her iki ilin Kültür ve Turizm İl Müdürlükleri'ne yapılabilecek. Başvurular, 8 Nisan'da sona erecek. Sınavlar, İstanbul'da 26-30 Nisan, 
     Antalya'da ise 23-27 Mayıs'ta yapılacak. Adayların, söz konusu dilleri çok iyi bilmelerinin yanı sıra, 18 yaşından küçük olmamaları ve en az lise veya dengi okul mezunu olmaları gerekiyor. 

ANKA 
     
</TEXT>
</DOC>
