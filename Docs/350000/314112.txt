<DOC>
<DOCNO> 314112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/soneko20.html </URL>
<DATE> 2005/02/10/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Enerji Bakanı 1 yılda 680 bin elektrik hırsızı yakaladık 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, enerji kayıp ve kaçağına karşı etkin mücadele verdiklerini belirterek, ''bir yılda 680 bin elektrik hırsızı yakaladık, bunların 200 bini şu anda savcılıkta'' dedi. 
     Bakan Güler, enerjinin ekonomik ve sosyal kalkınmanın motor gücü, toplumun yaşam seviyesini yükselten bir itici güç olduğunu, elektriği kaliteli ve mümkün olabilen en düşük maliyetle halkın hizmetine sunmaya çalıştıklarını bildirdi. 
     Güler, göreve geldiklerinde yılda 1.5 katrilyon lira tutarında olan elektrik kayıp ve kaçağını önleyebilmek için önemli çalışmalar yaptıklarını, denetim mekanizmasının tam ve sağlıklı olarak çalıştırıldığını vurgularken, şunları söyledi ''Geçen yıl 25 milyon abonenin 12 milyon 800 binini tek tek denetledik. Bir yılda 680 bin elektrik hırsızı yakaladık, bunlardan 200 bini şu anda savcılıkta. Elektriği kaçak kullanmanın Türk Ceza Kanunu'ndaki suçu nitelikli suçtur.'' Kaçağın yanı sıra teknik kayıpların da önüne geçmeye çalıştıklarını, teknik kaybın yüzde 8'ler seviyesine indiğini vurgulayan Güler, ''Kayıp ve kaçağa karşı verdiğimiz amansız mücadelenin meyvelerini toplamaya başlıyoruz'' dedi. 
     Güler, Türkiye genelinde kaçak oranını ortalama yüzde 25'den yüzde 19'a çektiklerini, bazı illerde bu oranın tek haneli rakamlara doğru inişe geçtiğini ifade etti. 
     Bir tören için geldiği Adana'nın Yumurtalık İlçesi'ndeki Botaş Tesisleri'nde, fazla elektriklerin tamamını kapattıran Bakan Güler, kayıp ve kaçakla mücadele kadar tasarrufa da önem verilmesi gerektiğine işaret ederek, ''Ben evimde de gittiğim her yerde de fazladan yanan elektriği kapatırım, çünkü bu milli bir servettir. Bizim evde herkes buna özen gösterir. Tabii bu biraz da yetiştirilme tarzı. Elektriği en etkin ve verimli şekilde kullanmak zorundayız'' diye konuştu. 
     Etkin ve verimli kullanımda ısı yalıtımının önemine işaret eden Bakan Güler, şunları kaydetti 
     ''Enerji tasarrufu sadece konutlarda değil sanayide, işyerlerinde ve ulaşımda da olmalı. Bu konuda duyarlı olursak yılda 3 milyar dolarlık tasarruf sağlarız. Bu konuda Bakanlığımız Elektrik İşleri Etüt İdaresi özel projeler hazırladı. Bunlarla ilgili sanayide eğitim veriyoruz. Yeni bina tasarımları noktasında da yeni örnek binalar yaptırılıyor.'' 
     
     ÇEVRE DOSTU ENERJİ 
     Bakan Güler, bir ülkenin gelişmişliğinden söz ederken o ülkede kullanılan enerjinin miktarının önemli bir kriteri oluşturduğuna işaret ederek, konuşmasını şöyle sürdürdü 
     ''Gelişmişlik göstergesi olan yılda kişi başına enerji tüketimi OECD ülkelerinde 7 bin 800, AB ülkelerinde 6 bin 200, Türkiye'de ise 2 bin 150 kilovatsaat düzeyinde. Bu tüketimi en az 3 katı artırmalıyız. Ancak, bunu savurganlıkla değil enerjiyi etkin ve verimli kullanarak yapmalıyız.'' Son yıllarda doğalgaz kullanımı ile sosyoekonomik düzeyi yüksek yerlerde split klima kullanımının yakıttan dolayı oluşan çevre kirliliğini önlemede önemli rol üstlendiğine işaret eden Güler, çevre dostu enerji kullanımının refah seviyesinin yükselmesne paralel olarak artacağını anlattı. 
     Güler, finansmanını Sosyal Yardımlaşma ve Dayanışma Teşvik Fonu'ndan sağlayarak, 1,5 milyon yoksul aileye 1 milyon 50 bin ton kömür dağıtıldığını, şu anda yaklaşık 7.5 milyon kişinin kış mevsimini evinde sıcak geçirdiğini ifade ederken, şöyle devam etti 
     ''Bu kış mevsiminde ayrıca 560 bin ton kömürle piyasaya girdik. Bu sayede kömürün ton fiyatı 50 dolar düştü. Yerli kömürü çıkardık, yıkadık, paketledik ve dağıttık. Böylece kalitesiz kömürlerin çevreye verdiği zararı da önlemiş olduk.'' 
     
     BAKAN VE MÜSTEŞARIN MASA TENİSİ MAÇI 
     Bakan Güler, Bakü-Tiflis-Ceyhan BTC Ham Petrol Boru Hattı'nda, kazasız geçen 10 milyon adam-saat işgünü nedeniyle düzenlenen törene katılmak üzere geldiği Adana'nın Yumurtalık İlçesi'ndeki BOTAŞ Tesisleri'nde, gece yarısı Enerji ve Tabii Kaynaklar Bakanlığı Müsteşarı Sami Demirbilek ile masa tenisi maçı yaptı. 
     BOTAŞ Tesisleri'ndeki maç sırasında usta bir oyuncu olduğunu ortaya koyan Bakan Güler, Müsteşar Sami Demirbilek'i açık farkla 3-0 mağlup etti. 
     
</TEXT>
</DOC>
