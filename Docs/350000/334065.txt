<DOC>
<DOCNO> 334065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sonyas05.html </URL>
<DATE> 2005/04/16/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Almanya'da başarılı öğrencilere ekmek arası döner... 
</HEADLINE>
<TEXT>

     Almanya'nın başkenti Berlin'de dönercilik yapan Remzi Kaplan, işlettiği döner büfelerinden birinin yakınındaki ilkokulda sınavlarda başarılı olan öğrencilere ücretsiz döner veriyor. 
     Kaplan, Wedding ilkokulunda sınavlarda en iyi not olan 1 alan öğrencilere ücretsiz döner vererek, çocukları başarı için teşvik etmek istediğini söyledi. Kaplan, ''Wedding ilkokulu müdürü, döner teşvikinden sonra öğrencilerin çabalarının ve sınavlardaki başarı oranının arttığını söyledi'' dedi. 
     Döner Kaplan adlı imalathanenin sahibi Kaplan, bu teşviki, kendilerinden döner alan tüm büfelerin yakınındaki ilkokullar için uygulamayı planladıklarını ifade etti. 
     Kaplan, Almanya'daki döner üreticileri arasında bir ilki gerçekleştirerek, Berliner Kurier ve Berliner Zeitung gazeteleri ile ortak tanıtım projesi düzenlediklerini de kaydetti. 
     Kaplan, büfelerde her iki gazetenin standının da olacağını belirterek, ''Bir döner ve bir gazete alana bir kupon vereceğiz. 10 kupon toplayanlara da ücretsiz döner verilecek'' dedi. 
     Kaplan, 18 Nisan-31 Mayıs arasında sürecek kampanya sonunda çekilecek kurayla 2 kişiyi Türkiye tatiline göndereceklerini ve katılımcılara çeşitli hediyeler vereceklerini anlattı. 
     Kaplan'ın, dönerli eğitim teşviki projesinin sorumlusu olan kızı Berrin Kaplan da 100'ün üzerinde başarılı öğrencinin kendilerinden ücretsiz döner aldığını belirterek, ''Wedding ilkokulunda, çoğunluğu yabancı olmak üzere 700 öğrenci var. Ücretsiz döner özellikle ikinci ila dördüncü sınıflar için teşvik oluyor'' dedi. 
     Wedding İlkokulu öğrencisi Tayfun Bahçeci, matematik sınavındaki 1 notuyla ücretsiz dönerini alırken, ''Arkadaşlar arasında rekabet oluyor'' diye konuştu. 
     
</TEXT>
</DOC>
