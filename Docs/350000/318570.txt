<DOC>
<DOCNO> 318570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonsiy14.html </URL>
<DATE> 2005/02/25/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Tabipler Birliği Başkanı Canım Başbakana iğne yapmak istiyor 
</HEADLINE>
<TEXT>

     Türk Tabipler Birliği Başkanı Füsun Sayek, Erdoğan'ın dün yaptığı "iğneyi doktora değil hemşireye yaptırırım, doktor damarı bulamaz icabında felç de edebilir sözlerine bugün yanıt verdi "Canım Başbakan'a iğne yapmak istiyor"... 
     TTB Merkez Konseyi Başkanı Füsun Sayek, İkinci Başkan Metin Bakkalcı ve Genel Sekreter Orhan Odabaşı'nın katılımı ile genel merkezde basın toplantısı düzenledi. SSK hastanelerinin devri sonrasında yaşanan mağduriyetin hekimleri üzdüğünü belirten Sayek, Sağlık Bakanı Recep Akdağ'ın "Biz bu sıkıntıları öngörmüştük" sözlerini anımsatarak, "Bu sıkıntıları öngörüp de ortamı yaratmış olmak, halka karşı işlenmiş bir suçtur. Altyapısını hazırlamadan alelacele yasa çıkardılar. Bunu bir ay içinde uygulamakla cahil cesareti gösterdiler. Sorun fotokopi kuyruğunu azaltmakla çözülmez. 
     
     CANIM İĞNE YAPMAK İSTİYOR 

     Sayek bir gazetecinin Başbakan'ın sözünü anımsatarak, "Hekimler iğne yapmayı bilmiyor mu " sorusu üzerine, "Sayın Başbakan'ın hekimlere karşı planlı bir yıpratma politikası var. Her fırsatta mesleği rencide edici tavırları var. Belki de bilinç altında hekimlik mesleği ile ilgili yarasını sürdürüyor. Belki de zamanında doktor olmak istedi ama olamadı. Bu demeç, Türkiye'deki 100 bin hekimi incitmiştir. Aslında Başbakan'a iğne yapmayı canım çok istiyor. 
     İhtiyacı var" diye konuştu. 
     
     DAVA KAYGISI 

     Sağlık sisteminde yaşanan olumsuzluklara eleştiri getirdiklerinde Başbakan'ın davaları ile karşılaştıklarını belirten Sayek, "Ne diyeceğimizi bilmiyoruz. Kullandığımız her kelime Başbakan'ın dava açmasına neden oluyor. Başbakan'a katkı payı vermek durumunda da kalıyoruz. Bu paraların nereye gittiğini de bilmiyoruz" dedi. 
     Sayek, Başbakan'ı hastalarla hekimin arasını açmaya çalışmakla suçlarken, "Hasta ve hekim arasına evrak, mühür, fotokopi girmesini istemiyoruz. Hekim ve hasta arasına girebilecek tek belge nüfus cüzdanı olmalıdır" dedi. Metin Bakkalcı da, "Başbakan gerçeği değerlendirme yetisini kaybetmiştir" diye ekledi. Başbakan'ın hekimlerle ilgili duygularının olumsuz olduğunu ve sevgi genini yitirdiğini öne süren Sayek, "Sayın Başbakan, 'Benim genlerimde sevgi var' ifadesini kullanmıştır. Ancak, iktidar Başbakan'ın geni ile ciddi bir şekilde oynamıştır. Başbakan genetiği değiştirilmiş ürün gibi olmuştur. Zaten doktor yerine sınıkçıya gittiğini duymuştuk. Bu doktorlara bakışını da gösteriyor" diye konuştu. 
     
     EYLEM SİNYALİ 

     Sayek, sağlık hizmetine ihtiyacı olan halkın mağdur edilmesine yönelik tepkilerin devam edeceğini belirtirken, "Türkiye sathında çığlığımızı yükselteceğiz" dedi. 

     
</TEXT>
</DOC>
