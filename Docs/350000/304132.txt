<DOC>
<DOCNO> 304132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur19.html </URL>
<DATE> 2005/01/06/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Metro Grosmarket'te grev kararı alındı 
</HEADLINE>
<TEXT>

     DİSK'e bağlı Sosyal-İş Sendikası, merkezi İstanbul'da bulunan Metro Grosmarket'te sürdürülen toplu iş sözleşmesi görüşmelerinde anlaşma sağlanamaması üzerine grev kararı aldı. 
     Sosyal-İş Sendikası'ndan yapılan açıklamaya göre, Metro'nun merkez ve 9 mağazasında toplam bin 800 işçiyi kapsayan toplu iş sözleşmesi görüşmelerinde, ''ücretlere yapılacak düzenleme ve zam'' konusunda yaşanan anlaşmazlığın resmi arabulucu aşamasında da çözülememesi üzerine grev kararı alındı. Grev kararı yarın tüm işyerlerinde ilan edilecek. 
     Metro Merkez ve Güneşli Mağazası ile İstanbul Büyükçekmece, Kozyatağı, Bursa, Ankara, İzmir, Bodrum, Adana, Alanya mağazalarında anlaşma sağlanamaması halinde 17 Ocak'ta greve çıkılacak. 
     Sosyal-İş Genel Başkanı Özcan Kesgeç, görüşmelerde başta iş güvenliği olmak üzere, çalışma koşullarında çok önemli ve çağdaş düzenlemeler konusunda anlaşma sağlandığını belirtti. 
     Bu nitelikleri ile işkolunda örnek oluşturacak bir düzenlemeyi gerçekleştirdiklerini dile getiren Kesgeç, ücret konusundaki anlaşmazlığın aşılacağı umudunu koruduğunu kaydetti. 
     
</TEXT>
</DOC>
