<DOC>
<DOCNO> 331642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/spor/aspo.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'e kısa mesaj 4-1 
</HEADLINE>
<TEXT>


Kartal, Ankaragücü'nü gole boğdu, derbi öncesi Fenerbahçe'nin gözünü korkuttu. Ağları iki kez sarsan Carew coştu, Ahmet Dursun ve Pancu tabelayı doldurdu 


90 dakika 

BİLAL MEŞE 

Onur savaşı 
Yılların takımı Ankaragücü önce Sakaryaspor'a ardından da dün Beşiktaş'a farklı yenilerek, Süper Lig'de karanlığa yelken açmış gidiyor Kelimenin tam anlamıyla Ankaragücü ateşle oynuyor 
Böylesi bir rakip karşısında Avrupa hayalini kovalayan Beşiktaş elbette kantarda ağır basan takımdı. 
Can derdinde olan rakibi karşısında Beşiktaş'ın işi de kolay değildi aslında. Ne var ki ligde hem "onur" savaşı veren, hem de Avrupa'ya çıkma umudunu taşıyan Beşiktaş muhteşem bir futbol oynadı. Ankaragücü'nü adeta bunalttı, çok adamla ofansa çıktı, yine çok adamla savunma yaptı Beşiktaş. Nitekim maçın geneline bakacak olursak rakibin attığı bir gol dışında fazla da pozisyon vermediler. 
Farklı skorun yaşandığı İnönü'de öne çıkan isimler vardı... Hücumda Carew, Ahmut Dursun ikilisi... Orta alanda Ahmed Hassan ve de Ali Güneş. Savunmada İbrahim Toraman, Ronaldo ve de Çağdaş. İşin özeti Beşiktaş Beşiktaş gibi oynadı. Kolektif futbolun tüm ögelerini sahaya yansıttı, farklı galibiyeti hak etti. 
Doğrusu Carew'in ilk kez böylesine mükemmel oynadığı bir maça tanıklık ettik. Tekniğini, fizik gücüyle birleştirdi, rakip savunmayı yıprattı, birbirinden güzel iki de gol attı. Ara transferde yeniden yuvaya dönüş yapan Ahmet Dursun da Carew gibi günün en başarılı ismiydi bizce. Ahmed Hassan'ın orta alandan çıkardığı öldürücü ara paslar, savunmaya yardım edişi Beşiktaş'ın iyi futbolundaki başka güzelliklerdi bizce. İbrahim Toraman her geçen gün savunmada sivriliyor. İstikrarlı ve de risksiz oyunuyla Kartal'a önümüzdeki yıllarda hizmet verebilecek bir isimdir Toraman. Çağdaş'ı da dışlamamak gerekir. 
Beşiktaş'ın önünde şimdi Fenerbahçe derbisi var... İşi kolay değil... Ancak dünkü futbolunu derbide sahaya yansıttığı taktirde Beşiktaş tüm tahminleri alt - üst eder. Ederse de kimse şaşırmasın. 

Uykudan uyandılar 

Golcüler sessizliğini bozdu, Beşiktaş farka koştu. Siyah - Beyazlılar'ın en etkili hücum silahı olarak gösterilen John Carew, 5 haftadır sürdürdüğü gol orucuna dün Ankaragücü karşısında iki golle son verdi. En son 22. haftada Sakaryaspor filelerini havalandıran Norveçli futbolcu, 27 Şubat'tan bu yana gol orucuna girmişti. Carew, dünkü sayılarıyla 11. golüne ulaşmış oldu. 
Sakatlık ve hastalıklardan yakasını kurtaramayan Pancu da, 17. haftadaki Akçaabat Sebat maçından sonra ilk kez gol buldu. Rumen oyuncu bu sezon üçüncü golünü kaydetti. 

Maçın hakemi 
Tatlı'ya nazar değdi 
Süper Lig'in tecrübeli ve de soğukkanlı hakemlerinden Serdar Tatlı ilk yarıda mükemmel bir yönetim gösterdi. Çaldığı düdükler ve de çıkardığı sarı kartlar yerindeydi. Özellikle Ahmet Dursun ve kaptan Tayfur'a gösterdiği kartlar bir hakem doğrusuydu. Ne var ki ilk devrenin başarılı hakemi Tatlı'ya ikinci yarıda nazar değdi Carew'in bu yarıda ceza alanı içinde indirilmesi penaltıydı, ancak Tatlı 'devam' diyerek tribünlerin haklı tepkisine neden oldu. Tatlı'nın bu pozisyondan sonra teknik kadroyu uyarması işgüzarlıktan başka bir şey değildi. Carew'in ikinci pozisyonunda doğru kararı verdi. Hareket penaltıydı. 

MAÇIN KADER ANI 
Ahmet'in golü 
İnönü'deki dünkü kritik mücadelede Ahmet Dursun ilk yarıda attığı galibiyet golü karşılaşmanın bizce kırılma noktasıydı. Ara transferde yeniden yuvaya döndü, herkes ona umut bağladı. Ancak oynadığı maçlarda geçmişteki performasını bir türlü yakalayamadı, eleştirilerin odak noktası oldu. Ne var ki dünkü karşılaşmada bu olumsuz kimliğinden sıyrıldı, 37. dakikada çok kritik bir gole imzasını attı, çok koştu, rakip savunmayı yıprattı, toplar kaptı, bir de asist yaptı. İlk yarıdaki golle yeniden hayata dönen Dursun, ikinci yarıda da yerinde duramadı. Ofansta her pozisyonda onu izledik. 

GÜNÜN ADAMI 
Süper ikili 
Aslında Carew mi, yoksa Ahmet Dursun mu, bir türlü karar veremedik... Hangisini öne çıkaracağımız arasında gittik, geldik. Carew Kartal'a büyük umutlarla alındı. Ne var ki etkisiz ve de silik futboluyla hep eleştirilerin odak noktasını oluşturdu. İnönü'deki dünkü mücadelede sadece attığı gollerle değil, koşularıyla, ikili mücadelelerdeki başarısıyla ve de tekniğiyle ön plana çıktı. Rakip savunmayı adam markajına karşın perişan etti. Yerinde durmadı, sık sık alan değiştirdi, markajdan çıktı, arkadaşlarına boş alanlar yarattı. Bir tane kaçırdı, saç baş yoldurdu, iki muhteşem gol attı, ayakta alkışı hak etti, bir penaltı yaptırdı, verilmedi, yine yaptırdı bu kez Tatlı beyaz noktayı gösterdi. Farklı galibiyetin mimarı oldu. 

MAÇIN DAKİKALARI 
Carew kendini buldu 
11 Maça baskılı başlayan Beşiktaş ilk pozisyonunu 11. dakikada buldu. Ahmet Dursun'un ara pasında çizgi halinde yakalanan Ankaragücü savunmasının arasından Carew kaçtı. Norveçli futbolcu topla cezalanına girdi. Tribünler ayağa kalktı, kaleciyi çalımlayıp atması işten bile değil, ancak sağıyla sert vurdu, zor olanı başardı, topu az farkla dışarı gönderdi. 
14 Kaçırdığı gol nedeniyle biraz oyundan düşer gibi olan Carew, hem kendine geldi, hem seyircisi coşturdu, hem de takımını. Yaklaşık otuz metreden kazanılan serbest atışta Sergen, topu Carew'in önüne yuvarladı, Norveçli futbolcu bu kez inanılmazı başardı, sağıyla sert vurdu, top çatala takıldı 1-0 
23 Savunma ağırlıklı bir taktikle sahaya çıkan Ankaragücü golden sonra biraz kıpardanır gibi oldu. Ayhan sağdan çizgiye kadar indi, arka direğe kesti. Kalabalık savunma arasından yükselen Faruk topu kafayla filelere gönderirken, Kartal'ı da oyundan düşürdü. 
37 Ara transferde büyük umutlarla yeniden yuvaya dönen ancak oynadığı maçlarda bir türlü gol yollarında patlama yapamayan Ahmet Dursun, sahneye çıktı. İbrahim Akın'dan aldığı pasla yay üzerine hareketlenen Ahmet Dursun, sağa kaçtı, düzeltti, kalabalık savunma arasından sağıyla sert vurdu, köşeyi gördü 2-1 
44 Carew soldan kazandığı topla üç kişiden sıyrıldı, cezaalanına girerken sağıyla sert vurdu ve ilk yarının skorunu belirledi 3-1 
53 Maçın ilk yarısını "sıfır" hatayla kapatan Serdar Tatlı'nın Carew'in Desouki tarafından cezaalanında düşürülmesine devam kararı vermesi iyi yönetime gölge düşürdü. Doğrusu penaltıydı. 
74 Günün başarılı ismi Carew soldan topla cezaalanına girdi, Desouki beline yapıştı, o ayakta kalmaya çalıştı, sonunda kendini yerde buldu. Karar penaltı. Atışı Pancu şık bir vuruşla gole çevirdi ve farkı açtı 4-1 

Maçtan notlar 
Fark attılar 
Beşiktaş PAF Takımı, Ankaragücü'nü 3-0 mağlup etti. Fulya Stadı'ndaki mücadelede Siyah - Beyazlılar'ın golleri, Adem 2 ve Soner'den geldi. 

Cerrah el koydu 
Maçın 30. dakikasında numaralı tribünde kavga çıktı. Karşılaşmayı izleyen İstanbul Emniyet Müdürü Celalettin Cerrah duruma el koyup, olay çıkaranları stat dışına yollattı. 

Haydi futbola 
Siyah - Beyazlılar'da futbolcu seçmelerine kayıtlar dün başladı. 18-29 Nisan tarihlerinde Fulya ve Gaziosmanpaşa'da düzenlenecek seçmelere 1993 ile 1998 arası doğumluların katılacağı belirtildi. Kayıtlar 16 Nisan akşamına kadar sürecek. 

Hakan cezalı 
Ankaragücü'nden Hakan Kutlu, Beşiktaş karşısında sarı kart görerek cezalı duruma düştü. Sarı - Lacivertli futbolcu, Ankaraspor ile yapılacak mücadelede görev yapamayacak. 


</TEXT>
</DOC>
