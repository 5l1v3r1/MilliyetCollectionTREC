<DOC>
<DOCNO> 327152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur42.html </URL>
<DATE> 2005/03/25/ </DATE>
<TIME> 18.46 </TIME>
<AUTHOR>  </AUTHOR>
<HEADLINE>
Uğur Bayar'a bir dava daha... 
</HEADLINE>
<TEXT>

     Eski Özelleştirme İdaresi Başkanı Uğur Bayar hakkında, ''görevi kötüye kullanma'' suçundan 3 yıla kadar hapis istemiyle dava açıldı. 
     Ankara 1. Ağır Ceza Mahkemesi'ne açılan davanın iddianamesinde, Başbakanlık Teftiş Kurulu Başkanlığı'nın, mülkiyeti Türkiye Denizcilik İşletmeleri A.Ş'ye ait olan 4 taşınmazın kullanım hakkı devri sözleşmesi hükümleri ile buna bağlı olarak yapılan uygulamalar sırasında uyumsuzluk olduğu iddiasıyla suç duyurusunda bulunduğu belirtildi. 
     Özelleştirme Yüksek Kurulu kararı doğrultusunda, taşınmazların kullanım hakkı devri işlemlerinde, Bayar'ın, eşi Selin'in kurucu ortağı olduğu bir şirkete özel ve usulsüz işlem yaptığı öne sürülen iddianamede, Türk Ceza Kanunu'nun 240. maddesi uyarınca 1 yıldan 3 yıla kadar hapis istendi. 
     İddianamede, ÖYK kararında yer almayan üst hakkı tescilini sağladıkları öne sürülen Suphi Koyuncuoğlu ile Yılmaz Suphi Koyuncuoğlu hakkında, TCK'nın ''resmi evrakta sahtecilik'' suçunu düzenleyen 342 2. maddesi uyarınca 4'er yıldan 10'ar yıla kadar hapis cezası talep edildi. 
     Uğur Bayar hakkında daha önce, TEKEL'in özelleştirme ihalesine katılan British American Tobacco BAT şirketine danışmanlık yapılması olayıyla ilgili olarak 2 yıla kadar hapis istemiyle dava açılmıştı. 
     
</TEXT>
</DOC>
