<DOC>
<DOCNO> 326804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonyas15.html </URL>
<DATE> 2005/03/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Şakanın böylesi 
</HEADLINE>
<TEXT>

     Hayreddin DENİZ DHA 

      ANTALYA'nın Alanya İlçesi'nde Tekel bayiliği yapan 50 yaşındaki Mehmet Kadri Afyoncu, belediye hoparlöründen kendi ölüm anonsunu duyunca şaşkına döndü. Olayın, Afyoncu'nun iki arkadaşının yaptığı şakadan kaynaklandığı ortaya çıktı. 
     Önceki gün belediye hoparlöründen kendi ölüm anonsunu duyan Mehmet Kadri Afyoncu, olayın şaşkınlığı ile işyerine koştu. İşyerinde gelen taziye telefonlarına bakıp anonsun doğru olmadığını anlatmaya çalışan Afyoncu'yu gören oğlu Kadı Mustafa Afyoncu da şaşkına döndü. Durumu araştıran baba- oğul, kendilerine kötü bir şaka yapıldığını anladı. Bir süre sonra da Afyoncu'nun iki arkadaşının ölüm ilanını verdiği ortaya çıktı. Oğul Afyoncu, telefondan gelen taziye dileklerine babasının ölmediğini, anonsun kötü bir şaka olduğunu söyleyerek, dost ve akrabalarını rahatlattı. 
     Taziye telefonlarından bunalan baba Afyoncu ise ilçeden uzaklaşmak için Gedevet Yaylası'ndaki evlerine gitti. Kadı Mustafa Afyoncu, "Kim olduklarını henüz öğrenemediğimiz iki arkadaşı tarafından bir eşek şakası yapıldığını öğrendik. Babam sağlıklı ve hayattadır. Şakayı yapanları da kınıyorum'' diye konuştu. Alanya Belediyesi yetkilileri ise, yaşanan olayla ilgili açıklama yapmadı. 
     
</TEXT>
</DOC>
