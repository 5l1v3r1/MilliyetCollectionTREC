<DOC>
<DOCNO> 324494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonspo33.html </URL>
<DATE> 2005/03/17/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Hido'nun takımı Orlando Magic, koç Davis'in görevine son verdi 
</HEADLINE>
<TEXT>

     ABD Profesyonel Basketbol Ligi NBA takımlarından Orlando Magic'in, başantrenörü Johnny Davis'in görevine son verdiği bildirildi. 
     Doğu Konferansı Güneydoğu Grubu'nda mücadele eden Magic'te genel menajer John Weisbrod, yaptığı açıklamada, başantrenör Davis'in görevine son verdiklerini belirterek, Davis'ten boşalan koltuğa antrenör yardımcısı Chris Jent'in geçici olarak getirildiğini belirtti. 
     Türk basketbolcu Hidayet Türkoğlu'nun da forma giydiği takımda antrenör yardımcısı olarak çalışan Ron Ekker'in de görevine son verildi. 
     Genel menajer Weisbrod, ''Takımı daha iyi yerlere getirmek için elimizden gelenin en iyisini yapmaya çalışıyoruz. Yeni bir sese ve yöne ihtiyacımız vardı. Takıma yaptığı katkılardan dolayı Davis'e teşekkür ediyoruz. Ona ve ailesine hayatlarında başarılar diliyoruz'' dedi. 
     Ligde çıktığı son 6 maçını kaybeden ve play-off şansını zora sokan Orlando Magic, bu sabaha karşı yaptığı Los Angeles Clippers maçından da 110-102 yenilgiyle ayrılmıştı. 
     
</TEXT>
</DOC>
