<DOC>
<DOCNO> 327612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sontur17.html </URL>
<DATE> 2005/03/27/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
THY'den yolculara transit uyarısı 
</HEADLINE>
<TEXT>

     Türk Hava Yolları THY , gümrük kuralları gereğince hayata geçirilen transit yolcu taşımacılığı konusunda yolcuları uyardı. 
     THY'den yapılan yazılı açıklamada, Gümrük kuralları gereği bugünden itibaren hayata geçirilen yeni uygulamaya göre, yurtiçinden gelip yurtdışı istasyonlara devamı olan yolcuların İstanbul'da İç Hatlar Terminali'nde bagajlarını alıp yan tarafta oluşturulan camekanlı bölümdeki dış hatlar transit bagaj teslim masasına bagajlarını vermeleri ve zaman kaybetmeden el bagajlarıyla birlikte Dış Hatlar Terminali'ne giderek yurtdışı çıkış pulu aldıktan sonra pasaport işlemlerini yaptırıp uçağa gitmeleri gerektiği bildirildi. 
     Açıklamada, yurtdışından gelip İstanbul'dan yurtiçine devam edecek yolcuların ise pasaport işlemlerini tamamladıktan sonra bagajlarını alıp gümrükten dışarıya çıkmadan 2 No'lu bagaj alma bandının yanında oluşturulan camekanlı bölüm içindeki iç hatlar transit bagaj teslim masasına bagajlarını vermeleri ve zaman kaybetmeden iç hatlara kadar gitmeleri ve doğruca uçağa geçmeleri gerektiği ifade edildi. 
     İstanbul dışındaki tüm iç istasyonlardan yurtdışına çıkacak veya yurtdışından gelen transit yolcular için bagaj teslim masaları oluşturulmadığı için bagajların elde taşınarak terminal değiştirileceği kaydedilen açıklamada, ''Yeni uygulama nedeni ile yolcularımızın rahatı için her türlü önlem alınmış olup, yaşanabilecek her türlü olumsuzluk için lütfen yetkililerimizden bilgi alınız'' denildi. 
     
</TEXT>
</DOC>
