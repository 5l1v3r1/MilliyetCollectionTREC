<DOC>
<DOCNO> 332204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko34.html </URL>
<DATE> 2005/04/11/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Rover'a İngiliz Hükümeti destek sağladı... 
</HEADLINE>
<TEXT>

     Çin'in Şanghay Otomotiv Sanayi Şirketi'ne SAİC satışı gerçekleşmeyince iflas tehlikesiyle yüzyüze gelen İngiliz otomobil üreticisi MG Rover'a kritik destek hükümetten geldi. 
     Genel seçimlerin yaklaştığı bir dönemde binlerce çalışanın işini kaybetmesini istemeyen İngiliz hükümeti, Rover'ın kısa vadeli yükümlülüklerini karşılaması için 6.5 milyon sterlinlik krediyi onayladı. 
     Dün sağlanan krediyle maaşları ödemeyi planlayan ve bir hafta daha nefes alma imkanına kavuşan Rover, SAİC'le yeni bir anlaşmaya varılabilmesi konusunda az da olsa umudunu koruyor. 
     SAİC'le sürdürülen pazarlıkların geçen hafta kesilmesi üzerine zor durumda kalan İngiltere'nin tek otomobil markası Rover'ın yaşatılması için şirket yetkilileriyle sendikalar, muhasebeciler ve hükümet yetkilileri arasındaki görüşmeler sürdürülse de, danışman firma PricewaterhouseCoopers tarafından hazırlanan rapor, durumun ciddiyetini ortaya koyuyor. 
     Buna göre Rover ile motor üretimi yapan biriminin toplam aylık zararı, 20-25 milyon sterlin 38-47 milyon dolar aralığında bulunuyor. 
     Şirketin orta İngiltere'deki ana fabrikası Longbridge'de 6 bin kişi çalışıyor. Şirket kapanırsa tedarikçilerle birlikte işini kaybedenlerin sayısının 10 bini aşması bekleniyor. Bu durumda İngiltere'deki genel seçimlerin yaklaşık 1 ay öncesinde Blair hükümeti ağır bir darbe alacak. 
     Böyle olumsuz bin senaryoyla karşı karşıya kalmak istemeyen hükümet, kriz yönetimi çerçevesinde soruna çözüm bulmak için çalışırken, Ticaret ve Sanayi Bakanı Patricia Hewitt'in SAİC'i ikna etmek için Çin ziyaretine hazırlandığı bildiriliyor. 
     Bu arada AB de Rover'a sağlanacak devlet yardımlarıyla yakından ilgileniyor. 
     Avrupa Komisyonu sözcülerinden Jonathan Todd, İngiliz hükümetinin Rover'ı yaşatmak için acil finansman sağlaması halinde bunu 24 saat içinde kendilerine bildirmesini beklediklerini söyledi. 
     ''Teorik olarak bize haber verilmeden kaynak aktarılamaz'' diyen Todd, geç bildirim konusunda birkaç saatlik esneklik tanıyabileceklerini ifade etti. 
     
     SKODA ÇİN'DE DE ÜRETECEK 

     Öte yandan Çek otomobil üreticisi Skoda, Çin'de üretime başlayacağını duyurdu. 
     Skoda şirketinin sözcüsü Jaroslav Cerny, Şangay Volkswagen şirketi ile varılan anlaşma uyarınca 2007 yılından itibaren Skoda Octavia model otomobilleri Çin'de de üreteceklerini söyledi. Şangay'daki fabrikanın başlangıçta yılda 40 bin adet otomobil üreteceğini belirten sözcü, bu miktarını gelecekte iki katına çıkarmayı umduklarını bildirdi. 
     Skoda'nın Şanghay'daki tesiste öncelikle Çin pazarını hedeflediğini ve şu an için yılda 2,000 otomobil satabildiği bu dev pazardaki payını artırmak istediğini kaydeden Cerny, zamanla komşu bölge ülkelerine de ihracat yapmayı planladıklarını ifade etti. 
     Mülkiyeti Alman Volkswagen şirketine ait olan Skoda'nın Çek Cumhuriyeti'ndeki 3 fabrikasının yanı sıra Ukrayna ve Hindistan'da da fabrikaları bulunuyor. 
     Fabia, Octavia ve Superb adlarıyla üç modelde otomobil üreten Skoda'nın 90 ülkedeki toplam satışı 2004 yılında 451,675 adedi bulmuştu. 
     
</TEXT>
</DOC>
