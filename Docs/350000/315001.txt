<DOC>
<DOCNO> 315001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/spor/ysenay.html </URL>
<DATE> 2005/02/14/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Sıradaki gelsin 
</HEADLINE>
<TEXT>



Fenerbahçe, ilk on birde Anelka'ya yer açmak için Selçuk'u yedek kulübesine almayı doğru bulmuştu haklı olarak... 
Öyle ya, sahasında maç ve puan kaybetmeme rekorları deneyen Sarı - Lacivertli ekip, İstanbulspor gibi ligde tutunmaya çalışan bir takıma karşı tabii beş forvetle gol kovalamayı deneyecekti. Ancak Fenerbahçe, oyunu 90 dakikaya yayma anlayışından olsa gerek, ilk 45'te çok yavaş düşünüp, çok da yavaş kalıyordu yenilgiye mahkum rakibi karşısında... Halbuki herkes, hele hele Serhat, Tuncay da Alex gibi, Nobre gibi oyun başlar başlamaz pozisyon ve pas hatalarını en az düzeye indirip, oyunu hemen sahiplenebilseler, tribünlerin sabırsızca beklediği "gol yaygaraları" erken zamanlarda başlayacaktı. 
Anelka'yı merak edenlerinize kolaylıkla söylenecek söz, bu oyuncunun hiç tartışmasız "birinci sınıf bir futbolcu" olduğudur. Beş Fener forveti, altı - yedi de İstanbulspor savunması karambol ataklara birlikte koştukları zaman, Anelka'dan da "özel bir hareket" bekleyemezsiniz tabii bu kargaşa trafiğinde... Ancak bay Daum, orta alanı daha bol paslı ve ani ara toplarla golcüleri sürekli besleyen bir anlayışla donatabilseydi, hem gol sayıları çok erken artar, hem de Anelka'nın "ispatı vucut" halini görmeniz yönünden kimseler fazla zorlanmazdı... 

Özürlü bölge 
Ayrıca Zaragoza maçının önemi adına da bazı gözlemlerimize değinirsek, Önder'in bölgesinde oynayan Zaragozalı ayakların İspanyol takımının en tehlikeli oyuncuları olduğunu bilmeliyiz. Ayrıca Servet, Luciano'nun göbekteki ağır hareketleri de Fenerbahçe'de, dün pek batmayan, ancak UEFA gecesinde çok önem kazanacak "özürlü bölge" olduğunu da gözlerden uzak tutmamalıyız... Zaaflarımıza karşıt avantajlarımız yok mu Tabii ki var... Barcelona önünde seyrettiğim Zaragoza'nın ne Alex gibi bir jokeri, ne Nobre kalitesinde golcüsü, ne de her an patlamaya hazır bir Anelka'sı var... 
Haydi vefakar Fenerbahçe'nin cefakar sevdalıları... Ligde haftanın üç puanı cepte olduğuna göre, şimdi hedef UEFA gecesi ve en az iki sayı farklı bir sonuçta kenetlenmek üzere... 



</TEXT>
</DOC>
