<DOC>
<DOCNO> 329252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sondun49.html </URL>
<DATE> 2005/04/01/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Akayev'e güvenlik garantisi yok .. 
</HEADLINE>
<TEXT>

     Kırgızistan Meclis Başkanı Ömürbek Tekebayev, devrik devlet başkanı Askar Akayev'e güvenlik konusunda hiç kimsenin garanti veremeyeceğini söyledi. 
     Kırgız Haber Ajansı'nın KABAR bildirdiğine göre Tekebayev, Kırgızistan'da şu anki ortamda öncelikli görevin, geçici hükümetin görevini barış ve huzur içinde yapması ve yasal yönetimin tüm organlarda düzeni sağlaması olduğunu ifade etti. 
     Tekebayev, devrik lider Akayev'in mevcut haklarını devretmeye ve bu konuda yasaların öngördüğü şekilde Meclis'e sunmaya hazır olduğunu vurgulayarak, ''Ancak şu anda onun güvenliği için hiç kimse garanti veremez'' diye konuştu. 
     Konunun hukuki yönünün de bulunduğunu belirten Meclis Başkanı, ''Bu da Akayev'in, kendisi görevden alınıncaya kadar az bir süre de olsa ülkenin devlet başkanı olarak kalacağı gerçeğidir'' diye konuştu. 
     Bu durumun ise geçici yönetimdeki bazı kişilerin endişelenmesine yol açtığını vurgulayan Meclis Başkanı Tekebayev, ''Bu yüzden taraflar arasında görüşme grupları oluşturulmasına çalışılıyor'' dedi. 
     
</TEXT>
</DOC>
