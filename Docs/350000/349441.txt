<DOC>
<DOCNO> 349441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sontur09.html </URL>
<DATE> 2005/06/06/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Sabırsız atletler, trafiği alt üst etti 
</HEADLINE>
<TEXT>

     Onur SAĞSÖZ ERZURUM, DHA 

      ERZURUM'da Dünya Çevre Günü nedeniyle düzenlenen 3 Bin 500 YTL ödüllü halk koşusuna katılan 600 atlet, trafiğin kesilmesini beklemeden koşuya başladı. Atletler yanlarından geçen araçlara aldırmadan kıyasıya koşarken, 5 kilometrelik koşu sonunda Yusuf Alıcı birinci oldu. 
     Erzurum’un Doğalgaz dağıtımını yapan PALEN A.Ş.’nin sponsorluğunda Çevre ve Orman İl Müdürlüğü tarafından düzenlenen 1’inci Çevre Halk Koşusu’nda ilginç görüntüler yaşandı. Cumhuriyet Caddesi üzerindeki kent Spor Salonu önünde başlayıp Cemal Gürsel Stadı'nda bitecek halk koşusuna her yaştan 600 kişi katıldı. Koşunun başlangıç yeri Cumhuriyet Caddesi'ndeki Kent spor salonu önünde toplanan atletler, organizatörlerine işaretini beklemedi, trafik kesilmeden start aldı. Yaklaşık 5 kilometrelik parkurda trafik ekipleri kontrolü sağlamakta güçlük çekerken, E- 80 karayolu üzerinde koşan atletler, yanlarından geçen otomobillere aldırmadı. Parkur bitişi olan Cemal Gürsel Kapalı Spor Salonu önüne kadar gelen birçok atlet baygınlık geçirdi. Bayılan atetlerin yardımına görevliler ve arkadaşları koştu. Bu sırada sponsor firmanın dağıttığı şapkalar izdihamına neden oldu. Bir anda yorgunluklarını unutan atletler, minibüsten dağıtılan şapkalardan alabilmek için birbirini ezdi. 
     Koşuda birinci gelen TELEKOM Spor’un atleti Yusuf Alıcı 3 bin 500 YTL ödülün sahibi oldu. 
     
</TEXT>
</DOC>
