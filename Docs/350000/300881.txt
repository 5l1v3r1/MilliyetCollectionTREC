<DOC>
<DOCNO> 300881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/soneko10.html </URL>
<DATE> 2004/12/25/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Babacan Banknot ve madeni paralarımızdaki sıfırlar 7 gün sonra yok olacak 
</HEADLINE>
<TEXT>

     Devlet Bakanı Ali Babacan, ''On yıllar boyunca yüksek ve belirsiz seyreden enflasyon nedeniyle paramıza eklenen sıfırlar 7 gün sonra banknotlarımızı ve madeni paralarımızı terk edecek, Türkiye için yeni bir sayfa açılmış olacaktır'' dedi. 
     Devlet Bakanı Babacan, Hazine Müsteşarlığı'nda YTL'ye geçiş hazırlıklarının gözden geçirilmesi amacıyla ilgili kamu kuruluşlarının temsilcilerinin katılımıyla bir koordinasyon toplantısı düzenledi. 
     Toplantıda konuşan Babacan, 1 Ocak 2005 tarihi itibariyle Türkiye'de yeni bir dönemin başlayacağını belirterek, Türkiye'deki her bireyin güven ve istikrar adına uzunca bir süredir beklediği günün nihayet geldiğini ve bir hayalin gerçek olmasına yalnızca bir hafta kaldığını söyledi. 
     ''Bu tarihi ana 7 gün kala, tüm milletimizce birlikte bizde tarifsiz bir heyecan içindeyiz'' diyen Babacan, şöyle devam etti 
     ''Sık sık ifade ettiğimiz gibi bir hafta sonra sadece şekilsel bir değişiklik gerçekleşmeyecek. Aynı zamanda yeni bir dönemin yeni bir anlayışın yeni bir yaşam tarzının da kapıları aralanmış olacaktır. 
     Türkiye artık çözülemez zannedilen sorunların çözüme kavuştuğunu görmektedir. Başta enflasyon olmak üzere bir neslin makus talihi gibi görünen adeta yakamıza yapışıp kalan sorunlar tek tek silkelenip atılmaktadır. YTL de umuda, aydınlığa, güven ve istikrara açılan bu kapının somut bir göstergesi olmuş, değişen Türkiye'nin sembolü haline gelmiştir.'' 
     
     ''ENFLASYON TARİHİ DÜŞÜŞ GÖSTERMİŞTİR'' 
     Babacan, hükümetleri döneminde makro ekonomik göstergelerde çok önemli başarılar elde edildiğini, özellikle enflasyonun tarihi bir düşüş gösterdiğini hatırlatarak, enflasyonda en iyimser hedeflerin bile aşılmasının tek haneli oranların yakalanmasının ve düşük enflasyon ortamının kalıcı olarak tesis edilmesinin Türk parasına ilişkin bir hayalin gerçekleşmesine de bir zemin hazırladığını kaydetti. 
     Bakan Babacan, enflasyonla mücadelede kararlılığın somut bir sonucu olarak paradan 6 sıfır atılmasını öngören yasa tasarısının 2003 yılında hazırlanarak Bakanlar Kurulu'na sunulduğunu hatırlattı. YTL'ye geçiş tasarısı ile ilgili yasal süreci anlatan Babacan, ''Böylece geri dönülmez bir yola girmiş olduk ve adeta artık gemileri de yaktık'' dedi. 
     Bugünkü koordinasyon toplantısının YTL'ye geçişten önceki 2004 yılının son toplantısı olduğuna dikkat çeken Babacan, daha önce yapılan toplantılarda her kurumun yapması gereken hazırlıkların belirlendiğini, bunların bir takvime bağlanarak, takibinin yapıldığını ve ortaya çıkan aksaklıkların giderildiğini söyledi. 
     
     YTL'YE GEÇİŞ ÖNCESİ VE SONRASI İŞLEMLER 
     Babacan, YTL geçiş sürecinde yapılan işlemeler ile çalışmalarda bugün itibariyle gelinen noktayı ve daha sonraki dönemde yapılacak işleri de özetledi. 
     1 Ocak 2005 itibariyle YTL'ye geçiş operasyonun tamamlanmış olmayacağını, tam tersine çalışmalarda yeni bir aşama başlayacağının altını çizen Babacan, kampanya çerçevesinde bilgilendirme ve bilinçlendirme sürecinin devam edeceğini, doğabilecek aksaklıkların giderilmesine çalışılacağını belirtti. 
     Bu bağlamda, YTL'ye geçiş ile ilgili kuruluşların koordinasyon çalışmalarının da devam edeceğini bildiren Babacan, ''Banknotlarımızın ve madeni paralarımızın basım, dağıtım ve stoklama işlemleri devam etmektedir. Türkiye genelinde Merkez ve Ziraat bankaları şubelerinde gerekli miktarda banknot ve madeni para dağıtımı yapılmaktadır. 1 Ocak itibariyle tüm Türkiye'de aynı anda ve gerekli miktarda para tedavüle sokulacaktır. Merkez ve Ziraat bankalarımız dağıtım ve stoklama işlemlerini 1 Ocak'tan itibaren de sürdürecektir'' diye konuştu. 
     Bankaların ATM uyum çalışmalarını belirli bir aşamaya getirdiklerini, para sayma ve inceleme makinalarının test çalışmalarının yürütüldüğünü anlatan Babacan, tanıtım kampanyasının hızlı bir şekilde devam ettiğini, ulusal tanıtımın yanı sıra uluslararası tanıtım çalışmalarının da belirlenene takvim çerçevesinde sürdürüldüğünü söyledi. 
     Babacan, tanıtım kampanyasının 1 Ocak'tan itibaren üçüncü aşamaya geçeceğini, paraların gündelik hayatta kullanımını kolaylaştıracak ve çifte etiket uygulaması konusunda tarafları bilgilendirilecek çalışmalara yoğunlaşılacağını kaydetti. 
     
     ''TÜRKİYE 1 OCAK'TAKİ BAYRAMI HEYECANLA BEKLİYOR'' 
     Bugünkü toplantıda kurumların hazırlık çalışmalarının değerlendirileceğini, YTL'ye geçişe 7 gün kala acilen gerçekleştirilmesi gereken konuların ele alınacağını, 1 Ocak 2005 günü hiç bir aksaklık yaşanmaması için tedbirlerin gözden geçirileceğini bildiren Babacan, şunları kaydetti 
     ''70 milyonu aşan nüfusuyla Türkiye gibi büyük bir ülkenin yeni para birimine geçiş operasyonu takdir edersiniz ki çok büyük bir operasyondur. Tüm kurum ve kuruluşlarımız Türkiye'nin bu operasyonu alnını akını gerçekleştirmesi için dünyaya örnek olacak bir çalışma yürütmüşlerdir.'' Bugün tüm Türkiye'nin 1 Ocak'ta yaşanacak bayramı büyük bir heyecan ve sabırsızlıkla beklediğini ifade eden Babacan, özel sektörün de YTL'ye çok kolay adapte olduğunu, ilan ve reklamlarla, tanıtımlarla YTL'yi sürekli vurguladığını ve kamuoyunu 1 Ocak tarihine hazırladığını belirtti. 
     Babacan, bu arada bazı kesimlerin de 1 Ocak ve sonrasına ilişkin felaket senaryoları kurguladıklarına da şahit olunduğunu belirterek, yapıcı eleştirilere her zaman açık olduklarını ve açık olmaya da devam edeceklerini söyledi. 
     Bakan Ali Babacan, şöyle devam etti 
     ''Ancak milletle ortak bir sevinci paylaşmaktan yoksun olan bu kesimlerin yine milletin başarısını gölgelemeye çalıştıklarını da hayretle izliyoruz. Yok gizli enflasyonmuş, yok gizli devalüasyonmuş... Hiç bir temel dayanağı olmayan dedikodular ve saçmalıklar. 
     Bu kadar büyük bir operasyonda ufak tefek aksaklıkların olması son derece doğaldır. Ancak doğabilecek tüm aksaklıklar yakından takip edilecek ve hemen çözüme kavuşturulacaktır. Türk milletinin yeni para birimine adapte olmakta zorlanacağı yönündeki iddialarda halkımızı hafife alan bir tavırda dile getirilmektedir. Milyonlarla, milyarlarla hesap yapmaya alışmış, günlük yaşamında değişik yabancı para birimleri kullanmış olan halkımız, sıfırları atılmış para birimin de çok rahat alışacaktır. Nitekim yaptığımız araştırmalar da halkımızın şimdiden YTL'ye alıştığını ortaya koymaktadır.'' 
     
     ''YTL'Yİ ENFLASYONA EZDİRMEYECEK POLİTİKALAR UYGULUYORUZ'' 
     Ekonomide elde edilen tüm bu sevindirici gelişmeleri, kazanımları korumanın ancak ve ancak bu kazanımları sahiplenmekle mümkün olacağını dile getiren Babacan, sorunların her geçen gün ağırlaştığı ve yoğunlaştığı bir ortamda yılgınlık ve bıkkınlığın artacağını belirtti. 
     Babacan, sorunların çözüldüğü, azaldığı ortamlarda ise geleceğe ilişkin umutların yeşerdiğini, insanların ortak değerlere daha sıkı sarıldığını kaydetti. 
     Sorunlarla, krizlerle, yoksullukla çarpışarak büyüyen nesillerin bugün sevindirici gelişmeleri tam bir bayram edasıyla karşıladığını vurgulayan Babacan, YTL'nin de bunun en somut göstergesi olduğunu söyledi. 
     Ekonomi yönetimi olarak, yabancı para birimlerine ilişkin herhangi bir taahhütte bulunmadıklarını bildiren Babacan, ancak YTL'nin değerini koruyarak, YTL'yi enflasyona ezdirmeyecek politikalar uyguladıklarını, YTL'nin itibarlı, istikrarlı, değer ifade eden bir para birimi olması içinde ellerinden geleni yapmaya devam edeceklerini sözlerine ekledi. 
     
</TEXT>
</DOC>
