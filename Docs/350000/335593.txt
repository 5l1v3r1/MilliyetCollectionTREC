<DOC>
<DOCNO> 335593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonspo18.html </URL>
<DATE> 2005/04/21/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Beşiktaşlılar organlarını bağışladı 
</HEADLINE>
<TEXT>

     Beşiktaş Kulübü ile Memorial Hastanesi tarafından başlatılan Organ Bağışı Kampanyası doğrultusunda Beşiktaşlı yönetici Murat Ürünsak ile kaleci Ramazan Kurşunlu, organ bağışında bulundu. 
     Kampanya nedeniyle Memorial Hastanesi'nde düzenlenen basın toplantısında konuşan Beşiktaş Kulübü Yönetim Kurulu Üyesi Murat Ürünsak, kampanyanın başlatılmasından duyduğu memnuniyeti dile getirerek, Beşiktaş olarak ellerinden geldiğince yardımda bulunacaklarını kaydetti. Ürünsak, ''Umarım tüm camiamız bu kampanyaya ilgi gösterir. Bu ilk adım olur ve gerisi gelir'' dedi. 
     Memorial Hastanesi Organ Nakli Koordinatörü Prof. Dr. Mahmut Çarin ise kampanyaya desteklerinden dolayı Beşiktaş Kulübü'ne teşekkür ederek, herkesi bu kampanyaya katılmaya davet etti. Prof. Dr. Çarin, Türkiye'de 1975 yılından buyana organ naklinin yapıldığını, ancak henüz arzulanan rakamlara ulaşılamadığını ifade etti. 
     Siyah-beyazlı oyunculardan Juanfran'ın da katıldığı basın toplantısının ardından, Murat Ürünsak ve Ramazan Kurşunlu, gerekli belgeleri imzalayarak, bütün organlarını bağışladılar. 
     Bu arada, daha önce organ nakli yapılan hastalar ve hasta yakınlarına yönetici ve futbolcular tarafından sembolik ''Doku ve organ bağışı belgesi'' verildi. 
     Öte yandan, Ürünsak ve futbolcular, hastanede oğlu Suat Aksu'ya böbreklerini veren Süleyman Aksu'yu ziyaret ederek, Beşiktaş ürünleri hediye ettiler. 
     
</TEXT>
</DOC>
