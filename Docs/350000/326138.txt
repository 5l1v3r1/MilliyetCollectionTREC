<DOC>
<DOCNO> 326138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/spor/ygokce.html </URL>
<DATE> 2005/03/23/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Afiyet olsun arkadaşlar 
</HEADLINE>
<TEXT>


ugün Tribün'ün ana menüsü yemek olarak görünebilir... Ama hayır... Soframızda başka konular var... Yemek, sadece bir vesile... Konuların yaşandığı bir ortam... Anlatacaklarımız başka şeyler. 
O halde soframıza buyur ola... 
Denizlispor - Fenerbahçe maçı öncesi Pamukkale yine yoğun bir trafik yaşadı... Fenerbahçe futbol takımı ve yöneticiler, Pamukkale'ye üslenmişti. Fenerbahçe'yi izlemekle görevli gazeteci arkadaşlar da oradaki otellerde konakladılar. Yıllardır Türkiye Ligi'nin oynandığı bütün kentleri en az İstanbul kadar iyi tanıdıkları için Pamukkale'yi de profesyonel turist rehberlerinden iyi biliyorlardı. 
Görevleriyle ilgili yorgunluklarını atmak, keyifli bir öğle yemeği yemek için toplandılar, her gelişlerinde olduğu gibi favori mekanlarından Ünal Restoran'a yöneldiler. 
Ne var ki orada bir sürpriz onları bekliyordu... 
Fenerbahçe Başkanı Aziz Yıldırım ve yöneticiler, içeride idi. 
Özellikle yemek sırasında aynı ortamda bulunmak hem Yıldırım ve yönetici arkadaşlarını, hem de gazetecileri rahatsız ediyordu. Yeniden gerginlik yaratmamak ve Başkan'ın iltifatlarına muhatap olmamak için içeri girmediler. Hava güzeldi. Dışarıda masa hazırlatarak sofraya oturdular. 
Her iki tarafta yemek sakin geçti... 
İçerideki yemeğin sonunda, Fenerbahçe Başkanı Aziz Yıldırım'la yönetici arkadaşları ve onlarla birlikte bulunan üç gazeteci, dışarı çıkarken bizim Fenerbahçe muhabiri arkadaşları gördüler. 
Aziz Yıldırım, her zaman olduğu gibi bizim arkadaşları yok saydı, görmezden geldi. O öyle yapınca öteki yöneticiler de aynı tavrı takındı... 
... Ve onlar öyle yapınca üç meslektaşımız da Fenerbahçe Başkanı ve yöneticileri gibi davrandı. Hiçbirinin ağzından "Afiyet olsun" sözü çıkmadı.. 
Muhabir arkadaşlarımız Yıldırım ve yönetici arkadaşlarının tavrına şaşırmadılar. Ama her seyahatte medya hem otelden hem de uçaktan dışlanırken Fenerbahçe uçağında Başkan'ın talimatıyla kendilerine özel olarak yer ayrılan üç meslektaşımızın da kendi meslektaşlarına burun kıvırması fena halde güçlerine gitti. 
Yıllardır spor yazarının meslek aidiyetiyle taraftarı olduğu kulüp aidiyeti arasında sıkışıp kaldığını ve kendine yabancılaştığı yazar dururum. Bu durumdan rahatsız olanların sayısı maalesef pek fazla değil... Ama ne yalan söyleyeyim, Pamukkale'de yaşanan ve bana anlatılan bu olay, beni pek rahatsız etti. 

Güzellikler 
Denizlispor - Fenerbahçe maçından sonra Milliyet, Fanatik ve Radikal'deki arkadaşlarımla birlikte gece İzmir'e doğru yola çıktı. Akşam yemeğini gece yarısına doğru Obam Restoran'da yiyecektik. İçeri girdiğimizde inanılmaz güzelliklere tanık olduk. Elliye yakın Fenerbahçe taraftarı, masalara dağılmış küçük gruplar halinde maçı konuşuyorlardı. Biz masamıza otururken rahmetli arkadaşım Erol Yaşar Türkalp'in oğlu Özgüç Türkalp'in köşeden bana yaklaştığını gördüm. Özgüç, o gün dördüncü hakem olarak görevliydi. Cem Papila ve yardımcılarıyla birlikte orada yemek yiyorlardı. Selamlaştık, sofraya buyur ettiler, onların muhabbetini bozmak istemedim. 
Bir ara Fenerbahçeliler oturdukları yerden topluca slogan atmaya başladı "Şampiyon olmamız engellenemez " Papila ve arkadaşları hiç alınmadılar, gayet sakindiler. Dikkat ettim, sloganlar bitince, yemek aynı sükunette devam etti. Daha sonra ikili - üçlü Papila'nın yanına gittiler. Takımlarının yenilgisiyle biten maça, Luciano'nun gördüğü kırmızı karta hiç takılmadan Hoca yı kutladılar. Birlikte resim çektirip cep telefonlarına kaydettiler. İmza aldılar. Uzaktan sürekli Papila'yı izliyordum. Gayet sakin ve duru bir yüzle, tebessüm ederek onlarla konuşuyor, sordukları her soruya yanıt veriyordu... 
Grup dışarı çıkarken biri kapıdan Papila'ya seslendi "Yine de hocam ikinci kırmızı kartı göstermeliydin " Papila şaşırdı, "Ne için, kime " der gibi baktı. Çevredeki ilçelerden birinin Fenerbahçeliler Derneği Başkanı olduğunu sonradan öğrendiğim 40 yaşlarındaki beyefendi hemen açıklama getirdi "İkinci kırmızıyı Daum'a gösterecektin. Bizi de yöneticileri de bu dertten kurtaracaktın " 
O restorandaki uygar davranışları arkadaşla kendi aramızda konuştuk. Fenerbahçeli taraftarların hemen hepsi çevreden, kendi olanaklarıyla, kendi araçlarıyla gelmişti. Futbolsever olarak maçı izlediler, üzüntülerini ve öfkelerini futbolun kurallarıyla yorumladılar. Sporsever kimlikleriyle de insanca davranışlar sergilediler. Gövde gösterisi yapmak, bindirilmiş kıta psikolojisiyle eski tür vandal etkinlikler sahnelemek onların işi değildi. Deplasmana otobüs kaldırmama kararlarının şiddeti önlemedeki yararını söylece görmüş olduk, sevindik. 

Rahatsız oldum 
Milli Takımlar Menajeri Can Çobanoğlu'nun, Yanal'ın basın toplantısından önce medyaya verdiği bilgileri arabada NTV radyodan dinliyorum. Çobanoğlu hazırlık programını açıklarken bizim arkadaşlara " ... günü akşam yemeğini Feriye Restoran'da yiyeceğiz. Yemek basın mensuplarına kapalı. Sizler de yemeğinizi evinizde yiyebilirsiniz" diyor. 
Evet alındım, rahatsız oldum... Kimse Çobanoğlu ve Yanal'dan yemek daveti beklemiyordu... Onlar - becerebildiklerince - işlerini yapıyordu. Bizler de 

Sınırlı centilmenlik 

Gönülden saygı duyduğum, içimden gelerek "Ağabey" diyebildiğim Galatasaray Başkanı Özhan Canaydın'ın, Pazar akşamı Ankaraspor maçından sonra verdiği demeçler beni çok şaşırttı. Şampiyonluğa kenetlendiklerini söyleyen Özhan Ağabey, "Adalet istiyoruz, eşitlik istiyoruz. Centilmenlik bir yere kadar... Hakkımızı kimseye çiğnetmeyiz" diyerek adeta aba altından sopa gösteriyordu. 
Efendim, Carew'e verilen ceza üç maçtan bire inmiş de Song'un iki maçlık cezasına yaptıkları itiraz reddedilmiş... Bu arada yönetici arkadaşları da Gençlerbirliği maçından sonraki tünel olayı nedeniyle Fenerbahçe Şükrü Saraçoğlu Stadı'nın kapanması gerektiğini ileri sürerek baskılı bir kamuoyu oluşturuyordu. 

Yormayın bizi 
Eskiden, PFDK'nin tamamlanmamış dosyaları dikkate alarak verdiği ceza kararları itirazla tahkime gider, dosyadaki yeni bilgilerin ışığında indirime uğrardı, iptal edilebilirdi. 
Şimdi öyle değil... Kurumlar görevini yapıyor... 
Dışarıdan gazel okumaya hiç gerek yok. 
Bırakın her şey sahada belli olsun Şampiyonluk yarışı kızıştı diye ortamı kızıştırmaya gerek yok. 
Yormayın bizi Özhan Ağabey 



</TEXT>
</DOC>
