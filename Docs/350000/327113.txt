<DOC>
<DOCNO> 327113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur03.html </URL>
<DATE> 2005/03/25/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Direksiyonda telefonla konuşurken uçuruma uçtu 
</HEADLINE>
<TEXT>

     Yaşar ANTER DHA 

      BODRUM'da otomobil kullanırken bir yandan da cep telefonuyla konuşmak isteyen turizmci 44 yaşındaki Gürsel Eren, yoldan çıkıp uçuruma yuvarlandı. Kazayı görenlerin yardımıyla otomobilden çıkan Eren, 155 Polis İmdat'ı arayarak "Kaza yaptım ambulans ve polis gönderebilir misiniz '' diyerek yardım istedi. 
     Bodrum- Gündoğan karayolunda 48 UN 852 plakalı otomobili ile giden turizmci Gürsel Eren cep telefonu ile bir arkadaşını aramak istedi. Eren arkadaşının numarasını tuşlarken bir anlık dikkatsizlik sonucu yoldan çıkarak sağ taraftaki 30 metrelik uçuruma yuvarlandı. Eren, ağaçlara takılarak duran otomobilden, kazayı görüp yardıma koşanların yardımıyla çıkarıldı. 
     Kazayı şans eseri hafif sıyrıklarla atlatan Eren'in kurtarıldığı sırada cep telefonunu elinden bırakmadığı görüldü. 155 Polis İmdat telefonunu arayan Gürsel Eren, "Telefonla konuşmak isterken uçuruma yuvarlandım, ambulans ve polis gönderebilir misiniz '' diyerek kaza yerini bildirdi. 
     Eren arkadaşı ile konuşmak için cep telefonunun numalaralarını çevirirken bir anlık dikkatsizlik sonucu otomobilin kontrolünü kaybettiğini söyledi. Kaza yerine gelen ambulansla Üniversal Hospital Bodrum Hastanesi'ne kaldırılan Eren'in sağlık durumunun iyi olduğu belirtildi. 
     
</TEXT>
</DOC>
