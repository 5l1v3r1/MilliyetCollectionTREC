<DOC>
<DOCNO> 309558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/soneko46.html </URL>
<DATE> 2005/01/26/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Tüzmen 2008'de ihracat hedefimiz 100 milyar dolar 
</HEADLINE>
<TEXT>

     Devlet Bakanı Kürşad Tüzmen, 2008 yılında, 100 milyar dolarlık ihracat rakamına ulaşacaklarına inandıklarını bildirdi. 
     Bakan Tüzmen, Kocaeli'nin Gebze İlçesi'nde Kaymakam Mehmet Emin Avcı'yı makamında ziyaret etti. Tüzmen, burada yaptığı açıklamada, Gebze'nin ve Türkiye'nin kalkınmasının yatırım ve ihracat ile gerçekleşebileceğini söyledi. 
     Geçen yıl 64 milyar dolarlık ihracat yapıldığını, 2005 yılında hedeflenen 71 milyar dolarlık ihracatın ise 75 milyar dolara çıkarılması için çaba harcadıklarını belirten Tüzmen, ''2008 yılında 100 milyar dolar ihracat rakamına ulaşacağımıza inanıyoruz'' dedi. 
     Hükümetin başarılı olduğunu ifade eden Tüzmen, şöyle konuştu 
     ''Ben hükümetin başarılı çalışmalarının etkisini, çarşı içinde görüyorum. Hükümet iki yılı geride bıraktı ve bu süreçte makro ekonomi hedeflenmişti, üçüncü senemizde ise daha geniş kitlelere yayılan bir rahatlama yaşanacak. Esnaf içinde gezerken gördüğümüz destekten ve işlerin iyiye gittiğinin söylenmesinden ötürü hayli memnunuz.'' Bugünün Dünya Gümrük Günü olduğunu, Türkiye'nin de Dünya Gümrük Örgütü'nü tanıyan ilk ülke olduğunu hatırlatan Tüzmen, gazetecilerin sorusu üzerine, ''Türkiye'deki gümrük müşavirlerinin talebi olan, Gümrükçüler Odası başta olmak üzere her tür ihtisaslaşmaya sıcak bakıyoruz. Türkiye'de e-gümrük ve otomasyon yüzde 100 uygulanır hale gelecek. Gümrüklerde artık para değil kart dönecek'' dedi. 
     Gebze Kaymakamı Mehmet Emin Avcı da, ilçe sorunları üzerine verdiği brifingte, eğitim, sağlık ve çevre konularından söz etti. 
     Kadro konusunda da 500 bin nüfuslu Gebze İlçesi'ne 5 bin nüfuslu ilçelerde uygulanan norm kadronun uygulandığını belirten Avcı, ''Gebze, altın yumurtlayan tavuk ama tavuğa yem vermiyoruz. Ülke ekonomisine 56 trilyonluk katkısı olan Gebze yatırımlardan hak ettiği payı almıyor'' dedi. 
     Bakan Tüzmen daha sonra, Gebze Belediyesi ve AK Parti Gebze İlçe Teşkilatı'nı ziyaretinin ardından, Gebze Ticaret Odası'nca 2003 yılının başarılı ihracatçıları ve yüksek oranda vergi ödeyenler için düzenlenen ödül törenine katılmak için Oda'ya geçti. 
     
</TEXT>
</DOC>
