<DOC>
<DOCNO> 324592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/ekonomi/eko01.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şahin Wolfowitz' Avrupa'yı böldü 
</HEADLINE>
<TEXT>


ABD Başkanı Bush'un, Dünya Bankası Başkanlığı'na Savunma Bakanı Yardımcısı Wolfowitz'i aday göstermesi, Avrupa'yı böldü. İngiltere kararı desteklerken, Almanya, Fransa ve İsveç soğuk karşıladı 

EKONOMİ SERVİSİ 

ABD Başkanı George W. Bush'un, Dünya Bankası Başkanı James Wolfensohn'dan boşalacak koltuğa, Irak Savaşı'nın baş mimarı olarak bilinen Savunma Bakanı Yardımcısı 'şahin' Paul Wolfowitz'i aday göstermesi, Avrupa başkentleri ve sivil toplum örgütlerince 'soğuk' karşılandı. 
Almanya Kalkınma Bakanı Heide Wieczorek - Zeul, "Atama konusunda eski Avrupa'da coşku çok kuvvetli sayılmaz" derken, Fransa Cumhurbaşkanı Chirac'ın sözcüsü, Chirac'ın Wolfowitz'in adaylığını 'not aldığını' söyledi. İsveç Dışişleri Bakanı Laila Freivalds ise adayla ilgili kuşkuları olduğunu açıkladı. 
Avrupa başkentlerinden tek destek İngiltere'den geldi. Böylece, Irak Savaşı'nda karşı karşıya gelen taraflar, Irak savaşının mimarı Wolfowitz'in atanması konusunda da ters düştüler. Avrupa dışında, Japonya Başbakanı Junichiro Koizumi de Wolfowitz'in adaylığına arka çıktı. 

'Destek buldu ki...' 
10 yıllık Dünya Bankası Başkanı James Wolfensohn görevden ayrılmak istemiyordu. 184 ülkenin üye olduğu Dünya Bankası'na, geleneksel olarak bir ABD'li başkanlık ediyor. 
Yorumlara göre, Bush'un adayıyla ilgili yeterli uluslararası destek sağlanmamış olsa, Wolfowitz'in adı açıklanmazdı. Bush'un bazı dünya liderlerini bizzat aradığı belirtiliyor. 
İngiliz yayın kurumu BBC, Paul Wolfowitz'in, 'şahin' ve Irak savaşının 'ateşli savuncu'su olarak ün yaptığını belirterek kararın uluslararası çevrelerde soğuk karşılandığını kaydetti. Kuruluşun haberinde, "Demokratlara göre, Bush, yönetim için mahcubiyet kaynağı haline gelen Wolfowitz'i Savunma Bakanlığı'ndan uzaklaştırmak için kendisine göre en elverişli yolu seçti" denildi. 

'Doğru general değil' 
Bush'un "merhametli, iyi ahlaklı bir adam" olarak tarif ettiği 61 yaşındaki Wolfowitz, Dünya Bankası'nın 'fakirliği azaltmak' olarak tanımladığı misyonuna "gerçekten inandığını" belirterek, "Bu asil bir misyon" dedi. Ancak bazı Dünya Bankası çalışanları ve üye ülkelerin, 'demokrasiyi güç yoluyla yayma' taraftarı Wolfowitz'in, kalkınmaya yardım odaklı yaklaşımı değiştirmesinden endişe ettiği belirtiliyor. 
Dünya Bankası eski başekonomisti Stiglitz, atamayla ilgili, "Fakirlikle savaşta doğru general zaferi garanti etmez. Ancak yanlış general yenilgi olasılığını artırır" dedi. Bush'un, Wolfowitz'i aday göstermesinin yeni muhafazak r düşünce yapısının kalkınma politikalarına da yansıyacağı mesajı içerdiği belirtiliyor. 

'Wolfowitz, yüksek karakterli bilinir' SERKAN ARMAN 
Dünya Bankası Türkiye Direktörü Andrew Vorkink, ABD Başkanı George Bush'un Dünya Bankası Başkanlığı için aday gösterdiği Paul Wolfowitz'in, dürüst ve karakterli bir insan olarak tanındığını söyledi. Şu an Dünya Bankası Başkanı olan James Wolfensohn'un, Wolfowitz'i tanıdığını söyleyen Vorkink, Wolfensohn'un kendisini çok dürüst ve yüksek karakterli olarak tanımladığını dile getirdi. Vorkink, Wolfowitz'in, başkanlığa atanırsa yoksullukla mücadele, ekonomik büyüme ve gelişme programlarını devam ettireceğini ve Dünya Bankası'nın uzun yıllar faaliyet gösterdiği yerlerdeki çalışmaları genişleteceğini söylediğini kaydetti. 



</TEXT>
</DOC>
