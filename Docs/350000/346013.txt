<DOC>
<DOCNO> 346013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/soneko05.html </URL>
<DATE> 2005/05/26/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
OECD'nin cari açık tahmini 16 milyar dolar... 
</HEADLINE>
<TEXT>

     Ekonomik İşbirliği ve Kalkınma Örgütü OECD , Uluslararası Para Fonu’yla yapılan yeni stand-by anlaşmasıyla 11 milyar dolardan yaklaşık 15.4 milyar dolara revize edilen Türkiye’nin bu yılki cari açığıyla ilgili olarak 16.1 milyar dolarlık bir tahminde bulundu. Böylece, Türkiye bu yıl OECD ülkeleri içerisinde en fazla cari açık veren 7. ülke konumunda olacak. 
     OECD yayımladığı Ekonomik Görünüm Raporu’nda, Türkiye’nin bu yıl 16.1 milyar dolarla ulusal gelirin yüzde 4.3’ü düzeyinde cari işlemler açığı vereceği tahmin edilirken, gelecek yıl için de bu rakamın 18.2 milyar dolarla ulusal gelirin yüzde 4.5’ine yükseleceği öngörüldü. 
     Miktarsal olarak bakıldığında Türkiye, 16.1 milyar dolarla bu yıl ABD, İspanya, İngiltere, İtalya, Avustralya ve Fransa’dan sonra en fazla cari açık veren ülke olacak. 
     Türkiye’nin bu yılın ilk 3 ayında 6 milayr 317 milyon dolarla OECD’nin öngördüğü 16.1 milyar dolarlık cari açık tahmininin yüzde 39.2’sini aşmış durumda bulunuyor. Yılsonunda OECD’nin tahmininin gerçekleşmesi için kalan 3 çeyreklik dönemin her birinde cari işlemler açığının 3 milyar 261 milyon dolar olması gerekiyor. 
     Rapora göre, OECD ülkeleri içinde Japonya bu yıl 177 milyar dolar, Almanya 120.8 milyar dolar ve İsviçre 44.8 milyar dolarla en yüksek cari işlemler fazlası veren ülkeler olacak. OECD tahminlerine göre Çin’in geçen yıl 68.7 milyar dolar olan cari işlemler fazlası bu yıl 100 milyar dolara, gelecek yıl da 101 milyar dolara çıkacak. 
     
     TÜRKİYE’DE YÜKSEK CARİ AÇIK DEVAM EDECEK 

     OECD’nin orta dönemli senaryosu baz alındığında, Türkiye, İzlanda, Amerika, Portekiz, Yeni Zellanda, Macaristan ve İspanya ile birlikte 2010 yılında OECD ülkeleri içinde ulusal gelire oranla en yüksek cari açığa sahip ülkeler arasında yer alacak. Türkiye’nin 2006 yılında ulusal gelirin yüzde 4.5’i düzeyinde olması öngörülen cari açığının 2010 yılında yüzde 5.1’e yükseleceği tahmin ediliyor. 
     
     2007-2010 BÜYÜME YÜZDE 7.1 

     OECD’nin raporunda, Türkiye’nin yıllık ortalama reel GSMH büyümesinin 2007-2010 arasında yüzde 7.1 olması öngörüldü. 
     Böylece Türkiye 2007-2010 yılları arasında OECD’nin en hızlı reel büyüme oranına sahip ülkesi olacak. Ancak Türkiye’nin, OECD ülkeleri arasında enflasyon oranı açısından da en yüksek ülke konumunda olması öngörüldü. Buna göre, Türkiye’de enflasyon oranı 2006 yılında 5.4’e, 2010 yılında ise yüzde 4.5’e düşecek. 
     
     2010’DA EN YÜKSEK FAİZ ÖDEYEN TÜRKİYE 

     Türkiye’de uzun dönemli borçlanmalar için faiz oranlarının bu yıl yüzde 15.1, gelecek yıl yüzde 10.1 olması öngörülürken, 2010 yılına gelindiğinde de ancak yüzde 9.8’e gerilemesi bekleniyor. Bu faiz oranıyla Türkiye, OECD ülkeleri içinde 2006 yılı için yüzde 10.4’lük faiz oranıyla birinci sırada yer alan Meksika’dan sonra ikinci sırada gelirken, 2010 yılına gelindiğinde en yüksek faiz oranına sahip ülke konumunda olacak. 
     Senaryo çalışmasında, enflasyon ve uzun dönem faiz oranlarında Türkiye’yi dışarıda tutarak bir hesaplama da yapıldı. Türkiye hariç OECD’nin 2007-2010 döneminde yıllık ortalama reel büyümesinin yüzde 2.8, enflasyon oranının 2006 yılında yüzde 1.8, 2010 yılında yüzde 1.7, cari açığın 2006 yılında yüzde 1.7, 2010 yılında yüzde 1.8, uzun dönemli faiz oranlarının da 2006 yılında yüzde 4.5, 2010 yılında yüzde 5.6 olması öngörüldü. 

     
</TEXT>
</DOC>
