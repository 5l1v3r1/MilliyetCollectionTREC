<DOC>
<DOCNO> 337247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/spor/spo10.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
4 Haziran endişesi 
</HEADLINE>
<TEXT>


Yunan Dışişleri'nin A Milli Takımımız'ın Yunanistan ile yapacağı Dünya Kupası Eleme maçı için Kardak krizinden daha büyük kaygı duyduğu bildirildi. Rehhagel ise avantajın kendilerinde olduğunu söyledi 

TAKİ BERBERAKIS ATİNA 


Türkiye ile Yunanistan arasında son dönemde gerginleşen siyasi ve askeri ilişkilerden sonra şimdi de 4 Haziran'da yapılacak Dünya Kupası Grup Eleme maçı öncesi bazı sorunlar gündeme gelmeye başladı. Yunan basını, Atina'daki resmi makamların kritik karşılaşma için 'olay çıkacak' endişesi yaşadığını yazdı. TaNea Gazetesi'nin konuyla ilgili haberinde, Yunan Dışişleri'nin İnönü'deki maç için Kardak'tan daha büyük kaygı duyduğu belirtilip, bir diplomatın "4 Haziran'da çıkacak bir olayın Türk - Yunan ilişkilerinde oluşturacağı zararın etkisi, Kardak'ta yaşanan son krizden çok daha büyük olur" şeklindeki düşüncesine yer verildi. 

Rehhagel iddialı 
Yunan Milli Takımı'nın Teknik Direktörü Otto Rehhagel de Türkiye maçıyla ilgili ilk kez konuştu. Avustralya'nın Melbourne kentinde Rum asıllıların kurduğu Alexander takımının konuğu olan Alman çalıştırıcı, "Türkiye gruptaki son kozunu bize karşı oynayacak. Bu nedenle rakibimizin üzerinde büyük baskı olacak. Türkler daha stresli olacakları için biz sahaya psikolojik avantajla çıkacağız. Grupta zorlu bir mücadele var ama biz Dünya Kupası'na giden taraf olacağız" diye konuştu. 
EURO 2004'te Yunanistan'ı Avrupa Şampiyonu yaparak, tarihi bir başarıya imza atan Rehhagel, Türkiye maçının yanı sıra hemen ardından Ukrayna ile bir başka kritik sınava çıkacaklarını vurgulayıp, "Bu iki maç bizim açımızdan iki ayrı final niteliği taşıyor" ifadesini kullandı. 

Bir tabu yıkılıyor 

Formasında reklam taşımayan Barcelona'da bir gelenek sona eriyor. Forması aynı zamanda Katalanlar için bir simge niteliği taşıması nedeniyle reklam ve sponsorluk tekliflerine uzun yıllar direnen Bordo - Mavili ekip sonunda ikna oldu. Kulüp Başkanı Juan Laporta, "Şampiyonluğa ulaşıp, aynı zamanda forma sponsorluk anlaşmasını imzalamayı planlıyoruz. En geç mayısın ilk iki haftası içinde bu konuyu bir çözüme kavuşturacağız" dedi. 
İspanyol medyasına göre Barcelona formasına iki talip var 2008 Pekin Olimpiyatı ve Katar Havayolları. Ancak 2008'in promosyonunu Katalan ekibiyle yapmayı düşünen Çin hükümetinin anlaşmaya çok yakın olduğu bildirildi. Çinliler, sezon başına 25 milyon dolar olmak üzere 5 yıllık sözleşme öneriyor. 2008'den sonra Barça'lı oyuncuların göğsünde yine Çin'in organize edeceği 2010 Asya Oyunları'nın reklamı olacak. 

Milan finale göz kırptı 2-0 

İtalyan ekibi, Şampiyonlar Ligi yarı finalinde PSV Eindhoven'i Shevchenko ve Tomasson'un golleriyle yenerek yolu yarıladı 

Şampiyonlar Ligi yarı final ilk maçında Milan, evinde ağırladığı Hollanda'nın PSV Eindhoven takımına şans tanımadı. 
42. dakikada Shevchenko'nun golüyle 1-0 üstünlüğü yakalayan İtalyan temsilcisi, son dakikada Tomasson'un sayısıyla İstanbul Atatürk Olimpiyat Stadı'nda yapılacak final yolunda dev bir adım attı. Bu sezon San Siro Stadı'ndaki hiçbir maçını kaybetmeyen ve sadece 1. grup maçlarında İskoçya'nın Celtic ekibini 3 - 1 yenerken kalesinde gol gören Kırmızı - Siyahlılar, dün akşam yine devleşen Brezilyalı file bekçisi Dida'nın da sayesinde ayrı bir başarıya imza attı. 74 bin 655 kişinin tribünlerde yer aldığı mücadelenin rövanşı 4 Mayıs Çarşamba günü Hollanda'da oynanacak.. 

Rooney'den büyük iddia 

Wayne Rooney büyük konuştu... İngiltere Milli Takımı'nın yıldız golcüsü 2006 Dünya Kupası'nı kazanabilecek güce sahip olduklarını açıkladı. Manchester United'ın 19 yaşındaki süperstarı, "İngiltere'nin kadrosuna bir bakın. Wright - Phillips, Joe Cole, John Terry, Stewart Downing gibi hem genç hem kaliteli oyuncular var. Ayrıca Steven Gerrard gibi tecrübeli yıldızlar da takımımızda bulunuyor. Dünya Kupası'nı kazanacak oyunculara sahibiz. Zor bir turnuva olacağından eminim ama 2006'da zafere ulaşacağız" diye konuştu. Profesyonel Futbolcular Derneği tarafından 'yılın genç oyuncusu' seçilen Rooney, İngiltere Milli Takımı'nda arkadaşlık bağlarının da hiç olmadığı kadar güçlendiğini kaydetti. 

İngiliz düellosu 

Devler Ligi'nde bu geceki Chelsea - Liverpool karşılaşmasıyla yarı final ilk maçları tamamlanacak. İki İngiliz ekibinin Stamford Bridge'deki mücadelesi 21.45'te başlayacak ve Star TV'den naklen ekrana gelecek. İki takım bu sezon ikisi Premier Lig'de ve biri Lig Kupası'nda olmak üzere 3 kez karşılaştı. Bu maçların hepsini Chelsea kazandı. Mavi - Beyazlı ekipte Bridge, Ferreira ve Parker'ın sakatlıkları sürüyor. Konuk takımda iyileşen Baros ve Luis Garcia forma giyebilecek. 

Nihat'ın başkanı bırakıyor 

İspanya Ligi'ndeki temsilcimiz Nihat Kahveci'nin takımı R.Sociedad'ın Başkanı Luis Astiazaran, haziranda yapılacak seçimlerde aday olmayacağını açıkladı. Astiazaran yaklaşık 5 yıldır görevde olduğunu belirtip, artık yeni adaylara şans tanımanın zamanının geldiğini söyledi. Beşiktaş'ın eski başkanı Serdar Bilgili'ye yakınlığıyla bilinen Astiazaran, İspanya Futbol Federasyonu'nun da başkan yardımcılığı görevini yürütüyor. 

Buckley Dortmund'da 

Türk işadamı Saadettin Saran'ın çoğunluk hisselerini satın almak amacıyla teklif yaptığı Borussia Dortmund yeni sezon için transfer çalışmalarını sürdürüyor. Sarı - Siyahlılar, A.Bielefeld forması giyen Delron Buckley ile anlaştı. Bugün resmi sözleşmeye imza atması beklenen G.Afrikalı yıldız bu sezon 15 gol attı. Buckley'in maliyetinin 425 bin Euro olduğu bildirildi. 

Kahraman Iraklı 

Romanya 2. Ligi'nde top koşturan Salih Jaber, ülkesi Irak'ta kaçırılan üç Rumen gazetecinin salıverilmesi için kendini feda etmeye hazır olduğunu söyledi. Gloria Buzau takımında forma giyen 22 yaşındaki Iraklı golcü, "Kaçırılan gazetecilerin serbest kalacağını bilsem benimle takas edilmelerini önerirdim" dedi. 22 yaşındaki Jaber, Irak Milli Takımı'nda da oynuyor. 


</TEXT>
</DOC>
