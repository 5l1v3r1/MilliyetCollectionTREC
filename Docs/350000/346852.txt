<DOC>
<DOCNO> 346852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/spor/axspo01.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi tatiller Kartal 2-2 
</HEADLINE>
<TEXT>


Gençlerle takviye edilen Beşiktaş, küme düşmesi kesinleşen Akçaabat Sebat karşısında Veysel ile iki kez öne geçti. Orhan Kaynak bunlara yanıt verirken, Sebat, güçlü rakibinden bir puan alarak ligden ayrıldı 


Beşiktaş, Süper Lig'de sadece bir sezon kalabilen ve ikinci lige yelken açan Akçaabat Sebat karşısında eksik kadrosuna karşın iyi bir mücadele ortaya koydu. Sezon boyunca yedek olarak soyunan golcü futbolcu Veysel, ilk on birde sahaya çıktı, birbirinden güzel iki gol atarak moral buldu. Veysel'e eşlik eden İbrahim Akın ise oyunda kaldığı 55 dakikalık süreçte etkili olamadı ve yerini zorunlu olarak Ahmet Dursun'a bıraktı. 
Sebat ise stresten uzak çıktığı prestij maçında güçlü rakibiyle başa baş bir mücadele ortaya koydu. Veysel'in iki golüne bir süre Beşiktaş'ta forma giyen Orhan Kaynak karşılık verirken, ilk yarıda Pancu'nun bir şutu da direkten döndü. Sebatspor'da Orhan Kaynak'ın yanısıra Bayram, Beşiktaş'ta ise Tümer Metin etkili futbollarıyla dikkatleri üzerine çekti. 

Proment'e gözaltı 

Beşiktaş, Metz'ten Gregory Proment'i gözlem altına aldı. Antrenör Zeki Önatlı ve Gökhan Keskin, Fransız ekibinin dün geceki Nantes maçını izledi 

ORHAN YILDIRIM 

Youla'nın ardından kaliteli bir yabancı daha almayı planlayan Beşiktaş, yurt dışındaki arayışlarını dün de sürdürdü. Nantes - Metz maçını izleyen Antrenör Zeki Önatlı ve Gökhan Keskin, misafir ekibin orta sahasında görev yapan Gregory Proment'i gözlem altına aldı. 27 yaşındaki futbolcu bu sezon 23 maçta görev yaptı, 5 gole imzasını attı. 
İkili bugün de Ukrayna'ya geçerek Metalur Donesk'in orta sahasında görev alan Yaya Toure ile bir ön görüşme yapacak. Önatlı ve Keskin yarın İstanbul'a gelerek Çalımbay'a rapor verecek. 
Kartal, Ankaragücü'nün sağ kanat oyuncusu Adem Dursun ile Kayserispor'un sol kanadında görev yapan Mehmet Topuz ile de hafta içinde ön protokol imzalayacak. 
Öte yandan Ankaragücü'ne teknik direktör olmasına kesin gözüyle bakılan Sinan Engin'in de Beşiktaş'tan ayrılacak futbolculara göz koyduğu ifade edildi. 

Çağdaş adliyelik 

Sakatlığı nedeniyle Trabzon'a gidemeyen Beşiktaşlı Çağdaş, dün İzmir'e giderken kendisine yol vermeyen üç kişiyle kavga etti. Taraflar şikayetçi olunca, Çağdaş adliyeye çıkarıldı, tutuksuz yargılanmak üzere serbest bırakıldı. 

'Basit hatalar' 

Ligden düşmesi kesinleşen Akçaabat Sebat karşısında yenen iki gol, Beşiktaş Teknik Direktörü Rıza Çalımbay'ı kızdırdı. Eksiklerin mazeret olamayacağını belirten Çalımbay, "Çok basit hatalar yaptık. Ligi galibiyetle bitirmek isterdik" dedi. Akçaabat Sebatspor Teknik Direktörü Güvenç Kurtar da dünkü maçın ardından takıma veda etti. 

Gidiciler gözde 

Ahmet Yıldırım'ın Galatasaray ile flörtünün yanında, Beşiktaş'tan ayrılacağı belirtilen Emre Aşık'ın da Cim - Bom ile temasta bulunduğu ifade edildi. İki oyuncu için Trabzonspor'un da devreye girdiği konuşulurken, Emre'ye Yunanistan'dan cazip tekliflerin geldiği vurgulandı. 

Rize para istedi 

Çaykur Rizespor, Koray'ın bonservis bedelini tahsil etmek için Beşiktaş'a başvurdu. Siyah - Beyazlılar, 1 Haziran Çarşamba gününe kadar süre istedi. Banka kredisi almaya çalışan Siyah - Beyazlılar'ın bu girişiminde de sorun yaşandığı ifade edildi, Başkan Yıldırım Demirören'in bankayı ikna etmek için çabaladığı öğrenildi. 

Ogün'den veda 

Akçaabat Sebatspor'un Kaptanı Ogün Temizkanoğlu, dünkü Beşiktaş maçıyla futbol sahalarına veda etti. 16 yıldır Süper Lig'de görev yapan futbolcu, 89-90'da Trabzonspor'da futbola başladı, daha sonra Fenerbahçe, Konyaspor ve Sebat'ta oynadı. 402 lig maçında 49 gol atan tecrübeli futbolcu, 76 kez giydiği Ay - Yıldızlı forma altında da 5 gol kaydetti. 

Pancu'dan fedak rlık 

Daniel Pancu, Romanya Milli Takımı'nın Hollanda ile oynayacağı maça rağmen Akçaabat Sebat karşılaşmasına çıktı. Kasığında ağrılara karşın bu müsabakada oynayabileceğini belirten Rumen oyuncu, sahada arkadaşlarını yalnız bırakmadı. Ahmed Hassan ile Carew ise tercihlerini milli takımlarından yana kullandı. 

YILDIZ TABLOSU 
A.SEBATSPOR 1 Osman 6 5 Hamza 5 33 Ogün 5 26 Ekrem 6 61 Selahattin 6 17 Bayram 7 66 Domingos 5 12 Hasan 5 21 Ali Şen 6 2 Arif Cem Dk.80 98 Ali Bayraktar 5 8 Erman Dk.87 38 Orhan Kaynak 7 99 Fatih Dk.81 
YEDEKLER 
7 Ömür, 9 Barreto, 16 Emre 

BEŞİKTAŞ 29 Murat 5 41 Koray 6 58 İ.Toraman 5 17 İ.Kaş Dk.88 28 Mustafa 5 18 Mehmet Sedef 5 30 Ali Güneş 5 3 Tayfur 6 9 Pancu 6 11 Tümer 7 50 Veysel 7 55 İ. Akın 5 33 A.Dursun Dk.55 5 
YEDEKLER 
1 Cordoba, 7 Okan, 13 Nail, 16 Adem 


</TEXT>
</DOC>
