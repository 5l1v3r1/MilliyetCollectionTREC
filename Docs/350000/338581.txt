<DOC>
<DOCNO> 338581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/spor/spo03.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İndi, bindi krizi 
</HEADLINE>
<TEXT>


Galatasaray'ı Malatya'ya taşıyacak uçağa Antalya yolcuları da alınınca ortalık karıştı. Tur şirketinin önce Antalya'ya ineceklerini bildirmesi üzerine Sarı-Kırmızılı kafile uçağa binmedi ve akşama kadar bekledi 

ERHAN TELLİ 


Uçak konusunda yıllardır büyük sıkıntılar yaşayan Galatasaray, Malatyaspor maçı öncesinde de aynı krizle bir kez daha karşılaştı. Sarı - Kırmızılılar'ı, tanıtım amacıyla bedava taşıma sözü veren World Focus Airlines Havayolları, uçak saatini önce 16.30 olarak duyurdu, ardından 16.05'e çekti. Basın mensupları ve taraftarların havaalanına gidişinin ardından kalkış saati 17.45 olarak bir kez daha düzeltildi. Bu saat değişikliklerinin nedeni kısa bir süre sonra ortaya çıktı. Şirketin, Galatasaray'ı Malatya'ya götürecek uçağa Antalya yolcularını da dahil ettiği öğrenildi. Sarı - Kırmızılı yöneticilerin bu gelişmeye çok sinirlendiği ve kendilerine hemen özel bir uçak tahsis edilmesini istediği bildirildi. Galatasaray kafilesi uçak bulunana kadar Florya Tesisleri'nde bekledi. 
İkinci şok ise bu uçağın dönüş yolculuğunda takımı 02.00'de Malatya'dan kalkarak İstanbul'a getirebileceği haberiyle yaşandı. Sarı - Kırmızılılar, dönüşte başka bir havayoluyla şirketiyle temasa geçerek yeni bir uçak buldu. 

Hagi'den şut emri 

Sarı - Kırmızılı takım Malatyaspor maçının son hazırlıklarını dün sabah Florya'da yaptığı tek antrenmanla tamamladı. Teknik Direktör Hagi'nin, taktik ağırlıklı çalışmada futbolcularından sık sık şut çekmelerini istediği öğrenildi. Rumen teknik adamın, "Gol atabileceğinize inandığınız noktalardan vuruşlar yapabilirsiniz. Bu deplasmandan mutlaka galibiyetle dönmemiz gerekiyor" dediği bildirildi. Sarı - Kırmızılı takımda form grafiği giderek artan Hakan Yakın sakatlığı nedeniyle kadroya alınmadı. Hakan Ünsal ve Volkan da İstanbul'da kaldı. PAF Takımı'ndan Cafercan, Uğur ve Zafer 18 kişilik kafileyle birlikte Malatya'ya gitti. 

'Hakan, Tahran'a gelir' 

Teknik direktör kariyerini İran'ın Pas takımında sürdüren Mustafa Denizli, Hakan Şükür'ün Tahran'a gelebileceğini iddia etti. Denizli, Perspolis ile 1 - 1 berabere kaldıkları maçın ardından basın mensuplarının sorularını yanıtladı. Tecrübeli teknik adam, bir gazetecinin "Hakan Şükür, İran'a gelecek mi " sorusuna, şampiyonluğa oynayan takımları kastederek İstiklal, Perspolis ve Azadi , "Hakan Şükür, Pas'a değil ama Tahran'a gelir" yanıtını verdi. 
Denizli, Perspolis karşısında ilk dakikalarda öne geçmenin sıkıntısını yaşadıklarını dile getirdi. Tecrübeli teknik adam, "Büyük takımlar karşısında ilk dakikalarda öne geçmek avantaj değil. Ancak, gerçek anlamda, kartları, mücadelesi ve pozisyonları ile büyük çekişme yaşandı" yorumunu yaptı. 
Pas takımı, şampiyonluk yarışındaki rakibi karşısında 4. dakikada Bayati'nin sayısıyla öne geçmesine karşın, 11. dakikada yediği penaltı golüyle birlikte iki puan kaybetti. 

Şükür'ün özverisi 

Hafta içinde yapılan antrenmanda göğüs adalesinde yırtılma meydana gelen Hakan Şükür, kendi isteğiyle Malatya kafilesinde yer aldı. Yıldız futbolcu, yolculuk öncesinde Teknik Direktör Hagi ile konuşarak, kritik 90 dakikada forma giymek istediğini bildirdi. Bu gelişme üzerine Hagi de golcü futbolcuyu kadroya aldı. Hakan Şükür'ün maç saatinde kendini iyi hissetmesi durumunda takımdaki yerini alabileceği açıklandı. 

Gökşen iddialı 

Galatasaray Futbol Şube Sorumluları'ndan Fatih Gökşen, Malatyaspor deplasmanından üç puanla döneceklerini iddia etti. Gökşen, "Zirve yarışındaki heyecanımızı koruyabilmek için kazanmak zorundayız. Malatyaspor'un gücünü biliyoruz. Rakibi hafife almıyoruz" diye konuştu. Fatih Gökşen, Saidou'nun oynatılması konusunda ise yorum yapmak istemediğini belirterek, "Malatyaspor yönetimi böyle bir karar almış. Oynatsınlar, bizim için fark etmez. Sadece centilmenlik anlaşmasına uymadıklarını hatırlatmak istiyoruz" dedi. 


</TEXT>
</DOC>
