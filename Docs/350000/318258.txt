<DOC>
<DOCNO> 318258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonsiy27.html </URL>
<DATE> 2005/02/24/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Güler "LPG piyasasında işler sıkı denetimle yürüyecek" 
</HEADLINE>
<TEXT>

     - Enerji ve Tabii Kaynaklar Bakanı Hilmi Güler, LPG Piyasası Yasa Tasarısı'nın yasalaşmasıyla ''işlerin sıkı bir kontrol ve denetimle yürüyeceğini'' bildirdi. 
     TBMM Genel Kurulu'nda Sıvılaştırılmış Petrol Gazları LPG Piyasası Yasa Tasarısı'nın görüşmelerine başlandı. 
     Enerji ve Tabii Kaynaklar Bakanı Güler, tasarı üzerinde yaptığı konuşmada, 15 milyon konut ve 1 milyon araçta sıvılaştırılmış petrol gazı kullanıldığını belirtti. Bunun yatırım tutarının 25-30 milyar dolar, yıllık iş hacminin 4.5 milyar dolar olduğunu bildiren Güler, sektörün yılda 2.2 milyar dolar vergi geliri yarattığını söyledi. 15 bin tüpgaz, 4 bin otogaz bayiinin sektörde hizmet verdiğini, 30 bin de tali bayii bulunduğunu ifade eden Güler, Avrupa'da Türkiye'nin İtalya'dan sonra ikinci büyük piyasa olduğunu kaydetti. Güler, bu gazı daha çok dar gelirlilerin kullanması nedeniyle bugüne kadar özel bir politika izlendiğini, petrol fiyatlarının yüzde 70 oranında artmasına karşın tüpgazda yüzde 9.67, otogazda ise yüzde 13.18'lik fiyat artışı yapıldığını bildirdi. 
     Bakan Güler, tasarıda, lisans almadan faaliyet yürütülmesi, standart dışı ürün satılması, rekabeti bozucu faaliyette bulunulması durumlarında 200 milyon ile 50 milyar lira arasında para cezası, 30 günden 180 güne kadar da faaliyet durdurma cezası verilmesinin öngörüldüğünü belirtti. ''İşler sıkı bir kontrol ve denetimle yürüyecek'' diyen Güler, AB'ye uyum sağlanması, sektörün disipline edilmesi ve serbest piyasa şartlarının sağlanmasının zorunlu olduğunu ifade etti. Sektörde bugün başıbozukluk ve kontrolsüzlük yaşandığını bildiren Güler, ''Tasarı ile sektör zapturapta alınıyor, LPG'nin bize yakışan, insan sağlığına, çevreye saygı doğrultusunda kullanımı sağlanıyor'' diye konuştu. 
     AK Parti Düzce Milletvekili Fahri Çakır, grubu adına yaptığı konuşmada, 800 ruhsatsız istasyonun sektörde faaliyet gösterdiğini, tasarı ile bunların ruhsatlandırılmasının sağlanacağını bildirdi. Çakır, LPG'nin uygun nitelikte üretilmesi ve dolumunun yapılması durumunda hiç tehlikeli bir enerji kaynağı olmadığını ifade ederek, ''Yeter ki sektördeki sorunları çözecek bu kanun uygulansın'' dedi. 
     Tümü üzerindeki konuşmaların tamamlanmasından sonra yapılan oylamayla tasarının maddelerine geçilmesi kabul edildi. 
     
</TEXT>
</DOC>
