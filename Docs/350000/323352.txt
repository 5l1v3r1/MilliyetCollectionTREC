<DOC>
<DOCNO> 323352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/spor/yercan.html </URL>
<DATE> 2005/03/13/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Büyük ikramiye 
</HEADLINE>
<TEXT>



Motivasyonunu kaybetmiş, takım olma hüviyetini yitirmiş, demoralize olmuş bir görüntü içinde başladı maça Trabzon. Gaziantep mağlubiyetinin takım üzerinde yarattığı olumsuz hava, "ruh" kostümü içinde elden ayaktan kesmiş gibiydi. Güçlü rakibini psikolojik bir yıkıntı ve ummadığı bir pozisyonda yakalayan Sakaryaspor, Makasi'nin ayağından kaçırdığı mutlak pozisyonun üç dakika sonrasında Emre Toraman'ın golüyle öne geçerek bir anda oyunun hakimi oldu. İstediği futbolu sahaya yansıtamamanın sıkıntısını bir de yediği bu şok golü ekleyen Trabzonspor, bir anda panikle karışık bir bocalama sürecine girdi. Szymkowiak'ın "piyango" bir pozisyonda önüne düşen topu ağlara göndermesiyle beraberliği yakalayan Bordo - Mavili ekibe, en büyük ikramiye, Aytaç'ın 36. dakikada kırmızı kartla oyun dışı kalmasıyla vurdu. 
Dişli rakibi 10 kişi kalınca "aslan " kesilen ve güveni geri gelen Trabzonspor, oyunda üstünlüğü öne geçirdi. Yattara'nın penaltısı ve Fatih'in şık aşırtma golüyle devreyi 3-1 önde kapayan ev sahibi, ikinci yarıda tam bir "defans" faciası yaşadı. Karşılaşmanın son 5 dakikasına 4-1'lik skorla giren Trabzonspor, "ecel" terleri döktüğü son dakikada 10 kişi oynayan Sakaryaspor presine teslim oldu ve peş peşe iki gol yedi. 
Beşiktaş maçı öncesi yaşanan bu 90 dakika, Trabzonspor açısından adeta bir alarm niteliğindeydi. Takım iskeleti özellikle defanstaki eksikleri nedeniyle bozulan ve sıkıntıyı orta sahada da yaşayan Bordo - Mavililer'de Şenol Güneş bir an önce devreye girmeli ve bir haftalık süreyi en iyi şekilde değerlendirerek hastalığı tedavi etmeli. 
Orhan Erdemir, iki penaltıda da haklıydı. Aytaç'a gösterdiği kartlar yerindeydi, kusursuz yönetim gösterdi. 


</TEXT>
</DOC>
