<DOC>
<DOCNO> 315950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/siyaset/axsiy01.html </URL>
<DATE> 2005/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP, fırsatı kullanamadı 
</HEADLINE>
<TEXT>


Milliyet'e konuşan eski bakan Erkan Mumcu, "Tek adamlıktan uzak siyaset için yola çıktım" dedi. Mumcu, AKP'nin antidemokratik yapıyı değiştirmediğini söyledi 

YILDIZ YAZICIOĞLU Ankara 


Kültür ve Turizm Bakanlığı ile AKP'den istifa eden Erkan Mumcu, hiçbir siyasi partide göremediğini söylediği tam demokratik yapılanma ve tek adamlıktan uzak siyaset için yola çıktığını açıkladı. 
İstifasının ardından eşi Işıl Mumcu, çocukları Furkan ve Mehmet Ali'yle birlikte Milliyet'e konuşan Mumcu, şunları söyledi 

İstifa noktasına getiren ne oldu 
Başbakan ya da bakan arkadaşlarla kişisel sorunlarım yok. Bizimki, açık seçik bir görüş ayrılığı. 'Türkiye için hangi çözümler öncelikli olacak ' konusundaki görüş ayrılığı. Önemli olan tek başına iktidar fırsatının kullanılmasıydı. 

İstifanızdan, AKP'nin bunu kullanamadığı anlaşılıyor. 
Dün içinde yer aldığım yapıyı kötülemek ahlakıma yakışmaz. Mevcut siyasi partiler kanunu düzeninde, demokratik irade gücünün nasıl bir tek adam yönetimine dönüştüğüne dair pek çok örnek verebilirim. Ne yazık ki Türk siyasetinde bunun istisnası olabilmiş tek parti yoktur. Karşı çıktığım AKP'nin kendi tutumu değil. AKP'nin, bu antidemokratik tutumu değiştirmeyişi ve bu konudaki isteksizliğidir. Bu, 12 Eylül rejiminin ürünü bir çarpıklık. Bunun bir örneği de CHP kongresinde yaşandı." 

Siyasi yöneliminiz ne olacak 
Ben bir süreç liderliğine soyundum. Yapmaya çalıştığım şey, belli sayıdaki siyasetçinin başını sokacağı bir çatı bulmak değildir. Sağcılar, solcular, muhafazak rlar, laikler gibi blok siyasetince çözülmeyen sorunları çözebilecek yeni siyaset anlayışına Türkiye'nin ihtiyacı var. Bunu da kendi başıma yapma iddiasında değilim. 'Düşün peşime' diyen bir liderliğe talip değilim. 

Genel başkanlık koltuğunu bırakabilmeyi mi kastediyorsunuz 
Bu liderlik iddiasında bir tereddüt anlamına gelmiyor. Ama liderlik anlayışımı neye odakladığımı ortaya koyuyor. Topluma siyasi bir seçenek sunma ve bunun bir siyasi örgüte dönüşmesi iddialarımdan vazgeçmiyorum. Liderlik etmekten vazgeçmiyorum. 

Fethullah Gülen'in ABD'den dönüş hazırlıklarına başladığı için düğmeye basıldığı ve sizin istifanızda etkili olduğu iddia ediliyor. 
Her saçma senaryoya cevap verecek olursam, toplumla ilişkim neye dönüşür bilmiyorum. Böyle bir gündem yok. Bunu bir isimle ifade eden kişi, iddiasının ahlaki sorumluluğunu üstlenmiş olur. 

İstifanın perde arkası 

Başbakan Erdoğan'ın, Erkan Mumcu için, "Söyleyin bakanlıktan da, partiden de istifa etsin" dediği öne sürüldü. Bakan Erkan Mumcu'nun, görevden alınacağını öğrenince, hızlı davranarak istifasını açıkladığı belirtildi. 1 Mart tezkeresi, Kıbrıs ve türban başta olmak üzere hükümet politikalarıyla uyuşmayan sert çıkışlar yapan Mumcu, bazı kritik yasa tasarılarını imzalarken de direndi. Son Bakanlar Kurulu'nda türban ve öğrenci affı konusunda yaşanan tartışma arifesinde, Erdoğan'ın Mumcu'yu görevden alma kararını oluşturduğu ve yakın çevresine bunu bildirdiği öğrenildi. Toplantıda Erdoğan'la sert bir tartışmaya girmeyi göze alan Mumcu'nun, Erdoğan'ın kararından haberdar olduğu ve istifa açıklamasını yapma yolunu seçtiği kaydedildi. 

Yeni oluşum girişimleri 

ANKARA Milliyet 

Erkan Mumcu'nun, merkez sağda alternatif bir parti girişimini başlatması bekleniyor. Edinilen bilgilere göre, Mumcu, AKP'ye alternatif olacak yeni bir siyasi oluşum için bakanlık koltuğunda otururken nabız yokladı. Mumcu'nun liberal - sol çizgide bazı isimleri de içine alacak yeni bir oluşum için düğmeye basacağı belirtildi. 
ANAP'ın, istifanın resmen açıklanmasının ardından harekete geçmesi de dikkat çekti. Bu çerçevede Ankara'da bulunan eski Genel Başkan Mesut Yılmaz'ın istemiyle Mumcu ve Genel Başkan Vekili Halil İbrahim Özsoy arasında istifa akşamı bağlantı kurulduğu belirtildi. 


</TEXT>
</DOC>
