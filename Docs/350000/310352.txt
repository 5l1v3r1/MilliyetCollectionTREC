<DOC>
<DOCNO> 310352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sontur31.html </URL>
<DATE> 2005/01/28/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
TÜPRAŞ davası başladı 
</HEADLINE>
<TEXT>

     Batman'da 3 Mayıs 2004 tarihinde Toptancılar Sitesi'nde benzin, gaz sıkışması sonucu meydana gelen ve 3 kişinin ölümü, 23 kişinin yaralanması, 3 trilyon liralık maddi kayba yol açan patlamadan sorumlu tutulan TÜPRAŞ hakkındaki davaya başlandı. 
     Batman Ağır Ceza Mahkemesi'nde başlayan duruşmaya, tutuksuz yargılanmakta olan TÜPRAŞ yetkilileri, 100 site esnafı, patlamada yaşamını yitiren Elboğa ailesinin fertleri katıldı. 
     Duruşmada site esnafı TÜPRAŞ'ı suçlarken, TÜPRAŞ yöneticileri patlamayla ilgili sorumluluklarının bulunmadığını, yeraltında oluşan kirliliğin kendileriyle ilgisi bulunmadığını söylediler. 
     Sanıklar hakkında ''Dikkatsizlik ve tedbirsizlik sonucu ölüme sebebiyet vermek'' suçundan 2'şer yıla kadar hapis cezası isteniyor. 
     Basın mensuplarının alınmadığı duruşma sonrası açıklama yapan site esnafı avukatlarından Mehmet Masum Erken, toptancılar sitesindeki patlamanın üzerinden 8 ay geçmesine rağmen müsebbibin bulunmadığını belirterek, bunun devletin bir ayıbı olduğunu söyledi. 
     NATO ve TÜPRAŞ'ın birbirlerini suçladıklarını ve sorumluluktan kaçtıklarını vurgulayan Avukat Erken, müvekkillerinin mağdur olduğunu belirtti. 
     Esnaflar da, patlama öncesi 200 milyar lira değerinde olan işyerlerinin patlama sonrası hayalet kente dönüştüğünü ve 10 milyar liraya alıcı bulamadıklarını belirterek, yeni bir patlamanın olması durumunda tek suçlunun devlet olacağını söylediler. 
     
     BİR DAVA DA ÇEVRECİLERDEN 
     Batman Çevre Gönüllüleri Derneği, Batman'ı kirlettiği iddiasıyla TÜPRAŞ hakkında Sulh Ceza Mahkemesi'ne dava açtı. 
     Dernek Başkanı Dr. Nuri Kaya ve Genel Sekreter Recep Kavuş, hazırladıkları dilekçeyle birlikte, kirliliği tespit ettikleri fotoğraf, haber ve görüntüleri mahkemeye sundu. 
     Kavuş, TÜPRAŞ'ın kapatılmasını istemediklerini belirterek, kirliliğinin önlenmesi için TÜPRAŞ'ta arıtma ve kükürt giderme ünitesinin kurulmasını talep ettiklerini sözlerine ekledi. 
     
</TEXT>
</DOC>
