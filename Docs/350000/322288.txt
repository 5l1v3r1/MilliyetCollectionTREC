<DOC>
<DOCNO> 322288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur29.html </URL>
<DATE> 2005/03/09/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Dışişleri, soykırım iddialarına karşı strateji geliştiriyor... 
</HEADLINE>
<TEXT>

     Türkiye, Ermenistan'la ilgili işlemleri bundan böyle Tiflis Büyükelçiliği aracılığıyla yürütme kararı aldı. 
     Dışişleri Bakanlığı Sözcüsü Namık Tan, haftalık basın toplantısında bir soru üzerine Türkiye'nin 16 Aralık 1991 tarihinde bağımsızlığını ilan eden Ermenistan'ı ilk tanıyan ülkelerden biri olduğunu hatırlatarak, şunları söyledi 
     ''Çeşitli vesilelerle açıkladığımız gibi, Türkiye arzu etmesine rağmen bugüne kadar iki ülke arasında diplomatik ilişki kurulması mümkün olmamıştır. Tanıdığımız bir ülkeyle mutad olan ve daha ziyade iki tarafın vatandaşlarını ilgilendiren işlemler, Moskova Büyükelçiliğimiz tarafından yürütülegelmiştir.'' İki ülke makamlarının, ilişkilerin normalleştirilmesi ve Yukarı Karabağ gibi bölge istikrarını etkileyen sorunların çözümünün kolaylaştırılması yöntemlerinin araştırılması amacıyla zaman zaman biraraya geldiğini belirten Tan, Türkiye, Ermenistan ve Azerbaycan dışişleri bakanlarının Haziran ayındaki NATO zirvesinde olduğu gibi sorunların çözümünün kolaylaştırılması amacıyla üçlü çerçevede biraraya geldiklerini de anımsattı. 
     Sözcü Tan, daha sonra şunları kaydetti 
     ''Söz konusu diyalog sürecinin gerektirdiği yazışmaların yapılması ve resmen tanıdığımız bu ülkeyle gerekli diğer temasların sürdürülmesinde ve bu çerçevede vatandaşlarımızın kişi hallerine ilişkin sorunlarının giderilmesinde, bağımsızlığını yine 1991'de kazanan ve Ermenistan'a komşu olan Gürcistan'ın başkentinde bulunan Tiflis Büyükelçiliğimizin çeşitli yönlerden Moskova Büyükelçiliğimize kıyasla daha işlevsel bir konumda olduğu sonucuna varılmıştır. 
     Bu değerlendirme ışığında, bundan böyle Ermenistan'a ilişkin işlemler Tiflis Büyükelçiliğimiz aracılığıyla yürütülecektir.'' 
     
     SOYKIRIM İDDİALARINA KARŞI STRATEJİ 
     Namık Tan, bir başka soru üzerine de, Dışişleri Bakanlığı'nın Ermeni soykırımı iddiaları konusunda sürekli teyakkuz halinde olduğunu söyleyerek, bu çerçevede her yıl Nisan ayında yoğunlaşan iddialara karşı tedbir almak için daimi bir hazırlık içinde olduklarını kaydetti. 
     Başbakan Recep Tayyip Erdoğan'ın, CHP Genel Başkanı Deniz Baykal ile dünkü görüşmesinin ardından kamuoyunu bu konuda takip edilecek yola ilişkin bilgilendirdiğini hatırlatan Sözcü Tan, Dışişleri Bakanlığı olarak bunun ötesinde de bir çalışmaları bulunduğunu belirtti. 
     Tan, bu çalışmanın ilgili tüm kurumların çalışmalarını birleştirici ve aralarındaki etkin koordinasyonu yansıtıcı bir çalışma olduğunu ifade ederek, çalışmanın esaslarının sözde soykırım kampanyalarına karşı bir strateji oluşturduğunu ancak bu çalışmanın detaylarını paylaşamayacağını kaydetti. 
     
</TEXT>
</DOC>
