<DOC>
<DOCNO> 344748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/spor/spo04.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftara davet var 
</HEADLINE>
<TEXT>


Trabzonspor Başkanı Atay Aktuğ ve Teknik Direktör Şenol Güneş, Samsunspor karşılaşmasında tribünlerin dolması gerektiğini söyledi 


Bordo - Mavili kulübün Başkanı Atay Aktuğ ile Teknik Direktör Şenol Güneş, Samsunspor maçı öncesinde taraftarlara destek mesajı gönderdi. Başkan Aktuğ, son iki kritik maçta da tribünlerin desteğine ihtiyaç duyacaklarını hatırlatarak, "Konyaspor maçında olduğu gibi, Samsunspor karşılaşmasında da tüm taraftarlarımızı maça bekliyoruz. Güzel bir final yapalım. Kazandığımız taktirde Şampiyonlar Ligi iddiamız güçlenecek. Bu takıma destek vermek herkesin görevi" diye konuştu. Teknik direktör Şenol Güneş de, "Avni Aker'de bu sezonki veda maçımız olacak. Tribünlerin tamamen dolmasını bekliyoruz. Gerçekten görkemli bir veda yaşayalım. Taraftar da gelip, bizim bu mücadelemize ortak olsun" yorumunu yaptı. 


</TEXT>
</DOC>
