<DOC>
<DOCNO> 315344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sondun24.html </URL>
<DATE> 2005/02/15/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Avrupa'nın en ırkçı ülkeleri... 
</HEADLINE>
<TEXT>

     Avrupa Konseyi bünyesinde faaliyet gösteren ''Irkçılık ve Ayrımcılıkla Mücadele Komitesi'' ECRI tarafından hazırlanan raporlarda, Avusturya, Fransa, Bosna-Hersek ve Makedonya'ya çeşitli eleştiriler yöneltildi. 
     Raporlarda, bu ülkelerde ırkçılıkla mücadele alanında olumlu gelişmelerin sağlandığı belirtilmekle birlikte, bazı mevcut sorunlara dikkat çekildi ve gerekli düzenlemelerin yapılması istendi. 
     ECRI heyetleri, önceden belirlenen Avrupa Konseyi üyesi ülkelere her yıl yaptıkları ziyaretler sonucunda, bu ülkelerde ırkçılık ve ayrımcılığa karşı verilen mücadeleyi inceliyor ve hazırladıkları raporları Avrupa Konseyi'nin karar organı Bakanlar Komitesi'ne sunuyor. 
     Avusturya ile ilgili raporda, bu ülkenin vatandaşları ile AB üyesi olan ve olmayan ülkelerin vatandaşlarının farklı uygulamalara maruz kaldıkları, bu durumun toplumun çeşitli kesimlerinin sosyal ve siyasi uyumu açısından olumsuz etki yarattığı belirtildi. ''Irkçılığın özellikle zenci Afrikalılar, Müslümanlar ve Çingenelerin günlük yaşamını etkilediği'' ifade edilen raporda, ''Musevi karşıtlığının da ECRI için bu ülkede ciddi endişe kaynadığı olduğu'' kaydedildi. 
     Fransa ile ilgili raporda, özellikle Müslümanların ve Musevilerin ırkçı eylem ve söylemlere hedef oldukları bildirildi. Raporda, ırkçı saldırılara hedef olan kesimlerin yeterince bilgilendirilmediği ve saldırılara uğrayanlara yeterli derecede yardım sağlanmadığı kaydedildi. 
     Bosna-Hersek ile ilgili raporda, bu ülkede ''etnik ve dini ayrımcılığın devam ettiği'' bildirildi. Siyasi partilerin etnik temele dayalı politikalarının ciddi sorun olduğu belirtilen raporda, eğitim, çalışma hayatı, sağlık hizmetleri ve ev bulma gibi günlük hayatın çeşitli alanlarında doğrudan veya dolaylı ayrımcılığın devam ettiği kaydedildi ve yetkililerdan gerekli önlemlerin alınması istendi. 
     Makedonya ile ilgili raporda ise özellikle Çingenelerin yaşam koşullarının kötü olduğu belirtildi ve bu toplumun sosyal ve ekonomik ciddi sorunlarla karşılaştığı vurgulandı. Raporda, küçük azınlık gruplarının ve siyasi mültecilerin de ayrımcılığa maruz kaldıkları ve vatandaşlık hakkı konusunda ciddi sorunların yaşandığı ifade edildi. 
     
</TEXT>
</DOC>
