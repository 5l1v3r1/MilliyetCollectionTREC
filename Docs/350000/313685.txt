<DOC>
<DOCNO> 313685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/yasam/ayas.html </URL>
<DATE> 2005/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ağır içiciler daha kolay bırakabilir' 
</HEADLINE>
<TEXT>


Türkiye'deki ilk sigara bıraktırma polikliniğinin sorumlusu Doç. Dr. Uzaslan,"Yetişkinlerde ağır içiciler, gençlerde ise günde 5-7 sigara içenler hedefe daha çabuk ulaşıyor" diyor... 

Sigaradan nasıl kurtulursunuz - 1 
Ayşegül Aydoğan 

Her 10 saniyede dünyada bir kişi sigara nedeniyle hayatını kaybediyor. Dünya Sağlık Örgütü verileri de dünyada her yıl 4 milyon kişinin sigaraya bağlı bir hastalık yüzünden erken öldüğünü gösteriyor. 2030'da bu sayının yılda 10 milyona çıkması bekleniyor. Türkiye'de de yaklaşık 20 milyon kişinin içtiği sigara, trafik kazalarından 10 kat fazla can alıyor. Sigarayla tek başına mücadele etmeye kalkışanlar, genelde çok fazla yol alamıyor. İstatistikler de sigara içicilerinin yüzde 90'ının sigarayı bırakmak istemesine rağmen başarılı olamadığını gösteriyor. Oysa profesyonel yardım alanlarda bu oran yüzde 35'lere kadar çıkıyor. 

Hamileler hemen bırakmalı 
Türkiye'de bu alanda kurulan ilk klinik olan Uludağ Üniversitesi Tıp Fakültesi Sigara Bıraktırma Polikliniği sorumlusu Doç. Dr. Esra Kunt Uzaslan, sigaranın sağlığa zararları ve bırakmaya iten nedenlerle ilgili sorularımızı yanıtladı 

Sigara kaç çeşit hastalığa yol açıyor 
Kanser, kronik nefes darlığı ve kalp damar hastalıkları başta olmak üzere, üst ve alt solunum yolları enfeksiyonları, felç, mide ve bağırsak hastalıkları, bağışıklık sistemi hastalıkları, beyin ve böbrek hastalıklarına yol açabiliyor. 

Kimler sigarayı daha kolay bırakabiliyor 
Bırakma isteği ani ölüm korkusu yaşayanlarda daha güçlü olabiliyor. Hamileler de bebeklerine zarar verme endişesiyle hemen bırakıyor. Sigara içen annenin bebeğinin daha düşük ağırlıklı ve daha erken doğduğu, sigara içen hamilelerde düşük riskinin fazla olduğu, bebeğin vücut ve beyin gelişiminin geri olabileceği bilimsel olarak kanıtlanmış durumda. 

Eş ve iş arkadaşları çok etkili 
Sigara bırakmanın en zor yanı nedir 
Erken dönemde sigara bağımlığının getirdiği aşırı içme isteği, sinirlilik, uykusuzluk gibi yakınmalar, geç dönemde ise her an tekrar başlayabilme riskidir. Ancak en güzel yanı, sigarayı bırakır bırakmaz sağlığınızın hızla düzeldiğini algılarsınız. 

Hangi yaş grubu sigarayı daha kolay bırakır 
Günde 5 - 7 tane sigara içen gençler, yetişkinlerde ise ağır içiciler daha kolay bırakabilir. Başarıyı artıran önemli faktörlerden biri ise, eşin ve iş arkadaşlarının içmeyen kişilerden oluşması. 

Poliklinikler başarıyı nasıl etkiliyor 
Sigarayı bıraktırma polikliniklerinin başarısı yüzde 18-35 arasında değişebilir. 

Sigara bıraktırma tedavilerinin maliyeti nedir 
İlaç tedavisi olarak hesapladığımızda, bupropion HCL'nin Zyban iki aylık maliyeti 245 YTL, nikotin bandının 2 aylık maliyeti ise yaklaşık 124 YTL' dir. Bu da en ucuz sigaranın 1 YTL, ortalama bir sigaranın ise 3 YTL olduğu ülkemizde, içicinin 2 - 3 aylık sigara harcamasına eşdeğer. 

'Hiç kilo almadım' 

14 yıl boyunca günde bir paket sigara içtim. Ocak 1996'da bıraktım. O günlerde şiddetli bir grip geçirmiş ve hastalığım boyunca sigara içememiştim. Hazır böyleyken ben bu işi bırakıyorum dedim ve pat diye bıraktım. Her şeyin beyinde bittiği çok doğru. Herhalde eşimin sigara içmemesi de etkili oldu. Onunla tanışmamızın üzerinden 5 - 6 ay geçmişti, bilinçaltında bu da yatıyor olabilir. Tamam artık içmeyeceğim dedikten sonra bir daha aramadım. Karar vermeyince olmuyor. Ben hiç kilo almadım. Eğer sigarayı aklınıza takmazsanız hırsınızı yemekten almaya da gerek kalmıyor. Sigara içenler çevrelerini de düşünmeli. Artık çok rahatsız oluyorum içenlerin yanında. Gözlerim yanıyor. Kokusu bile ağır geliyor. 

İlk adımı bu tabloya bakarak atın Kansere davetiye çıkarmayın 

Sigara içen bir kişinin, içmeyen bir kişiye oranla kanser olma riski kaç kat daha fazladır 
Akciğer 13 - 22 kat Ağız 3 - 30 kat Dişeti 5 - 14 kat Dil 4 - 33 kat Gırtlak 16 kat Yemek borusu 8 - 10 kat Mesane 3 - 5 kat Pankreas 2 kat Böbrek 5 kat Prostat 2 kat Rahim ağzı 17 kat Kan kanseri 2 - 3 kat 

1- Hazırlık dönemi 
Kendinize bir 'yoldaş' bulun 
Memorial Hastanesi Sigara Bıraktırma Polikliniği uzmanlarının önerileri şöyle 
Olumlu düşünün. Başarılı olamayacağınıza dair fikirleri kafanızdan çıkarın.Bırakmak istemenizin nedenlerini bir kağıda yazın. Sigara aklınıza geldikçe bu listeye göz atın.Sigarasız kaldığınızda çektiğiniz baş ağrılarınızı, nasıl sinirli olduğunuzu ve sevdiklerinize karşı nasıl kırıcı olduğunuzu hatırlayın. Bırakmak için özel bir gün saptayın. Doğum günü veya evlenme yıldönümüne denk düşürün. Çifte kutlama yapın.Sigarayı bırakma kararına başkalarını da ortak edin arkadaşlarınız, eşiniz, kardeşiniz... . 

2- Sigarayı bırakmaya doğru... 
Kötü bir sigara seçin 
İçmek için hoşlanmadığınız bir marka seçin.Sigara sayınızı azaltın. Bunun için kısıtlamalar koyun, günün belirli dilimlerinde sigara içmeyin, içtiğiniz sigaraları yarıda bırakın.Sigarayı kartonla almayın, yanınızda paket taşımayın.Ev ve işyerinde sigara ve kül tablası bulundurmayın.Kül tablasını boşaltmayın. Bu hem ne kadar sigara içtiğinizi gösterecek hem de çirkin görüntüsü sizi sigaradan uzaklaştıracaktır. 

3- Sigarayı bıraktığınız ilk gün 
Sakın boş kalmayın 
Sigara, çakmak ve kibrit gibi sigarayı çağrıştıracak nesneleri atın.O gün boş kalmayın, spor yapın, sinemaya, alışverişe gidin.Kendinize hediye alın ve kutlama için aktivite düzenleyin.Dişlerinizi temizletin. 

YARIN 
Nikotin bağımlısı mısınız, test edin Sigara bıraktırma polikliniğine başvuranlara hangi tetkikler uygulanıyor Tedavi seçenekleri ve başarı oranları.Sigara bırakmak için 5 neden, 5 öneri...Erol Günaydın, 43 yıl sonra neden ve nasıl bıraktığını anlattı. 




</TEXT>
</DOC>
