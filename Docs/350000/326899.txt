<DOC>
<DOCNO> 326899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/yasam/ayas.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kadın başkan Angelina olsun' 
</HEADLINE>
<TEXT>


Business Week dergisi araştırmasında, ABD'liler 'ilk kadın başkan adaylarını' şöyle sıraladı Hillary Clinton, Condoleezza Rice ve Angelina Jolie... 

DIŞ HABERLER SERVİSİ 

ABD'nin ekonomi dergilerinden Business Week, internet üzerinden Amerikan halkına, 'Ülkenin ilk kadın başkanı' olarak görmek istedikleri kişiyi sordu. Halen süren yoklamada ilk iki sırayı, eski ABD Başkanı Bill Clinton'ın eşi, halen New York Senatörü olan Hillary Rodham Clinton ve ABD Dışişleri Bakanı Condoleezza Rice aldı. Araştırmaya katılanların yüzde 13'ü, 3. başkan adayı olarak, birkaç kez 'dünyanın en seksi kadını' seçilen 26 yaşındaki yıldız Angelina Jolie'yi gösterdi. 

'Bush gitsin de...' 
ABD'de yapılan son kamuoyu yoklamaları, seçmenlerin büyük kısmının George W. Bush'tan sonra ABD başkanlık koltuğunda bir kadını görmek istediğini gösterdi. Bu koltuk için Cumhuriyetçi kesim halen Dışişleri Bakanı olan Rice'ı desteklerken, Demokratlar ise Senatör Clinton'ı istiyor. 

İşte ankette son durum 

1- Senatör Hillary Rodham Clinton yüzde 39.6 
2- Dışişleri Bakanı Condoleezza Rice yüzde 24.9 
3- Angelina Jolie yüzde 13.2 
4- Senatör Elizabeth Dole yüzde 7.3 
5- Diğer yüzde 10.2 
6- Fikri yok yüzde 4.9 


</TEXT>
</DOC>
