<DOC>
<DOCNO> 344423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonyas27.html </URL>
<DATE> 2005/05/20/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Ruslana Gülseren'in gözlerini kıskanıyorum 
</HEADLINE>
<TEXT>

     Avrupa Yayın Birliği’nin EBU düzenlediği, Ukrayna’nın başkenti Kiev’de 21 Mayıs’ta yapılacak 50. Eurovision Şarkı Yarışması finalinde yarışacak gruplar ilk canlı provalarını tamamladılar. 
     Türkiye’yi temsil eden Gülseren ve ekibi ilk provasını başarıyla bitirdi. Salonda bulunan yaklaşık 6 bin izleyici Türkiye’yi alkış yağmuruna tuttu. 
     Provalarda, İngiltere ve Letonya’nın şarkıcıları, rahatsızlıkları nedeniyle sesleri bozuk olduğu için canlı şarkı söylemediler. 
     Ukrayna’da hala "turuncu devrim"in etkilerinin sürmesi, zaman zaman üst düzey güvenlik görevlileriyle organizatörler arasında organizasyon konusunda tartışmalara yol açıyor. 
     Güvenlik görevlilerinin kimi zaman talimatlardan habersiz olmaları ya da keyfi davranmaları basın mensupları ve kafileler arasında şaşkınlığa yol açıyor. 
     Kiev’de geceleri bazı büyük caddeler trafiğe kapatılıyor. 
     Sokaklarda "turuncu devrim" kutlamalarının sürdüğü görülürken, bazı yerlerde devrimi savunan "turuncu tişörtlü" gruplarla Rusya yanlısı "mavi tişörtlü" gruplar arasında zaman zaman karşılıklı sloganlar atıldığı ve tartışmalar çıktığı gözleniyor. 
     
     RUSLANA’DAN ÖVGÜ 
     Öte yandan, geçen yıl İstanbul’da düzenlenen 49. Eurovision şarkı yarışmasında birinci olan Ukraynalı Ruslana, Türk ekibinin şarkısını çok güzel bulduğunu, şarkının hem pop müzik olduğunu, hem de etnik unsurlar içerdiğini söyledi. 
     Ruslana, Gülseren’in gözlerini kıskandığını kaydetti. 
     Yarın Kiev’de Türkiye’nin iyi bir sonuçla podyuma çıkacağına inandığını ifade eden Ruslana, "Türkiye benim ülkem gibi. 
     İnsanlarını, havasını, hamamına kadar her şeyini çok seviyorum. 
     Türkiye denince, aklıma, orada elde ettiğim zafer geliyor. Bu hayatımın en güzel zaferiydi. Hayatım boyunca bunu unutmayacağım" diye konuştu. 
     Yaz aylarında Türkiye’de büyük bir konser vermeyi planladığını söyleyen Ruslana, ülkesindeki "turuncu devrim"den de bahsederek şunları söyledi 
     "Bu devrim, Ukrayna’nın yeniden serbest, hür bir ülke haline gelmesini sağladı. Eurovision’u buraya taşımamız, bizim AB’ye yaklaşmamızda çok etkili olacak. Dünya yarın Eurovision şarkı yarışmasını ülkemizde izleyecek ve Ukrayna’nın ne kadar neşeli ve güzel bir yer olduğu anlaşılacak. Umarım ileride biz de Avrupa’nın bir parçası haline geleceğiz." 
     
</TEXT>
</DOC>
