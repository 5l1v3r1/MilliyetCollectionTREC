<DOC>
<DOCNO> 321106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonyas05.html </URL>
<DATE> 2005/03/05/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Sebzeleri karıştır, kanserden korun... 
</HEADLINE>
<TEXT>

     Beslenme uzmanlarının yeni gözdesi ''Akdeniz-Asya Diyeti'', Akdeniz ve Asya yemek alışkanlıklarının sağlıklı taraflarını birleştiriyor ve özellikle kansere karşı koruyucu bir beslenme şekli orta çıkarıyor. 
     Uzman Diyetisyen Ferin Batman, özellikle ABD'de çok yaygın olan ve kansere karşı korunmayı sağlayan, ''Mediterrasian Diet'' Akdeniz-Asya diyeti konusunda A.A muhabirine bilgi verdi. 
     Batman, yapılan araştırmalar sonucu ortaya çıkan yeni beslenme modelinin, kanserden korunmada çok etkili olduğunu, bu modelin çok faydalı yan etkileri bulunduğunu bildirdi. 
     Bu beslenme modelini benimseyenlerin olmaları gereken ağırlığa kolayca ulaştıklarını ve kilolarını koruduklarını söyleyen Batman, beslenme biçiminde yeni akımın ''Mediterrassin yani Akdeniz-Asya Diyeti'' olduğunu kaydetti. 
     Bu diyetin zayıflamak için düşünülmemesi gerektiğini vurgulayan Batman, söz konusu diyette, Akdeniz ve Asya'nın yemek alışkanlıklarının sağlıklı taraflarının birleştirildiğini kaydetti. 
     Batman, ''Ortaya son derece sağlıklı ve özellikle kansere karşı koruyucu bir beslenme sistemi çıkmış. Bu sağlıklı beslenme şeklinin yan etkisi de zayıflamak ve kiloyu korumak. Bu beslenme biçimi benim her zaman önerdiğim ve 'Türk Yemekleriyle Diyet' modeline oldukça yakın'' diye konuştu. 
     
     YAĞLI, BÖREKLİ, PİLAVLI DİYET 
     Bu diyette yeterince karbonhidrat alınması gerektiğini anlatan Batman, şöyle devam etti 
     ''Bu diyette, basit şekerler yerine, sağlıklı pişirme tekniklerine dikkat ederek, diyet yaparken özlediğiniz pilav, patates, börek ve kek gibi besinleri yiyebiliyorsunuz. Böylece de yüksek protein diyetlerinin zararlı etkilerinden korunmuş oluyorsunuz. 
     Diyet yaparken ilk önce yasaklanan yağlar, bu beslenme biçiminde hak ettikleri yeri buluyorlar. Katı yağlar hariç, omegalar açısından zengin bitkisel yağlara Akdeniz-Asya diyetinde sıklıkla yer veriliyor.'' Akdeniz-Asya beslenme modelinde, sebze ve meyvelerin de bol bol yer aldığını söyleyen Batman, ''Bu diyette, kanser önleyen birkaç sebzenin bir arada kullanılmasının daha yararlı olduğu görüşü var. Brokoli ve domatesi bir arada yemek gibi... Çünkü her ikisinin içindeki kanserle savaşan maddeler birbirinden farklı ve bir araya geldiklerinde çok daha iyi savaşıyorlar. Buna benzer şekilde, yemek hazırlarken değişik sebzelerin ve değişik meyvelerin karıştırılması öneriliyor'' diye konuştu. 
     
     MEYVE SEBZE SEÇERKEN... 
     ''Antioksidantlar''ın da Akdeniz-Asya diyetinde çok önemli yer tuttuğunu belirten Batman, meyve ve sebze seçerken, koyu renkli olmalarına ve renk çeşitliliğine özellikle dikkat edilmesi gerektiğini ifade etti. 
     Besinlere kırmızı rengi veren ''karotenler''in kanseri önlemede ve savaşmada büyük bir rol oynadığının saptandığını bildiren Batman, şunları söyledi 
     ''Kırmızı şarabın bilinen yararlarını yanı sıra iltihaplanmaları önlediği ve kan basıncını düzenleyerek, hipertansiyon riskini azalttığı da görülmüş. Her gün 1 kadeh kırmızı şarap içmeye çalışın. 
     Bu beslenme biçimini uyguladığınızda kekinizden ve şarabınızda taviz vermeden hem sağlıklı besleniyor hem de zayıflayabiliyorsunuz. En iyi tarafı da hem Akdenizli hem Asyalı olan biz Türklerin beslenme sistemine, Türk yemeklerine oldukça uygun olması...'' Batman, Akdeniz-Asya diyetinde, brokoli, karnabahar, lahana, kereviz, pırasa, soğan, domates, maydonoz, elma, üzüm, kiraz, kurubaklagiller, çay ve şarabın, sıkça ve karıştırılarak yenmesinin önerildiğini kaydetti. 
     
</TEXT>
</DOC>
