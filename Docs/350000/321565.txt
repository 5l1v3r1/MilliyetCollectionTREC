<DOC>
<DOCNO> 321565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonspo36.html </URL>
<DATE> 2005/03/07/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Tuborg Pilsener'e kötü haber... 
</HEADLINE>
<TEXT>

     Türkiye Basketbol Federasyonu TBF , Efes Pilsen maçında sahaya aynı anda 4 yabancı oyuncu sürerek kural ihlali yapan Tuborg Pilsener'i 20-0 hükmen yenik ilan ederken, mücadeleden de 0 puanla ayrılmasına karar verdi. 
     Türkiye Basketbol Ligi'nin TBL 18. haftasında yapılan Efes Pilsen-Tuborg Pilsener karşılaşmasının 2. çeyreğinde, İzmir ekibinin 4 yabancı oyuncusunu aynı anda sahada tuttuğu belirtilen TBF açıklamasında, ''TBF Yönetim Kurulu, söz konusu karşılaşmada Tuborg Pilsener'in 20-0 hükmen yenik sayılmasına ve karşılaşmadan 0 puanla ayrılmasına karar vermiştir'' denildi. Ayrıca, Tuborg Pilsener yöneticisi Önder Bingöl'ün de konu hakkında kamuoyunu yanıltıcı açıklamalarda bulunduğu gerekçesiyle, gerekli soruşturmanın yapılması için Disiplin Kurulu'na sevk edildiği belirtildi. 
     Söz konusu karşılaşmayı Efes Pilsen, 33 sayı farkla 85-52 kazanmıştı. 
     
</TEXT>
</DOC>
