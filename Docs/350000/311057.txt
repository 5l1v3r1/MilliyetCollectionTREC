<DOC>
<DOCNO> 311057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonspo16.html </URL>
<DATE> 2005/01/31/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Şahin Kadın izleyici arttıkça şiddet azalacak... 
</HEADLINE>
<TEXT>

     Devlet Bakanı Mehmet Ali Şahin, spor müsabakalarında kadın izleyici sayısı arttıkça diğer seyircilerin daha dikkatli olacağını belirtti. 
     Şahin, kadınların spor müsabakalarına ilgisinin arttırılması yönünde eğitim çalışmalarının sürdürüldüğünü bildirdi. 
     Şahin, futbol müsabakalarında şiddet olaylarının özellikle son zamanlarda sıkça görüldüğüne işaret etti. Bunun nedenlerinin seyircilerin eğitimi, sosyal, kültürel ve ekonomik durumlarıyla ilgi kurarak açıklanabileceğini ifade eden Şahin, şiddete neden olan diğer unsurların da araştırılmasına ilişkin çalışmaların bakanlığına bağlı kuruluşlarca sürdürüldüğünü kaydetti. 
     Spor müsabakalarında kadınların daha fazla yer almasının seyircilerin daha dikkatli tutum ve davranış içinde olmalarını sağlayacağını belirten Şahin, "Bayanların spor müsabakalarına ilgilerini sağlamak için eğitim ve tanıtımın arttırılması yanında, özellikle yazılı ve görsel basına büyük görev düşmektedir. Futbolun bir seyir sporu olduğu, bu spor dalında bayanların mevcudiyetinin insani ilişkiler bakımından önem taşıdığı her vesile ile üzerinde durulması gereken bir husustur" dedi. 
     
</TEXT>
</DOC>
