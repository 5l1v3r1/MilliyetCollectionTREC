<DOC>
<DOCNO> 341500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/soneko05.html </URL>
<DATE> 2005/05/11/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Defterdar Ulusoy İstanbul'da beyan sorunu var 
</HEADLINE>
<TEXT>

     İstanbul Defterdarı Mehmet Akif Ulusoy, İstanbul’da düşük beyan sorunu bulunduğunu belirterek, "Mükelleflerimizin yüzde 27’si sıfır matrah veya zarar beyan etmiş durumda" dedi. 
     İstanbul Defterdarlığı ile çeşitli meslek odaları temsilcileri, sağlıklı ve toplanabilir vergi konusunu tartışmak amacıyla İstanbul Ticaret Odası’nda İTO düzenlenen toplantıda dün biraraya geldi. 
     Defterdar Ulusoy, toplantının açılışında yaptığı konuşmada, toplantıda, Mart ayında verilen gelir vergisi beyannameleri üzerinde bir müzakere arzusunu taşıdıklarını söyledi. 
     Bu beyannamelerin bir önceki yılla, iki önceki yılla ilgili mukayeseli cetvellerini gruplandırarak bütün katılımcı kurumlara 10-15 gün öncesinde sunduklarını belirten Ulusoy, bu konularda neler yapılabileceğine ilişkin odaların görüşlerinin ortaya çıkartılmasını temin etmek istediklerini kaydetti. 
     Ulusoy, "Amacımız, Defterdarlık ile odalar, bir el birliği içerisinde mükelleflerimizin beyanlarını gözden geçirmek" diye konuştu. 
     Mart ayında verilen beyannamelerde düşük beyan olup olmadığına yönelik bir soru üzerine Ulusoy, şunları kaydetti 
     "Var tabii ki. Böyle bir toplantı ihtiyacı zaten bu nedenle ortaya çıkıyor. Mükelleflerimizin, örneğin, yüzde 27’si sıfır matrah veya zarar beyan etmiş durumda. Böyle bir sorun var. Bu sorunla ilgili bir tezekkür toplantısı tabiri caizse bu." Maliye Bakanlığı Müsteşar Yardımcısı Mehmet Şirin ise bakanlık olarak odalarla işbirliğine ve diyaloga çok önem verdiklerini belirtti. 
     İTO Yönetim Kurulu Başkanı Murat Yalçıntaş da toplantıda, gelir vergisi mükelleflerinin faaliyetlerine göre beyan durumunun ele alınacağını ve 2005’in hareket planının oluşturulacağını söyledi. 
     Yalçıntaş, "Toplantının amacı, devletimizin toplaması gereken vergilerin en iyi şekilde nasıl toplanacağını konuşmak, ama aynı şekilde de bizim üyelerimizin herhangi bir şekilde de mağdur olmamalarını sağlamak. Dolayısıyla, en güzel, en doğru sonuca, en doğru metoda nasıl ulaşabiliriz bunu konuşacağız" dedi. 
     İstanbul Barosu Yönetim Kurulu Sayman Üyesi Muammer Aydın, İstanbul Diş Hekimleri Odası Başkanı Rıfat Yüzbaşıoğlu, İstanbul Sanayi Odası Başkan Yardımcısı Nuri Tuna, İstanbul Tabipler Odası Başkanı Gencay Gürsoy, İstanbul Esnaf ve Sanatkarlar Odaları Birliği Başkanı Suat Yalkın ile İstanbul Serbest Muhasebeciler ve Mali Müşavirler Odası Başkan Yardımcısı Hüseyin Fırat’ın da katıldığı toplantı, daha sonra basına kapalı gerçekleştirildi. 
     
</TEXT>
</DOC>
