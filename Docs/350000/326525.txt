<DOC>
<DOCNO> 326525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/spor/spo13.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sandık başına 
</HEADLINE>
<TEXT>


Üç aydır başkanlık koltuğu boş duran yüzmede patron belli oluyor. Sema Küçüksöz tek aday olarak başkanlığı garantilerken, üç federasyonda daha seçim heyecanı yaşanacak 


Koltuk hazır 
Gençlik ve Spor Genel Müdürlüğü'ne bağlı 4 federasyonun patronları bugün belli oluyor. 
Genel Müdür Mehmet Atalay'ın teklifiyle Yüzme Federasyonu başkanlığına talip olan Sema Küçüksöz, seçimde tek aday olarak koltuğu garantiledi. Yüzmeden ayrılan Sutopu Federasyonu seçimlerinde ise Vedat Akgün ile Hüseyin Egeli başkanlık yarışına girecek. 
Yeni kurulan Bocce - Bowling - Dart Federasyonu için Mehmet Ziya Telli ve Ahmet Recep Tekcan karşı karşıya gelecek. En fazla adayın yer aldığı Mücadele Sporları Federasyonu'nun başkanlığına da Ahmet Gündüz, Erdal Kaya, Dilaver Azim, Hasan Ali Keskin, Tunç Turgut, Yalçın Yenice ve Hacı Aydın talip oldular. 

2 isim elendi 
Merkez Danışma Kurulu üyeleri, Genel Müdür Yardımcıları, daire başkanları, 1. hukuk muşaviri ile Spor - Toto Teşkilat Müdürü'nün oy kullanacağı seçimler, saat 10.00'da teşkilat binasında başlayacak. 
Öte yandan Seçim Kurulu, sutopuna aday olan Ahmet Hacısoylu ile Mücadele Sporları'na müracaat eden Ebubekir Hocaoğlu'nun başvurularını kriterlere uygun olmadığı gerekçesiyle reddetti. 


</TEXT>
</DOC>
