<DOC>
<DOCNO> 315054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sondun30.html </URL>
<DATE> 2005/02/14/ </DATE>
<TIME> 18.24 </TIME>
<AUTHOR>  </AUTHOR>
<HEADLINE>
Hariri'nin ölümünden dolayı 3 gün yas ilan edildi 
</HEADLINE>
<TEXT>

     Lübnan Yüksek Savunma Konseyi, eski Başbakan Refik Hariri'nin öldürülmesinin ardından 3 gün yas ilan etti. 
     Cumhurbaşkanı, bazı bakanlar ve askeri yetkililerden oluşan konsey, 3 gün ulusal yas kararı aldı. 
     Konsey ayrıca, ordu ve emniyet güçlerinden, güvenlik durumunu kontrol altında tutmak için gerekli önlemleri almasını istedi. 
     Lübnan Cumhurbaşkanı Emil Lahud da yayımladığı açıklamada, uzun süredir siyasi rakibi olan Hariri'nin öldürülmesini ''ulusal tarihlerinde kara bir nokta'' olarak nitelendirdi. 
     Lahud, bu suçu işleyenleri adalete teslim etme sözü verdi. 
     Sürgündeki muhalif lider General Michel Aoun ise Hariri'nin öldürülmesinden Suriye ve Suriye'nin desteklediği Lübnan hükümetinin sorumlu olduğunu ileri sürdü. 
     Aoun, ''Sanırım bu suçun arkasında bütün bunlar var'' dedi. 
     Hizbullah örgütü de Hariri'nin öldürülmesini sert bir şekilde kınayarak, suçluların ortaya çıkarılmasını istedi. 
     
</TEXT>
</DOC>
