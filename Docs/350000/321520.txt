<DOC>
<DOCNO> 321520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonsiy17.html </URL>
<DATE> 2005/03/07/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Rehn ''Ek Protokolün zamanında imzalanacağına dair garanti aldık'' 
</HEADLINE>
<TEXT>

     AB Komisyonu'nun genişlemeden sorumlu üyesi Olli Rehn, Türkiye'nin AB sürecinde tamamlanması gereken çok iş olduğunu, işleri zamanında tamamlamak için kararlılığa ihtiyaç duyulacağını söyledi. 
     Devlet Konukevi'nde bu sabah başlayan Türkiye-AB Troykası toplantısından sonra düzenlenen ortak basın toplantısında konuşan Rehn, AB olarak Haziran ya da Temmuz'da Çerçeve Belge'yi hazırlayacaklarını, muhtemelen Kasım ayında da İlerleme Raporu çerçevesinde Katılım Ortaklığı Belgesi'ni açıklayacaklarını söyledi. 
     Gümrük Birliği Ek Protokolü'nün Türkiye tarafından imzalanmasına önem verdiklerini belirten Rehn, ''Ek Protokolün zamanında imzalanacağına dair garanti aldık'' diye konuştu. Reform sürecinin aynı şekilde devam etmesinin önemine işaret eden Rehn, Gül'ün sözlerine atıfta bulunarak, ''Doping kullanmak yasak, ama işleri zamanında başlayıp, zamanında tamamlamak için çok güce ve kararlılığa ihtiyacımız olacak'' diye konuştu. 
     
     KIBRIS 
     Troyka toplantısında Kıbrıs konusunun da ele alındığını bildiren Rehn, ticaret ve mali yardımlara ilişkin iki tüzüğün de hala AB'nin masasında olduğunu kaydederek, ''Umudumuz iki tüzüğün de en kısa zamanda kabul edilmesi, doğrudan ticaretin başlaması'' diye konuştu. 
     Türkiye ile müzakerelere başlanması kararının bir ivme oluşturduğunu, bunun da Kıbrıs'ta yeni inisiyatifler geliştirilmesi açısından kullanılabileceğini ifade eden Rehn, BM liderliğinde başlaması olası yeni bir sürece AB'nin çeşitli güven artırıcı önlemlerle katkıda bulunabileceğini kaydetti. Rehn, ''Biz AB olarak aktif rol almak istiyoruz'' şeklinde konuştu. 
     Rehn, AB'nin tüzükleri ne zaman kabul edeceğine ilişkin bir soru üzerine, ilkbaharda konuya ilişkin ilerleme kaydedilebileceğini söyledi. 
     Olli Rehn, Kıbrıs'ta yeni bir müzakere sürecinin başlaması durumunda AB'nin rolünün ne olacağının sorulması üzerine de, görüşmelerin BM önderliğinde olması gerektiğini, ancak kendilerinin de yardım sunmaya istekli olduklarını belirtti. 
     
</TEXT>
</DOC>
