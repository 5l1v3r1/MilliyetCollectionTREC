<DOC>
<DOCNO> 314424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/soneko20.html </URL>
<DATE> 2005/02/11/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Vakıfbank, halka arz yöntemiyle özelleştirilecek... 
</HEADLINE>
<TEXT>

     Vakıfbank Genel Müdürü Ahmet Kacar, danışman şirketin sunduğu rapor doğrultusunda, Vakıfbank'ın ''halka arz'' yoluyla özelleştirilmesinin uygun bulunduğunu açıkladı. 
     Kacar, düzenlediği basın toplantısında, bankanın bir kısım hissesinin, konjonktörün de uygun olması durumunda, bu yıl içinde halka arzını planladıklarını bildirdi. 
     Kacar, yönetim olarak halka arz oranını yüzde 15 olarak düşündüklerini, ancak kesin hisse miktarına ortakların ve belirlenecek yatırım bankasının karar vereceğini belirtti. 
     Kacar, Vakıfbank Genel Müdürlüğü'nü İstanbul'a taşımayı arzu ettiklerini, bunun için 2 yıllık bir periyotta strateji geliştirmeyi istediklerini de vurguladı. 
     
     ''VAKIFBANK 850 TRİLYON LİRAYA YAKIN KAR EDECEKTİR'' 

     Vakıfbank Genel Müdürü Ahmet Kacar, Bankanın karının 2005 yılı için 650 trilyon lira öngörüldüğünü belirterek, ''ama Vakıfbank, 850 trilyon liraya yakın kar edecektir'' dedi. 
     Kacar, Bankanın 2002-2004 yılları arasındaki faaliyetlerine ilişkin düzenlediği basın toplantısının ardından soruları yanıtladı. 
     Bankanın 2005 yılı karına ilişkin soruya karşılık Kacar, Vakıfbank'ta artık karsızlığa sebep olan kaçakların olmadığını, karsızlıkta en büyük problemin kayıp, batık krediler olduğunu söyledi. 
     Vakıbank'ta artık problemli krediler nedeniyle bir karsızlık söz konusu olamayacağını ifade eden Kacan, şunları kaydetti 
     ''Vakıfbank'ın izlediği politikalar dünya ve ülke ekonomisi ile örtüşen politikalardır. Vakıfbank, ülkenin geleceğini görebilmektedir. Geçmişte verdiğimiz krediler gelecekte karlı hale gelebiliyor. Müşteri portföyümüz çok zengindir, müşterimizin de ancak yüzde 50'sini değerlendirebiliyoruz.'' 2005 yılında bankanın bir yeniden yapılanma programı başlattığını da bildiren Kacan, ''Özelleştirmedeki danışman firmamız Mckenzie, 2 aylık dönem içinde bankada yaptığı incelemeler sonucunda ortaya çıkan problemleri ortadan kaldırmak üzere, bu firma ile 6 ay süre ile yeniden yapılandırma anlaşması yaptık'' şeklinde konuştu. Kacan, bu çalışmanın Banka'nın reorganizasyonu şeklinde olacağını, şubelerin operasyonel yüklerden arındırılıp, satış odaklı hale getirileceğini, daha az maliyetle işlem yapılabilmesinin sağlanmasının amaçlandığı çalışma ile bankanın 2005 yılı içinde yeniden yapılandırma süreci yaşayacağını kaydetti. 
     
     ÖZELLEŞTİRMEDE YATIRIM BANKASI 

     Kacan, banka hisselerinin ne kadarının halka arz edileceğininse tamamen ortaklarla-yatırım bankasının beraber karar vereceği bir konu olduğunu söyleyerek, ''Banka yönetimi olarak bizim kafamızdan geçen bir yüzde 15'lik kısım ama bu rakam farklılaşabilir, o da ortaklarla yatırım bankasının karar vereceği olaydır'' dedi. 
     Genel Müdür, yatırım bankasının seçiminin de önümüzdeki 1 ay içinde yapılabileceğini söyledi. 
     Vakıflar Genel Müdürü ve Vakıfbank Yönetim Kurulu Başkanı Yusuf Beyazıt da, özelleştirme konusunda şunları kaydetti 
     ''Özelleştirme olayında halka arz edilmesi doğru bir değerlendirmedir. Zaten vakıflar halkın vakıflarıdır, onun için amacı halka hizmet olan vakıfların yine sermayesinin halka arz edilmesi mali açıdan da doğru sistemdir.'' Genel Müdür Kacan, bankanın yeni ürün sunumu ve Başbakanlık binalarının tamiratı konusunda ise şunları söyledi 
     ''Vakıfbank sektörde yeni ürünler çıkarmada öncü olmuştur. Biz her ay yeni bir ürün çıkarıyoruz. 2005 yılında da bu politikaya devam edeceğiz. Şu an gündemde olan, özellikle kredi kartı faizlerinin farklı bir metoda göre düşürülmesi ve konut kredisi faizlerinin düşürülmesi. Önümüzdeki hafta bu konuda yeni bir duyuru yapılacak. 
     Başbakanlık binasının tamiratı ise banka kamu kuruluşları ile yoğun çalışan bankadır, bu ilişkiler tamamen ticarete dayanmaktadır. Vakıfbank'ın yaptığı her işlemin arkasında karlılık yatar, kazanç vardır. Vakıflar Genel Müdürlüğü'nün malıyız ama vakıf değiliz.. İşlemlerde ticareti gözetiriz, Başbakanlıkta olan da tamamen ticarete dayanmaktadır. Bankalar kuruluşlara birtakım sponsorluk yapmaktadırlar. Bizim de yaptığımız bu çerçevededir. Bunun altında tamamen karşılıksız işlem yoktur, bankamız kazandıysa karşı kuruma gerekli sübvansiyonunu yapmıştır.'' 
     
     ''BİLANÇOLAR NET Mİ BRÜT MÜ '' 

     Bankanın bilançosuna ilişkin soruyu da yanıtlayan Genel Müdür, Vakıfbank'ın geçmişle uğraşmayacağını, hatalı olan varsa bunun hesabını soracağını ve tahsilatlarına ayrım yapmadan devam ettiğini bildirerek, ''ama kimsenin de işini bozmak değildir amacı. Amaç müşterileri yaşatmaktır. Banka 1 kuruşunu kimsede bırakmaz alır, müşterinin işini bozmadan hallederiz'' dedi. 
     Kacar, Vakıfbank'ın dünyanın en çok denetlenen bankası olduğunu, Vakıfbank'ın bilançosunda manipülasyon olmayacağını, buna hiçbir otoritenin izin vermeyeceğini belirtti. 
     Kacar, Genel Müdürlüğün İstanbul'a taşınması konusundaki soruyu da şöyle yanıtladı . 
     ''Ülkemizin bir finans merkezi olsun istiyoruz, İstanbul iyi bir aday. Birçok banka tamamen İstanbul'da, sadece biz kamu bankaları kaldık. Bu çerçevede de İstanbul'da olmayı arzu ediyoruz. 2 yıllık periyot içinde bir strateji geliştireceğiz ve bankanın merkezini İstanbul'a taşımayı istiyoruz. Bu çerçevede yeni oluşacak birimleri İstanbul'da oluşturmaya gayret ediyoruz.'' 
     
     TMSF'DEN ALINAN BORÇ 

     Genel Müdür Kacar, bankanın verdiği uzun vadeli krediler ile TMSF'dan alınan krediye ilişkin olarak da şunları kaydetti 
     ''Uzun vadeli kredilerin ne kadar uzun olduğu değil, büyüklüğü, kaynaklarla desteklenip-desteklenmediği önemli. Vadeli hesaplarımızın ortalaması 22 ay. Bankanın mevduatının yüzde 2'si vadesiz mevduat, onun için de bankanın kaynak yapısı uzun vadeye elverişlidir. Biz 20 yıl vadeyi çıkarırken bunu kaynak temini yönüyle de destekliyoruz. Şu anda bankaya uzun vadeli Türk Lirası kredi vermeye yönelik teklifler var, yabancı bankalar Türkiye'nin geleceğine 20 yıl süreli yatırım yapmakta bir risk görmezken...Biz de bu ülkenin 20 yıllık geleceğine yatırım yapmaya açığız. 
     TMSF'den alınan sermaye benzeri kredi 213 trilyon lira. Bankanın bu Genel Kurulu'nda ortaklar, bankanın halka açılması yönünde karar verirse, aynı kurulda bu kredinin de TMSF'ye iadesi yönünde karar alırsa, Nisan-Mayıs aylarında halka açılmadan önce TMSF'ye geri iade edeceğiz.'' 
     
     NEMA KREDİSİ 

     Ziraat Bankası'nın nema kredisine ilişkin görüşlerinin sorulması üzerine Genel Müdür Kacar, 1.5 yıl önce bir Vakıfbank çalışanının nemalara rehin alma yoluyla kredi verme konusunu gündeme getirmesi üzerine, Ziraat Bankası'na teklif götürdüklerini söyledi. 
     Kacar, ''Ziraat, o zaman bunun mümkün olmadığını söyledi. Şu an Ziraat Bankası böyle bir potansiyeli kendisinde gördü ve bize göre iyi bir işlemdir, tebrik ediyoruz'' dedi. 
     Kacar, Vakıfbank'ın KOBİ'lerin ana bankası olma iddiasını 2005'de de sürdüreceğini sözlerine ekledi. 

     
</TEXT>
</DOC>
