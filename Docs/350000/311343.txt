<DOC>
<DOCNO> 311343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/soneko41.html </URL>
<DATE> 2005/02/01/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Unakıtan Sigaradaki ÖTV artışı, diğer zamların habercisi değil 
</HEADLINE>
<TEXT>

     Maliye Bakanı Kemal Unakıtan, sigaradaki ÖTV artışının, ''diğer zamların habercisi olmadığını'' bildirdi. 
     Maliye Bakanı Unakıtan, SEKA İzmit İşletmesi'nin Kocaeli Büyükşehir Belediyesi'ne devrine ilişkin kararı açıkladığı basın toplantısında, soruları da yanıtladı. 
     Mahkemenin yürütmeyi durdurma kararının ardından bir üst mahkemeye itirazda bulunup bulunmayacaklarının sorulması üzerine Unakıtan, ''Kararı görelim ondan sonra'' cevabını verdi. 
     Bakan Unakıtan, bir soru üzerine, İzmit İşletmesi'ndeki işçilerin kıdem ve ihbar tazminatlarının tutarının 18 trilyon lira olduğunu açıkladı. 
     Unakıtan, SEKA İzmit İşletmesi'nin makinalarının satışının ihale yöntemiyle yapıldığını ve en yüksek fiyatı verene satıldığını ifade etti. 
     Murgul Bakır İşletmeleri için alınan kapatma kararının da uygulanıp uygulanmayacağı sorusuna karşılık Unakıtan, bu konuda bir çalışma devam ettiğini, buradaki maden bitmişse fabrikanın kapatılacağını, bitmemişse burasının işletilmesine yönelik özelleştirileceğini kaydetti. 
     
     SİGARADAKİ ÖTV ARTIŞI 
     Sigaranın maktu ÖTV'sinde yapılan artışın TEKEL'in özelleştirmesine olumsuz yansıyacağı yönündeki görüşlerin hatırlatılması üzerine Unakıtan, ''Maliye Bakanlığı kendi planlaması içinde, zamanı gelince kararları alır ve uygular'' dedi. 
     Bu tür düşüncelerin olabileceğini, sonunda bunların bazılarının haklı, bazılarını ise haksız çıktığını söyleyen Unakıtan, özelleştirme ile ilgili çalışmaların ayrı platformda yürüdüğünü söyledi. 
     ÖTV artışının fiyatlara yansıması konusunda ise Unakıtan, ''Onların fiyatlarına karışmayız, kendileri bilirler. Biz kendi politikamızı yürütürüz. Şirketlerin kendi kararlarıdır'' değerlendirilmesinde bulundu. 
     
     SIRADA BAŞKA ÖTV ZAMMI VAR MI 
     Sigara ve içkiden sonra, özellikle tüketim mallarında bir ÖTV artışı olup olmayacağı yönündeki soru üzerine Unakıtan, ''ÖTV'ye bir kere zam geldi, bu diğerinin habercisi'' gibi bir düşüncenin, eskiden geçerli olduğunu söyledi. 
     Şimdi icap etmedikçe hiç bir şeye zam yapmadıklarını ifade eden Bakan Unakıtan, ÖTV'deki bir artışın diğerlerinin habercisi olmadığını vurguladı. 
     Unakıtan, hele hele buzdolabı gibi, vatandaşın tabii ihtiyaçlarını daha zor duruma sokma niyetinde olmadıklarını söylerken, ''Bu ÖTV artışı diğer zamların bir habercisi değildir'' dedi. 
     
     VERGİ İNDİRİMİ 
     Vergi indirimi konusuna da değinen Maliye Bakanı, çeşitli ülkelerin yabancı sermayeyi çekmek amacıyla vergi indirimine gittiklerini hatırlatırken, bunlarla rekabet etmek için Türkiye'nin indirim mecburiyetinde olduğunu kaydetti. 
     Unakıtan, ''Ben burada yüksek vergiyle onlarla rekabet edeceğim, bu imkansız. Benim alnımda da enayi yazmıyor. Ben de ona göre gerekeni yaparım. Bu memlekette yatırımları artırmak mecburiyetindeyiz'' diye konuştu. 
     Geçen yılki özel sektör yatırımlarının 50-60 katrilyon lira civarında olmasını beklediklerini kaydeden Unakıtan, istikrar olduğu sürece yatırımların artacağını, bu yatırımlar içinde de yabancı yatırımcıların payının yükseleceğini belirtti ve ''Yabancı yatırımcı yatırımcılardan da kimse rahatsız olmasın, çünkü paranın rengi olmaz. Her yatırımcının başımızın üstünde yeri var'' dedi. 
     Vergi indirimi konusunda Maliye'nin her zaman çalışması olduğunu, ancak emin olmadan adım atmadıklarını söyleyen Maliye Bakanı, ''Onların ince hesapları ve dengelerini iyice hesaplamak mecburiyetimiz vardır'' dedi. 
     
     ERDEMİR ÖZELLEŞTİRMESİ 
     Erdemir özelleştirmesinin 'blok olarak' yabancılara satışına itirazlar olduğunun hatırlatılması üzerine Unakıtan, özelleştirmede maksadın, devletin ekonomik faaliyetlerden kurtarılması olduğunu hatırlattı. 
     Şimdiye kadar yabancı sermaye gelmiyor eleştirileri olduğunu da hatırlatan Unakıtan, ''Bu sefer de yabancıya burası satılmasın deniyor. Yabancı gelince ne yapacak Yani sırtına alıp götürecek mi Fabrika yine orada yabancıların gelmesi teknoloji de getirecek yeni bir sistem de getirebilir. Ayrıca yabancı sermaye de gelebilir'' dedi. 
     ''Varsa parası gelsin alsın yerli'' diyen Unakıtan, Ataköy özelleştirmelerini örnek göstererek, yabancılardan fazla para veren yerli şirketin ihaleyi kazandığını hatırlattı ve ''Parayı veren düdüğü çalar'' dedi. Unakıtan, şöyle devam etti 
     ''Erdemir'de de varsa girecek yerli şirket girsin güzel güzel, her şey gayet şeffaf, açık. Fırsat eşitliğine dayalı şekilde herkesin gözünün önünde yapılıyor. O zaman kendine güvenen gelsin, versin parayı alsın...Yabancı sermayenin gelmesinin istiyorsak onlarında önünü açmamız lazım. Fırsat eşitliğini sağlamamız lazım.'' 
     
     2005 ÖZELLEŞTİRME PROGRAMI 
     2005 yılı Özelleştirme Programı'nın ne zaman açıklanacağına ilişkin soruya ''yakında'' yanıtını veren Unakıtan, 2005'in, özelleştirme için iyi bir yıl olacağını kaydetti. 
     
</TEXT>
</DOC>
