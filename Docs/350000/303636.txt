<DOC>
<DOCNO> 303636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun42.html </URL>
<DATE> 2005/01/05/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Murat Demirel ve eşi Türkiye'ye gönderiliyor 
</HEADLINE>
<TEXT>

     Metin Akın bildiriyor 

      Hakkında yurtdışına çıkış yasağı olmasına rağmen eşi ve bir arkadaşıyla balıkçı teknesiyle yılbaşı gecesi Bulgaristan'a kaçak yoldan giriş yapmaya çalışırken Burgaz kentinde yakalanan Egebank'ın eski sahibi Murat Demirel ve ABD vatandaşı olan eşi Ayşenur Esenler'in Türkiye'ye sınır dışı edileceği bildirildi. 
     Burgaz Soruşturma Servisi'nden üst düzey bir yetkili, A.A muhabirine yaptığı açıklamada, sınır dışı işleminin en geç üç gün içerisinde yapılacağını söyledi. 
     Bulgaristan yasalarına göre, sınır ihlalinde bulunan bir yabancının geldiği ülkeye sınır dışı edilmek zorunda olduğunu belirten yetkili, ''Yasa gayet açık. Bizim yapacağımız, sınır ihlali ile ilgili gerekli cezayı belirledikten sonra bu kişileri geldikleri ülkeye, yani Türkiye'ye sınır dışı etmektir. Bunun başka bir yolu yok. Bu işlemin de en geç 3 gün içinde yapılacağını düşünüyorum'' dedi. 
     
     DAVANIN CUMA GÜNÜ SONUÇLANMASI BEKLENİYOR 
     Bulgaristan sınır kanununu ihlal etmekle suçlanan, sabit adres bildiriminde bulunmak ve Bulgaristan'ı terk etmemek şartıyla serbest bırakılan Yahya Murat Demirel ile eşi hakkındaki davanın cuma günü sonuçlanması bekleniyor. 
     Burgaz bölge mahkemesinin bu suçla ilgili cezayı belirlemesinin ardından, Demirel ve eşinin Dereköy gümrük kapısından Türkiye'ye sınır dışı edilmeleri bekleniyor. 
     Hukukçular, sınır kanununu ihlal suçunun cezasının para cezasına dönüştürüleceği görüşünde birleşiyor. 
     
     MURAT DEMİREL'E ZİYARETÇİ AKINI 
     Murat Demirel ve eşi, davanın sonuçlanmasını, Burgaz kentinde bir turizm firması aracılığıyla kiraladıkları ve adresi tespit edilemeyen bir villada bekliyor. Gazetecilerle görüşmeyen Demirel çiftini Türkiye'den çok sayıda kişinin ziyaret ettiği öğrenildi. Yakın dost ve akrabalarıyla görüşen Yahya Murat Demirel'in içinde bulunduğu durumdan en az zararla ne şekilde kurtulabileceğini planlamaya çalıştığı bildirildi. 
     Demirel'i ziyaret eden kişiler arasında avukatların çoğunlukta olması dikkat çekiyor. 
     
</TEXT>
</DOC>
