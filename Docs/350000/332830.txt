<DOC>
<DOCNO> 332830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/yasam/yas02.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
15 ülkenin polisi bir aracı izledi 
</HEADLINE>
<TEXT>


Türkiye'den Almanya'ya kadar 15 ayrı ülkenin polisinin takip ettiği bir araçta 114 kilo eroin ele geçirildi 

TOLGA ŞARDAN Ankara 

Türkiye ile Almanya arasında yürütülen Örümcek Operasyonu'nda 15 ülkenin polisi görev aldı. Toplam 114 kilogram eroinin ele geçirildiği ve 23 kişinin gözaltına alındığı operasyonda, 15 ülkenin polisi yaklaşık, 4 bin kilometre boyunca uyuşturucu taşıyan aracı birbirine devrederek izledi. 
Almanya'daki sokak çetelerinin uyuşturucu pazarlamasına yönelik çalışmalar yapan Alman polisi, bir süre önce Türkiye'den bu çetelere uyuşturucu gönderildiğini saptadı. Bunun üzerine Almanya'dan gelen özel bir heyetin, Kaçakçılık ve Organize Suçlarla Mücadele Dairesi KOM ile yaptığı görüşmede operasyon kararı alındı. 

3800 kilometre izlendi 
Alman Federal Kriminal Dairesi'nin BKA , Türkiye-Almanya hattındaki takiplerinde, Türkiye'den Almanya'ya düzenli uyuşturucu madde gönderildiği tespit edildi. Uyuşturucu madde taşıyan araç 3800 kilometre izlendi. Türk polisi İpsala sınır kapısına kadar takip ederken, çıkışın ardından diğer ülke polisleri devreye girdi. Takipte 15 ülkeye ait polisler görev aldı. Takipte son noktayı Frankfurt'ta koyan Alman polisi, alıcılarla birlikte 9 kiloluk eroin ele geçirdi. 
4 ay süren operasyonda, Almanya'daki alıcılar, dağıtıcılar ile sevkıyatın organizatörleri ve teslimatçıları da gözaltına alındı. 


</TEXT>
</DOC>
