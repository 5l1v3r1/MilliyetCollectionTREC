<DOC>
<DOCNO> 316990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sonspo22.html </URL>
<DATE> 2005/02/20/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Fenerbahçe, Kayserispor maçı öncesi notlar... 
</HEADLINE>
<TEXT>

     Fenerbahçe'nin savunma oyuncusu Fabio Luciano, sakatlığı nedeniyle Kayserispor ile yapılan lig maçının kadrosundan çıkarıldı. 
     Basına kapalı yapılan dün akşamki antrenmanda sağ ayak bileğinden sakatlanan Fabio Luciano'nun bugün çekilen MR'ı sonucunda, yaygın ödem olduğu tespit edildi. 
     Kulüp doktoru Ethem Kavukçu, futbolcunun durumuyla ilgili yaptığı açıklamada, Luciano'yu 24 Şubat Perşembe günü deplasmanda Real Zaragoza ile yapılacak UEFA Kupası 3. tur rövanş maçına yetiştirmeye çalıştıklarını belirtti. 
     
     DENİZ İLK 11'DE 

     Fenerbahçe Teknik Direktörü Christoph Daum, ligde bir hafta aradan sonra Deniz'i 11 kişilik kadroya dahil etti. 
     En son ligin 19. haftasında deplasmanda Samsunspor karşılaşmasında ilk 11'de sahaya çıkan Deniz, İstanbulspor maçında yedekler arasında yer bulmuştu. 
     Deniz, karşılaşmada savunmanın solunda görev yaparken, Alman çalıştırıcı, Ümit'i uzun bir aradan sonra savunmanın solundan alarak orta alanda görevlendirdi. 
     Sarı-lacivertlilerin Real Zaragoza ile yaptıkları UEFA Kupası 3. tur ilk maçında kart cezası nedeniyle forma giymeyen Aurelio, takımdaki yerini alırken, bu karşılaşmada Aurelio'nun yerine görev yapan Selçuk Kayserispor karşısında yedekler arasında yer buldu. 
     Uzun süren sakatlık döneminin ardından yaklaşık bir haftadır takımla birlikte çalışmalara katılan Pierre Van Hooijdonk, maç kadrosunda yer almadı. 
     
     
     TARAFTAR SELÇUK'A MORAL VERDİ 

     Real Zaragoza maçındaki performansı nedeniyle tribünlerce ıslıklanıp yuhalanan Selçuk, bu kez taraftarların tezahüratıyla moral buldu. 
     Migros tarafındaki kale arkası tribünlerinden, Selçuk henüz sahaya çıkmadan başlayan tezahüratlar sonrasında sahaya gelen sarı-lacivertli futbolcu, tribünlere giderek kendisine sevgi gösterilerinde bulunan taraftarları selamladı. 
     İki takımda hakemlerle birlikte sahaya çıktığı sırada ise maraton üst tribünde Selçuk yazılı pankart açıldı. 
     Takımlar sahaya çıktığı sırada ise numaralı tribünde bulunan bir grup taraftar, Selçuk ve Daum'u tribün kenarına çağırarak çiçek verdiler. Bu sırada kale arkası tribününde ''Sizinle gurur duyuyoruz'' yazılı pankart açıldı. 
     Bu arada iki kulübün yöneticileri, hakemlere maç başlamadan önce çiçek verdi. 
     
     TRİBÜNLERDE BOŞLUKLAR 

     Sarı-lacivertli taraftarların 3 gün önce UEFA Kupası'nda tamamen doldurdukları Fenerbahçe Şükrü Saracoğlu Stadı'nın tribünlerinde bu kez boşluklar oluştu. 
     Öte yandan PAF Ligi'nde Fenerbahçe, Dereağzı Tesisleri'ndeki sahada yapılan maçta Kayserispor'u Emrah 2 , Taylan ve Volkan'ın golleriyle 4-0 mağlup etti. 
     
</TEXT>
</DOC>
