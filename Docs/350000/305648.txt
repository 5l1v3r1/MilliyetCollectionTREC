<DOC>
<DOCNO> 305648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/siyaset/siy03.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciye ev yok 
</HEADLINE>
<TEXT>


Cumhurbaşkanı Sezer'in Afyonkarahisar'daki dairesi 250 YTL'ye kiraya verilecek. Ancak abla Ayfer Sezer, evin öğrenciye verilmesini düşünmediklerini söyledi 

ONUR BAYRAK Afyonkarahisar DHA 


Cumhurbaşkanı Ahmet Necdet Sezer'in ailesine ait Afyonkarahisar'daki eve kiracı aranıyor. Tamamı Sezer ailesine ait olan Dumlupınar Mahallesi Yüzbaşı Bayburtlu Agah Caddesi'ndeki 3 katlı binanın en üst katında Cumhurbaşkanı Sezer'in iki ablasından Ayfer Sezer oturuyor. 

Aileye verilecek 
İlk katında kiracı bulunan binanın orta katının da 250 YTL'ye kiraya verileceği belirtiliyor. Sezer'in ziyaretleri sırasında zaman zaman konakladığı Ayfer Sezer'e ait dairenin alt katındaki dairenin tadilattan geçirildiği, sobalı olduğu ve aileye verileceği kaydediliyor. 
Sezer'in ablası Ayfer Sezer, oturduğu dairenin alt katındaki daireyi 250 YTL'ye kiraya vereceklerini ve öğrenciye kiralamayı düşünmediklerini söyledi. 

Ev bakımlı ama... 
Uzun süredir Afyonkarahisar'da kiralık daire aradığını belirten Kocatepe Üniversitesi öğrencisi Sibel Aydoğan, 3 katlı binanın Sezer ailesine ait olduğunu bildiğini, ancak üniversite öğrencisi olduğu için girişimde bulunmadığını belirtti. Yaklaşık bir haftadır ev aradığını söyleyen üniversite öğrencisi Serkan Sivri de, şöyle konuştu "Sezerler'e ait ev bakımlı, ama öğrenciye verilmiyor." 


</TEXT>
</DOC>
