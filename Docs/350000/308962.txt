<DOC>
<DOCNO> 308962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur29.html </URL>
<DATE> 2005/01/24/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
İyi haberlerle gel... Lösemi hastası Esin tedavi için Almanya'ya gitti 
</HEADLINE>
<TEXT>

     Lösemi hastası Esin Köse, tedavi amacıyla ailesiyle birlikte Almanya'ya gitti. 
     Atatürk Havalimanı'na sedye ile getirilen Esin'in 8 babası Ahmet Köse, gazetecilere yaptığı açıklamada, kızını Gothe Üniversitesi'ne öncelikle doktorlar tarafından tanınması için götürdüklerini belirterek, ''Daha önce bir başvurumuz olmuştu. Ama bizzat kendileri örnek almak istediler. Yaklaşık 10 gün önce Türkiye'ye geldiler ve örnek aldılar. Şu an laboratuvar çalışmaları devam ediyor'' dedi. 
     Almanya'ya gidişlerini 20 gün geciktirdiklerini anlatan Köse, şöyle konuştu 
     ''Daha önce gitseydik geri dönmemiz gerekirdi. Esin burada programlanmış bir tedavi alıyor. O nedenle hoş olmayacaktı. Yarın sabah 09.30'da Gothe Üniversitesi Çocuk Hematolojisi Bölümü'nde Esin'in randevusu var. Yaklaşık 3-4 gün süren tetkikleri yapılacak. Devam eden tedavisi ile ilgili bilgiler aktarılacak. Rapor götürüyoruz. Sonraki gelişmeleri biz de merak ediyoruz.'' Ahmet Köse, bugüne kadar sürdürdükleri mücadelenin, Esin'in sağlığını kazanması için olduğunu belirterek, ''Umuyoruz ve diliyoruz ki, kaybedilen 1.5 seneye rağmen Esin'in sağlığıyla ilgili iyi şeyler olur. 2003 yılının Eylül ayında gidilebilseydik, yani Türkiye'de kemik iliği bulunamadığı belirtildiği zaman... Daha rahat olacaktık. Çünkü Esin, o zaman MSD idi. Şimdi biraz daha kuşkulu gidiyoruz'' dedi. 
     Esin'in yaşadıklarının 21. yüzyılda yaşanmaması gereken bir durum olduğunu vurgulayan Köse, sözlerini şöyle sürdürdü 
     ''İnsan hayatının önüne birtakım bürokratik engellerin konulmasını anlayamıyorum. Öncelikle bu tedavinin Türkiye'de yapılmasını isterdik. Ama siz bu tedaviyi veremiyorsunuz ama buna rağmen 'göndermeyiz' demek anlaşılır bir şey değil. Üstelik kazanılmış 2 mahkeme kararına rağmen, gecikmeler yaşadık. SSK'nın bu olayı basit bir alacak verecek meselesi gibi ele alıp, Yargıtay'a götürmesi bile hiç hoş bir şey değil. Umuyoruz bundan sonraki uygulamalar daha iyi olur. Yasa çıktı, verilen mücadeleyle birlikte. Ama prosedür, hala SSK'lıların yapısını göz önüne alırsanız insanlarımızın yerine getirmesi oldukça güç.'' Ahmet Köse, Esin ve eşi Katerina Köse'nin SSK tarafından Almanya'ya gönderildiğini ifade ederek, ''Normal olarak SSK'nın Dışişleri Bakanlığı aracılığıyla yaptığı bağlantı yaklaşık bir haftalık. Kemik iliği nakli için gidiyor. Yeni birtakım gelişmeler, duraklamalar oldu. Tam bilemiyoruz. Normal tedavi süreci 3 aylık planlandı. Esin'i geri döndürmek istemiyoruz. Kalıcı olarak, tedavisine başlamak üzere gidiyoruz'' diye konuştu. 
     
     KÜÇÜK ESİN'İN ÖZLEMLERİ 

     Küçük Esin de, ''Öncelikle bir an önce iyileşip eve dönmek istiyorum. Kardeşimle oynamak, ona derslerinde yardım etmek, yüzmek istiyorum'' dedi. 
     Anne Katerina Köse de, çok mutlu olduğunu, aynı zamanda korktuğunu ifade ederek, ''En fazla çabuk eve dönmek istiyorum. Basına ve herkese teşekkür ediyorum. Orada bütün tahliller sıfırdan başlayacak'' diye konuştu. 
     Esin'i uğurlamaya gelen kız kardeşi Eda Köse de, ablasının bir an önce iyileşmesini istediğini ve çok mutlu olduğunu söyledi. 
     Esin ile kardeşi Eda'nın uğurlama sırasında el ele tutuşarak birlikte yürümesi dikkat çekti. 
     
</TEXT>
</DOC>
