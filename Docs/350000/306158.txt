<DOC>
<DOCNO> 306158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonsiy16.html </URL>
<DATE> 2005/01/13/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
CHP'li muhalifler "ortak aday" arıyor... 
</HEADLINE>
<TEXT>

     CHP'nin eski genel sekreterlerinden Ertuğrul Günay, Şişli Belediye Başkanı Mustafa Sarıgül'ün henüz adaylığını açıklamamasının önemli, olumlu ve sorumlu bir davranış olduğunu belirterek, ''Sarıgül de dahil olmak üzere muhalefeti kucaklayacak yeni ve büyük çapta bir ortak davranışa ihtiyaç var'' dedi. 
     CHP'nin 29-30 Ocak tarihlerinde yapılacak 13. Olağanüstü Kurultayı öncesinde muhaliflerin ''Ortak aday'' arayışları devam ediyor. 
     Günay, AA muhabirine konuya ilişkin yaptığı açıklamada, Mustafa Sarıgül'ün Samsun'da yaptığı bölge toplantısında adaylığını açıklamadığına dikkat çekti. 
     Bunu önemli, olumlu ve sorumlu bir davranış olarak önemsediğini ifade eden Ertuğrul Günay, şunları söyledi 
     ''Böyle bir dikkati içinde bulunduğumuz aşamada herkesin göstermesi gerekiyor. Önceki kurultayda, parti hukuku, tüzüğü çiğnenirken Sayın Baykal'a destek vermiş olanların bugün olağanüstü kurultayda aday olarak ortaya çıkarak, genel merkezin değirmenine su taşımaması gerekiyor. Önümüzdeki günlerde Sarıgül de dahil olmak üzere bütün muhalefeti kucaklayacak olan yeni ve büyük çapta bir ortak davranışa ihtiyaç var.'' Günay, bu yönde adım atılması durumunda genel merkez yönetimi ile genel başkanın değiştirileceğini ve CHP'nin önündeki engellerin aşılması yönünde büyük bir adım atılmış olacağını savundu. 
     
</TEXT>
</DOC>
