<DOC>
<DOCNO> 307588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur25.html </URL>
<DATE> 2005/01/18/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Bombalı eyleme hazırlanan 2 terörist yakalandı 
</HEADLINE>
<TEXT>

     Mersin'de, terör örgütü mensubu, bombalı eylem hazırlığında olduğu bildirilen 2 kişi yakalandı. 
     Mersin Emniyet Müdür Vekili Süleyman Ekizer, düzenlediği basın toplantısında, Terörle Mücadele Şube Müdürlüğü ekiplerince gerçekleştirilen çalışmalarda, terör örgütü PKK Kongra-Gel üyesi olduğu belirlenen 2 kişinin yakalanarak gözaltına alındığını bildirdi. 
     Ekizer, yurtdışındaki kamplarda askeri, siyasi ve bomba eğitimi alarak, üst düzey örgüt mensuplarının talimatları doğrultusunda kamu kurum ve kuruluşlarına yönelik bombalı eylem yapma hazırlığı içinde oldukları anlaşılan Mahmut Aydın kod adlı Metin Şanlı ile A.K'nin yakalandığını bildirdi. Ekizer, üzerlerinde yapılan aramada da bir adet Rus yapımı el bombası ve bomba yapımında kullanılan malzeme ele geçirildiğini kaydetti. 
     Sorgulamaları tamamlanarak ''terör örgütüne üye olmak ve yardım- yataklık yapmak'' suçundan mahkemeye sevk edilen Metin Şanlı'nın tutuklanarak cezaevine konulduğu, A.K'nin ise tutuksuz yargılanmak üzere serbest bırakıldığı belirtildi. 
     
</TEXT>
</DOC>
