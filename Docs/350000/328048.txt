<DOC>
<DOCNO> 328048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/yazar/gunes.html </URL>
<DATE> 2005/03/29/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Sigarada vergiyi indirmeyin 
</HEADLINE>
<TEXT>


Rakıda kaçak üretim ortaya çıkınca bazı üreticiler bunu yüksek vergilerin yol açtığı yüksek fiyatlara bağlamıştı. Şimdi de sigara üreticilerinin benzer iddialarla devreye girdiği gözleniyor. Ancak bu kez konu Avrupa Birliği temsilcileriyle görüşmelere yansımış. Çünkü Türkiye dünyanın en önemli pazarlarından biri ve sigara devleri de bu büyük pazar için her gücü kullanıyor. 
Türkiye'de nüfusun yarıya yakını sigara içiyor. Üstelik bizde kadınlar da tiryaki. Aşağıdaki tabloda görüldüğü gibi, Türkiye erkekler arasında dünyada sigara içme oranı en yüksek üçüncü ülke, ama kadınlar da hesaba alınınca birinciliğe yükseliyor. Türkiye'de her 3 erkekten ikisi, her dört kadından da biri sigara içiyor. Yazık Yazık 

15 yaş üstü nüfus içinde tiryakilik Erkekler Kadınlar Ortalama Kore 70 10 40 Filipinler 65 18 42 Türkiye 63 25 46 

1970-1990 değişim Kanada -35 ABD -28 İsviçre -16 İngiltere -32 Polonya 20 Yunanistan 36 Kore 27 

Dünyada gelişmiş ülkelerde sigara tüketimi hızla düşüyor. Bunun bir yöntemi bilinçlendirme, diğeri de yüksek vergilerle sigarayı daha pahalı hale getirme. Aşağıdaki tabloda görüldüğü gibi, son yıllarda gelişmiş ülkelerde sigaraya bağımlılık hızla düştü. Ama bunun karşılığında bu devler gelişmekte olan ülkelere saldırdılar. Başta da en fazla içen ülkelere. 
Sigara üreticileri Maliye Bakanlığı'nı ikna etmek için çok önemli bir tezi ortaya koymuşlar eğer vergileri düşürmezseniz, TEKEL'le de kimse ilgilenmez, özelleştirme başarılı olamaz. Yabancı sermayeyi de çekememiş olursunuz. Öte yandan, üreticiler bir de çekici tezle ortaya çıkarak, şark tipi tütünün üretimde yüzde 80'den fazla kullanılması halinde verginin düşürülmesini istemişler. 
Kaçak rakı üretimi ortaya çıkınca kaçak sigara üretimine karşı da bir kampanya olmuştu. Daha önce 2000 yılında Çin'de, Aralık 2004 tarihinde ise İngiltere'de sahte sigara satışı saptanmış. Bu sigaraların içinde bazı maddeler daha yüksek oranda bulunmuş. Örneğin İngiltere'de yakalanan sigaralarda kadmiyum beş kat, arsenik altı kat yüksek bulunmuş katran oranının yüzde 160, nikotin oranının yüzde 80, karbon monoksit oranının da yüzde 133 daha fazla olduğu saptanmış. O tarihlerde İngiliz basınında piyasada bulunan sigaraların en az yarısının sahte olduğu haberi yer alınca, İngiliz Gümrük Bakanı da kaçakçılığın iyi kontrol edilmesi neticesinde sahte sigara yapımının arttığını bildirmiş. 
Oysa gerçek sigaralar da tüketildiğinde öldürüyor. İstatistiklere göre sigara içenlerin yarısı sigaraya bağlı bir hastalık nedeniyle kaybediliyor. Ölenlerin yarısı 22 yıl, diğer yarısı 7 yıl yaşam süresi kaybetmiş oluyor. Bu yıl dünyada sigaradan 4.9 milyon kişi, Türkiye'de de 75.000 kişi ölecek. Ancak sahte sigaranın hayatı tehdit ettiğini söylemek gülünç. Çünkü bu sahtesi yapılmış bir silahın öldürme gücünün daha fazla olduğunu söylemekle aynı. 
ABD'de sigara üzerine birçok ekonomist çalışıyor. Jonathan Gruber de MIT'de sağlık ekonomisti bunlardan biri. Gruber, tiryakinin şimdiki keyfiyle uzun ömür arasında bir tercihte bulunduğunu ve genellikle ne zaman öleceğinin farkında olmadığından içmeyi sürdüğünü savunuyor. Ancak Gruber sigaraya her yüzde 10'luk zammın yüzde 5-6 kadar tiryikiliği azalttığını da ekliyor. 
Konu açık sigara içenler içmeyenlerden 6 yıl daha kısa yaşıyor. Dünya Sağlık Teşkilatı'nın bütçesi ise sigara şirketlerinin reklam bütçelerinden 50 kat daha düşük. Tekrarlıyoruz Türkiye'de sigara AB'den 4 kat daha ucuz. Her bir paketin yol açtığı sağlık kaybı ise 45 YTL 



</TEXT>
</DOC>
