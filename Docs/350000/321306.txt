<DOC>
<DOCNO> 321306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sontur13.html </URL>
<DATE> 2005/03/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Manisa'da 31 kişi sobadan zehirlendi... 
</HEADLINE>
<TEXT>

     Manisa'da etkili olan lodos nedeniyle 31 kişinin, sobadan sızan karbonmonoksit gazından zehirlenerek hastanelere başvurduğu bildirildi. 
     Karbonmonoksit gazından etkilenerek Manisa Devlet, Merkez Efendi ve Moris Şinasi Çocuk hastanelerine başvuran 4'ü çocuk 31 kişinin, hayati tehlikelerinin bulunmadığı kaydedildi. 
     Öte yandan, şiddetli rüzgar, kentte hayatı olumsuz yönde etkiledi. Rüzgar nedeniyle elektrik telleri koptu, çok sayıda ağaç devrildi. 
     Barbaros ve Hafsa Sultan mahallelerine bir süredir elektrik verilemediği öğrenildi. 
     
     SAĞANAK YAĞIŞ... 

     Öte yandan kentte iki günden bu yana aralıklarla devam eden sağanak yağış nedeniyle Manisa Ovası'nın bazı bölümlerinin sular altında kaldığı belirtildi. Sağanak yağış nedeniyle Gediz Nehri ve nehre boşalan derelerde su taşkınları meydana geldi. 
     Manisa Ziraat Odası Başkanı Nuri Sorman, taşkınların meydana geldiği alanlarda suyun çekilmeye başladığını, yağışın zarara yol açmadığını belirtti. 
     Sorman, ''Su giriyor, ancak hemen çekiliyor. Eğer yağışlar bu şekilde 1-2 gün daha sürerse, hububat ekili alanlarda zarar oluşabilir. Ancak şimdi böyle bir durum yok'' dedi. 
     
</TEXT>
</DOC>
