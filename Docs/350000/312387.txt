<DOC>
<DOCNO> 312387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonsiy01.html </URL>
<DATE> 2005/02/04/ </DATE>
<TIME> 00.20 </TIME>
<AUTHOR>  </AUTHOR>
<HEADLINE>
Erdoğan Dünyanın her köşesinde Türkiye mucizesi konuşuluyor 
</HEADLINE>
<TEXT>

     Başbakan Recep Tayyip Erdoğan, ''Aşırılıklara prim vermeyen bir ülke olma yolunda olacağız. Hangi düşünce olursa olsun hepsinde aşırılık zararlıdır. Biz ortayı tutturacağız ve orta yolda yolumuza devam edeceğiz. İdeal olan budur. Aşırılığa giden tehlikeye düşer. Aşırılıkları tasvip etmeyeceğiz'' dedi. 
     İzmir işadamları ve sivil toplum örgütleri temsilcilerinin, onuruna verdiği yemekte konuşan Erdoğan, Hükümet olarak göreve geldikleri dönemden bu yana ''ben yaptım oldu'' zihniyetiyle hareket etmediklerini belirterek, bu anlayışa göre hareket eden partilerin geçmişte Türkiye'ye ödettikleri bedellerin ne olduğunun görüldüğüne dikkati çekti. 
     Toplumun her kesiminin görüş ve önerilerine kulak verdiklerini belirten Erdoğan, ekonomide elde edilen başarılara ilişkin bazı kesimler tarafından aslı astarı olmayan yorumlar yapıldığını söyledi. Erdoğan, şunları kaydetti 
     '' Başarının nedeni dış faktördür, başka faktörlerdir, şudur, budur şeklinde yorumlar duyuyoruz. Bu kanaatimce psikolojik bir sorundur. Bir özgüven sorunudur diye düşünüyorum. Güce sahip olduklarının farkında olmayan, başkalarının başarısını mucize gibi gören, özgüveni yaralı bir bakış açısıdır. 
     Kimse başarının kökünü başka yerde aramasın. Bu başarı hep beraber bizimdir, milletimizindir. Türkiye ekonomide tartışmasız bir başarı grafiği çizmiştir. Türkiye'ye inancı zayıf olanlar, güzel şeylerin de olabileceğine bir türlü aklı yatmayanlar var. Türk insanı bunu başarır. Bunun olabileceğini göstereceğiz. Bu sıkıntısı olanlar sıfırları atılmış YTL'ye baksınlar, Türkiye'nin nereye gittiğini görsünler. Faiz oranlarına büyüme oranlarına, bütçe gerçekleşmesine, dünyada artan itibarına baksınlar, tabloları önlerine koyup rakamları kıyaslasınlar. Onların da Türkiye'nin şahlanmasını göreceklerine, anlayacaklarına inanıyorum. Türkiye küresel bir güç olma yoluna girmiştir. Bu yoldan geri dönüş asla yoktur.'' 
     
     BİZZAT BAKANLAR DİNLİYOR 
     Başbakan Erdoğan, bürokratik oligarşinin ''olmazlar ve çözümsüzlükler üzerine kurulu olduğunu'', bu nedenle bakanlara görüş ve önerileri, bürokratlar aracılığıyla değil kendilerinin dinlemesi talimatını verdiğini kaydetti. 
     Davos'ta düzenlenen Dünya Ekonomik Forumu'nda dünyada marka olan firmaların yöneticileri ile yaptıkları görüşmede Türkiye ile ilgili genel kanaatin çok olumlu olduğunu gördüklerini dile getiren Erdoğan, ''Almanya, Avusturya ve Hollanda YTL tahvili çıkardı. 450 milyon YTL'' dedi. 
     Böyle bir şeyin geçmişte görülmediğine dikkati çeken Erdoğan, ''Bakınız nereden nereye geldik. Bu rakam şimdi yeni gelen haberlere göre daha da artacak. 2 Şubat-27 Şubat arasındaki bu gidiş, çok daha farklı bir hale gelecek. Nasıl oluyor bu güvenle, istikrarla oluyor. İşte buyrun bugün enflasyon rakamları görüyoruz. Hamd olsun 2005'e de yine gayet güzel bir şekilde başladık'' diye konuştu. 
     Dünyanın artık Türkiye'siz, Türkiye'nin dünyasız yapamayacağını belirten Erdoğan, ''Bugün dünyanın her köşesinde ekonomi çevrelerinde Türkiye başarısı ve Türkiye mucizesi konuşuluyor. Türkiye örnek ülke olarak gösteriliyor'' dedi. 
     Ekonominin geçmişteki kronik sorunlarını aştığını ifade eden Erdoğan, hükümet olarak gelecek 50 yılı şekillendirmeye çalıştıklarını, elde edilen başarılara rağmen ''ayakları yerden kesilen bir hükümet olmayacaklarını'' söyledi. 
     Başbakan Erdoğan, Hükümet olarak bireyi devletin önüne alan bir anlayışı benimsediklerini dile getirerek, ''Hiç kimsenin tribünlerde seyretme lüksü yoktur, olamaz. 'Ben paradan para kazanayım' O devir bitti. Artık taşın altına elini sokmak suretiyle para kazanma dönemidir, bunu böyle biliniz'' diye konuştu. 
     2004 yılında 64 milyar dolar ihracat, 90 milyar dolar ithalat yapıldığını kaydeden Erdoğan, bu yıl, bu açığı kontrol altına almak suretiyle ihracatın 70 milyar dolara çıkacağını ifade etti. 
     
     EĞİTİM VE SAĞLIĞA DESTEK ÇAĞRISI 
     Başbakan olarak eğitim, sağlık, adalet ve emniyete büyük önem verdiğini dile getiren Başbakan Erdoğan, eğitim ve sağlık yatırımlarına işadamlarının da destek vermesini istedi. 
     Sağlıkta yetersizlikler hakkında değerlendirmelerde bulunan Erdoğan, Türkiye'nin önemli hastanelerinden birine yaptığı ziyareti şöyle anlattı 
     ''Hastaneye gidince lavaboya gitmek istiyorum dedim. Üç-beş dakika müsaade eder misiniz dediler. Anladım ki bir durum var. Lavaboya girdim ve ben TC Başbakanı olarak çok önemli bir hastanenin bu halini görünce kahrettim. Bu, başhekim yardımcısının odasının lavabosu. Tamamen steril olması gereken bu yerde bile rezillik, pislik baştan aşağı hakim. Ne yapacaksın bu anlayışla Bir insanın ruhunda, vicdanında olur. Başhekim yardımcısı olmuşsun, doktor olmuşsun ama adam olmadıktan sonra bir işe yaramıyor. Ben burada camiayı değil, ortadaki gerçeği konuşuyorum. Maalesef bu ülkemizin gerçeği. Buraya hasta giren şifa bulamaz, sağlam giren hasta olarak çıkar.'' Gösterecekleri uygun yerlere okul ve hastane yapmaları kaydıyla şehir merkezlerindeki hastane ve okulları müteahhit firmalara verebileceklerini ifade eden Erdoğan, ''İstiyoruz ki kentsel değişim sürecini ülkemizin her yerinde gerçekleştirelim. İşadamlarımız olarak yarın bize haber vermediniz demeyin'' diye konuştu. 
     Başbakan Erdoğan, son 2 yılda yapılan duble yolun uzunluğun 4 bin 800 kilometre olduğunu kaydederek, bayramlarda kazalardaki azalmaların bu konuda nereye varıldığını gösterdiğini ifade etti. 
     
     ''TAKINTILAR'' 
     AB hedefinde sivil toplum örgütleri ile birlikte zorluklara göğüs gereceklerini belirten Erdoğan, Avrupa'da bazı kesimlerin halen ''takıntılarının bulunduğunu'' söyledi. 
     Fransa Ulusal Meclisi Başkanı'nın bugün yaptığı ziyaret sırasında kendisine laiklik ile ilgili düşüncelerini sorduğunu söyleyen Erdoğan, ''Kendisine dedim ki, laikliği sizden öğrendik ama şu anda sizden çok ilerdeyiz . İnanın bizden gerideler. Hele son dönemlerde yaşananlara baktığınız zaman gerideler. Fakat bizim bunları çok iyi hazmetmemiz lazım. Aşırılıklara prim vermeyen bir ülke olma yolunda olacağız. Hangi düşünce olursa olsun, hepsinde aşırılık zararlıdır. Biz ortayı tutturacağız ve orta yolda yolumuza devam edeceğiz. İdeal olan budur. Aşırılığa giden tehlikeye düşer. Aşırılıkları tasvip etmeyeceğiz.'' 
     
     İZMİR HAVALİMANI VE LİMANI 
     Başbakan Erdoğan, yatırımlarla İzmir Adnan Menderes Havaalimanı'nın çok yakında İstanbul ve Ankara havaalanları gibi ''uluslararası espriye'' kavuşacağını belirtti. 
     İzmir Alsancak Limanı'nın da işadamları tarafından alınıp işletilmesini isteyen Erdoğan, ''Artık bunları devletle yürütme devrini kapatalım. Bir çok dedikoduya zemin hazırlamayalım. Diyorum ki buyrun gelin, bunu özel sektör alsın. Yatırımları yapsın. Önlerinde engel varsa biz bu engelleri kaldırmaya varız. Sattığımız tüm limanlar modern hale geliyor. Dileriz ki İzmir limanı da gerçek sahiplerine kavuşur'' dedi. 
     İzmir'de uzun bir süredir bitirilemeyen Kuzey Çevre Yolunu'nun da aktarılacak kaynakla gelecek yıl bitirileceğini belirten Başbakan Erdoğan, ''Bu yıl şartları zorlayarak ancak 81 milyon YTL verdik, önümüzdeki yıl da 36 milyon YTL ayırmak suretiyle bu yolu bitireceğiz. İzmir-Manisa Yolu da Ağustos ayında her şeyiyle bitmiş olacak'' diye konuştu. 
     Başbakan Erdoğan, çıkarılan kanunla Ağustos'ta yapılacak UNIVERSIADE 2005-Dünya Üniversitelerarası Yaz Oyunları'na hazırlık çalışmalarının hızlandığını, İzmir'in Akdeniz Oyunları'ndan sonra önemli bir spor etkinliğine daha ev sahipliği yapacağını sözlerine ekledi. 
     Bu arada Başbakan Recep Tayyip Erdoğan'ı Hilton Oteli'ndeki yemekten çıkarken durduran 75 yaşındaki Vicdan Haktanır, ''Sizin çalışmalarınızı çok beğeniyorum. Çalışanın arkasındayım. Aydın'dan geliyorum. Siyaseti çok seviyorum. Biz, babadan sağcıyız. Ben bu partiyi tutucu zannediyordum. Biraz ürkmüştüm ama yaptıklarınızı tanıdıktan sonra partinize katılmak istiyorum'' dedi. 
     Haktanır'ı dinleyen Başbakan Erdoğan,''Keşke içeri gelseydiniz. Ayakta beklemeseydiniz '' diye cevap verdi. Haktanır da ''Kurallara riayet ederim. Size rahatsızlık vermek istemedim'' diye konuştu. 
     Başbakan Erdoğan, daha sonra AK Parti İzmir İl Başkanı Ali Aşlık'tan, Vicdan Haktanır'a üyelik için yardımcı olunmasını istedi. 
     
</TEXT>
</DOC>
