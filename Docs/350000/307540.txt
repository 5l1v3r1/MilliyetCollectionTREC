<DOC>
<DOCNO> 307540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonspo09.html </URL>
<DATE> 2005/01/18/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Ziya Doğan Herkes farklı bir Gençlerbirliği izleyecek 
</HEADLINE>
<TEXT>

     Gençlerbirliği'nin, ikinci yarı hazırlıklarını sürdürdüğü Belek kampı sona erdi. 
     Teknik Direktör Ziya Doğan, Antalya kampının oldukça verimli geçtiğini belirterek, ''İkinci yarıda herkes farklı bir Gençlerbirliği izleyecek'' dedi. 
     Kampın sakatlıklar ve hastalıklar dışında çok verimli geçtiğini söyleyen Ziya Doğan, ''Kampa sakat katılan kaptan Ümit ve Skoko dışında Erkan, Ali Tandoğan ile Mustafa Özkan'ın hastalıkları antrenman eksikliği yarattı. Profesyonel anlayış, birlik ve beraberlik, takımdaki oyuncuların futbol karakteri bizi memnun etti'' diye konuştu. 
     Gençlerbirliği Teknik Direktörü Doğan, taktik anlayışının oturduğuna değinerek, şunları söyledi 
     ''Oynadığımız özel karşılaşmaların ilki dışındaki maçlardaki taktik anlayışın yavaş yavaş oturduğunu gördük. 2 günlük izinden sonra Ankara'da yapacağımız antrenmanlarda ligin ilk maçı öncesi eksiklerimizin büyük bir bölümünü tamamlayacağız.'' 16 günlük Antalya kampını tamamlayıp bu akşam Ankara'ya dönecek Gençlerbirliği, 2 günlük aradan sonra 21 Ocak'ta ikinci yarı hazırlıklarını kendi tesislerinde sürdürecek. 
     Antalya'da oynadığı hazırlık maçlarının 4'ünü kazanıp 1'ini kaybeden kırmızı-siyahlılar, ilk maçta Belçika'nın GBA takımına 1-0 yenildikten sonra, 4 maçta galip geldi. Gençlerbirliği sırasıyla, Hollanda 1. Ligi ekibi De Graafschap'ı 6-0, Alman 2. Ligi ekibi Dinamo Dresden'i 2-1, Ukrayna 1. Ligi takımı Poltava'yı 2-0, sağanak nedeniyle sadece 75 dakika oynanabilen maçta ise 2. Lig A Kategorisi ekibi Çanakkale Dardanelspor'u 4-0 yendi. 
     
     SOL KANADA KAMERUNLU 
     Öte yandan, Gençlerbirliği'nin Antalya kampında denediği futbolculardan Kamerunlu sol kanat oyuncusu Wome ile sözleşme yapacağı, bu futbolcunun bugün sağlık kontrolünden geçirileceği bildirildi. 
     
</TEXT>
</DOC>
