<DOC>
<DOCNO> 344536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sondun08.html </URL>
<DATE> 2005/05/21/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İnsan Hakları İzleme Örgütü ABD askerleri Afganistan'da da işkence yaptı 
</HEADLINE>
<TEXT>

     İnsan Hakları İzleme Örgütü Human Rights Watch , "Amerikan güçlerinin, Irak savaşı başlamadan önce de Afganistan’daki cezaevlerinde tutukluların öldürülmesi ve işkence olaylarına karıştıklarını" açıklayarak, bu konuda bağımsız bir soruşturma komisyonunun kurulmasını istedi. 
     Örgüt, yayımladığı bildiride, Amerikan ordusunun 2001’den bu yana Afganistan’daki cezaevlerinde 8 Afgan’ın öldüğünü kabul ettiğini, ancak bu tutukluların Amerikan askerlerince "öldürüldüğüne" dikkati çekti. 
     Amerikan askeri üst düzey yetkililer ve Amerikan Merkezi Haberalma Teşkilatı CIA tarafından işlenen bu suçların cezalandırılmadığını ya da bu konuda yeterli bir soruşturma yapılmadığını belirten örgüt, "2002’den bu yana biri CIA tarafından, 6 tutuklunun öldürüldüğünü, 2 yıldan fazla bir süre sonra bile Amerikan Savunma Bakanlığı’nın belgelerinin bu 6 ölümden 5’inin cinayet olduğunu açıkça göstermesine rağmen, hiçbir Amerikan askerinin cinayetle suçlanmadığını kaydetti. 
     Örgütten bir yetkili, "Cezaevlerindeki işkenceler Ebu Garib’de başlamadı. Bush yönetimi ve Savunma Bakanlığı’nın talep ettiği önceki soruşturmalar, Amerikan ordusu ve CIA’nin Afganistan ve Irak’ta, Amerikan ordusunun yaptığı kötü muamelelerin önemine ilişkin sır perdesini kaldırmayı başaramadı" diye konuştu. 
     Cezaevlerindeki kötü muameleleri inceleyecek bağımsız bir komisyonun kurulması isteğini yineleyen yetkili, "cezaevlerindeki bu savaş suçlarına karışan ya da bunların yapılması için emir veren askeri yetkililerin, rütbeleri ne olursa olsun, bulunması için özel bir soruşturma komisyonunun da kurulmasını istedi. 
     
     AFGANİSTAN’DA GÜVENLİK 

     Örgüt ayrıca, Afganistan’da son haftalarda güvenliğin ciddi biçimde bozulmasından endişe duyduğunu açıkladı. 
     Afganistan’da son haftalarda siyasi kişilerin öldürülmesi, gösteriler ve saldırılar nedeniyle güvenliğin bozulduğunu belirten örgüt, bunların Afganistan Devlet Başkanı Hamid Karzai’nin Washington’a yapacağı ziyaret öncesinde olduğuna da dikkati çekti. 
     Örgüt, ABD’ye, Afganistan’da eylül ayında yapılması planlanan seçimlerden önce, uzak bölgelere ek uluslararası güvenlik gücünün gönderilmesi konusunda daha fazla çaba harcamaya ve insan haklarıyla seçim uzmanlarının sayısını artırma çağrısında da bulundu. 
     
</TEXT>
</DOC>
