<DOC>
<DOCNO> 333915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/yasam/axyas01.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne kadermiş 
</HEADLINE>
<TEXT>


Eşi terk etti, bakamadığı çocuğunu yuvaya verdi, kaza geçirdi, ameliyat masasında kalp krizi sonucu öldü... 

TAYLAN YILDIRIM DHA 

İzmir'de ameliyat masasında can veren Tamer Kurum'un, acılarla dolu bir hayata veda ettiği anlaşıldı. 
Çöp toplayarak geçimini sağlayan Kurum'a 34 , Çiğli Anadolu Caddesi'nde yolun karşısına geçmeye çalışırken 27 Mart'ta Orhan Sarıkan yönetimindeki otomobil çarptı. Bacakları kırılan Kurum, Atatürk Devlet Hastanesi'nde 12 Nisan'da ameliyat olurken, kalp krizi geçirerek yaşamını yitirdi. Gözyaşları arasında toprağa verilen Kurum'un annesi Sıdıka Kurum, oğlunun 13 yıl önce kendisinden 10 yaş büyük Cihan Alper'le evlendiğini söyledi. Çiftin evliliklerinin ilk yılında bir çocuklarının olduğunu belirten anne Kurum, çocukları 5 yaşına geldiğinde gelininin babasının ölmesiyle oğlunun çilesinin başladığını söyledi. 

Miras kaldı, terk etti 
Babasından yüklü miktarda miras kalan Cihan Kurum, iddiaya göre oğlu Engin'i de bırakarak evi terk etti, sonra da boşanma davası açtı. 
Mahkeme çocuğun velayetini baba Kurum'a verdi ve anneyi ayda 150 milyon lira 150 YTL nafakaya bağladı. O günden itibaren çöp toplayarak geçinmeye çalışan Kurum, bakamadığı çocuğunu 1 ay önce Karşıyaka Çocuk Yuvası'na verdi. Kurum'un fırsat bulup yuvadaki çocuğunu ziyaret edemediğini anlatan Sıdıka Kurum, "Eşi hiç olmazsa çocuğa sahip çıksın" dedi. 


</TEXT>
</DOC>
