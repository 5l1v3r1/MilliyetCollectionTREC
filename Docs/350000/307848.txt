<DOC>
<DOCNO> 307848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sonspo18.html </URL>
<DATE> 2005/01/19/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Ümit Karan, PAF takımıyla idmana çıktı... 
</HEADLINE>
<TEXT>

     Galatasaray'da, teknik direktör Gheorghe Hagi tarafından gözden çıkarılan Ümit Karan, bugün PAF takımıyla birlikte çalışmalara başladı. 
     Almanya'nın Borussia Mönchengladbach takımıyla yaptığı transfer görüşmesinin olumsuz sonuçlanmasının ardından yeniden sarı-kırmızılı takıma dönen, ancak A takımın çalışmalarına alınmayarak PAF takımıyla çalışabileceği belirtilen Ümit, bir gün gecikmeli olarak antrenmanlara başladı. 
     Yine A takıma alınmayan Alioum Saidou ve Faruk Gürsoy ile birlikte dün çıkması gereken antrenmana katılmadan tesislerden ayrılan Ümit Karan, PAF takımının bugünkü çalışmasına katıldı. 
     Teknik direktörlüğünü eski takım arkadaşı Suat Kaya'nın yaptığı PAF takımı antrenmanında yer alan ve düz koşuda Saidou ile birlikte en önde bulunan Ümit, daha sonra da çift kale maçta oynadı. 
     Diğer yandan, kulüp futbol şube sorumlusu Fatih Gökşen de Ümit Karan'ın idman yaptığı esnada arka sahaya geldi, ancak Gökşen'in basın mensuplarına görünmekten kaçınması dikkat çekti. 
     Ayrıca, kendisine takım aramayı sürdüren Saidou ise yaptığı açıklamada, henüz menajerinden herhangi bir kulüple anlaşıldığı şeklinde bir haber gelmediğini ve beklemede olduğunu söyledi. 
     
</TEXT>
</DOC>
