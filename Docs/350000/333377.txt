<DOC>
<DOCNO> 333377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonsiy26.html </URL>
<DATE> 2005/04/14/ </DATE>
<TIME> 20.11 </TIME>
<AUTHOR>  </AUTHOR>
<HEADLINE>
Kızılay Genel Başkanlığına Tekin Küçükali getirildi 
</HEADLINE>
<TEXT>

     Kızılay Derneği Genel Merkez Kurulu'nun bugünkü toplantısında yönetim değişikliğine gidilerek, Genel Başkanlığa Tekin Küçükali getirildi. 
     Kızılay Derneği'nden yapılan açıklamada, Genel Merkez Kurulu'nun bugünkü toplantısında yönetim kadrosunda görev değişikliği yapıldığı bildirildi. 
     Açıklamada, Kızılay Genel Başkanlığı'na Talat Yılmaz'ın Genel Başkanlığı döneminde Yönetim Kurulu üyesi olan Tekin Küçükali'nin getirildiği belirtildi. 
     Açıklamada, yarın yapılacağı bildirilen Kızılay Olağan Kongresi'ne, kurum içinden çıkarılan yeni bir Yönetim Kurulu ile gidileceği ifade edildi. 
     Görev değişimine göre, Kızılay Genel Başkanlığı'na Tekin Küçükali, Genel Başkan vekilliklerine Ahmet Lütfi Akar ve Servet Rüştü Karahan, Genel Sekreterliğe Muzaffer Komit, Yönetim Kurulu üyeliklerine Doç. Dr. Mehmet Kaan Kırali, Dr. Cihanser Erel ve Metin Altuğ getirildi. 
     Kızılay Genel Merkez Kurulu, ayrıca, Genel Müdür Vekili Ömer Taşlı'yı da bu göreve asaleten atadı. 
     Yeni Genel Başkan Küçükali, Kızılay'ı daha ileriye götürmek için tüm personelle birlikte çaba göstereceklerini belirtti. 
     
     KONGRE, ERDOĞAN'IN PROGRAMINDA 
     Kızılay Derneği, olağan genel kurulun yarın toplanacağını ilan etmişti. 
     Ankara 13. Asliye Hukuk Mahkemesi ise Kızılay'ın eski yöneticilerinden Özbek Saran'ın başvurusu üzerine, kongrenin ihtiyati tedbir yoluyla durdurulmasına karar vermişti. 
     Kızılay yöneticileri de kararın kuruma henüz tebliğ edilmemesi nedeniyle kongrenin yapılacağını duyurmuşlardı. 
     Bu arada, Başbakan Recep Tayyip Erdoğan'ın, yarın yapılacağı bildirilen Kızılay kongresine katılacağı bildirildi. 
     
</TEXT>
</DOC>
