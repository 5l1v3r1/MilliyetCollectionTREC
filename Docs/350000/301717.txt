<DOC>
<DOCNO> 301717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sontur53.html </URL>
<DATE> 2004/12/28/ </DATE>
<TIME> 23.24 </TIME>
<AUTHOR>  </AUTHOR>
<HEADLINE>
Güney Asya'ya gönderilen THY uçağı geri döndü 
</HEADLINE>
<TEXT>

     Güney Asya'daki depremden etkilenen Türk vatandaşlarını almak amacıyla bölgeye giden Türk Hava Yolları'nın THY Airbus A-340 tipi ''Aydın'' isimli yolcu uçağı, İstanbul'a geldi. 
     Beşiktaşlı Emre Aşık, Werder Bremenli Ümit Davala, Galatasaray'ın altyapı antrenörü Suat Kaya ile eşi Selen Kaya, manken Aysu Kayacı, Abdulgafur Akay, Ali Ergin Ergen, Cristina Androda Ivanıcu, Buket Valla, Oceana Valla bebek , Mirela Mandic, Ayşe Gülsoy ve Abdullah Gülsoy adlı yolcuları taşıyan uçak, saat 21.40'ta Atatürk Havalimanı'na indi. 
     İstanbul'a gelişlerinde yakınları tarafından karşılanan yolcuların, olayın etkisinden hala kurtulamadıkları görüldü. 
     Büyük bir felaketin ortasından geldiklerini ifade eden Suat Kaya, ''Bizim buraya gelmemizi sağlayan Türkiye Cumhuriyeti Başbakanı'na sonsuz teşekkür ederiz. Bizi ailelerimize kavuşturdukları için...'' diye konuştu. 
     Futbolcu Ümit Davala da şunları söyledi 
     ''Depremle kalktım. İlk işim denize atlamak oldu. Deniz gayet sakindi. İlerleyen saatlerde denizdeki sular yükseldi ve kıyıya kadar geldi. Diğer adalarda yaşanan olayları televizyondan takip ettiğimiz zaman olayın farkına vardık. Suat ve Emre'yi gördüğümde şoktaydılar. Ben depremi hissettim, ama fazla etkilenmedim.'' 
     
     ''KENDİMİZİ TALİHLİ SAYIYORUZ'' 
     Olayın şokunu yaşayan manken Aysu Kayacı da depremi sabah saat 06.30'da hissettiklerini belirterek, şunları anlattı 
     ''Uykudan uyandık, ama deprem olduğunu tam algılayamadık. Suyun üzerindeki bungolowlarda kalıyorduk, fırtına zannettik. Saat 09.30'da daha denizin üzerinde iken sular aşırı derecede yükselmeye başladı. Depremden bilgilendirilmediğimiz için tsunami olduğunun farkında değildik. Sadece su yükselmesi zannettik. Sular giderek yükseldi ve odanın balkonunu götürdükten sonra elektrik fişlerini çektik. Su insan boyuna geldi ve kapıları zorlamaya başladık. Camı kırarak parmaklıklardan çatıya tırmandık. Dalgaların geçmesini bekledik. Sular geriye çekilirken her şeyi beraberinde götürdü. 
     Akşama kadar aç, susuz, can yelekleriyle başka bir adaya nakledilmeyi bekledik. Bir ara ölüme hazırlanalım dedik. En sonunda bizi bota bindirip, 3 saatlik yolculukla daha sağlam bir adaya götürdüler. Kendimizi çok talihli sayıyoruz. Dev bir dalga ile karşılaşsaydık biz de yoktuk.'' Beşiktaşlı futbolcu Emre Aşık ise kendileri için dakikaların geçmek bilmediğini ifade ederek, ''Sağolsun büyüklerimiz bizi yalnız bırakmadılar. Gerekli girişimlerde bulundular. Olayın etkisiyle hala titriyoruz. Türklüğümden her zaman gurur duyuyorum. Bugünden itibaren 10 kat daha fazla gurur duyuyorum. Hakikaten Türkün Türkten başka dostu yok. Bugün de bunu kanıtladılar'' diye konuştu. 
     
</TEXT>
</DOC>
