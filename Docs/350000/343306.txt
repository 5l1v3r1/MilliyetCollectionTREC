<DOC>
<DOCNO> 343306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/soneko28.html </URL>
<DATE> 2005/05/17/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Unilever, Türkiye'de yüzde 20 büyümeyi hedefliyor... 
</HEADLINE>
<TEXT>

     Unilever Türkiye Yönetim Kurulu Başkanı İzzet Karaca, bu yıl yüzde 7 civarında büyümeyi ve 1 milyar dolar ciroya ulaşmayı hedeflediklerini bildirdi. 
     Karaca, düzenlediği basınla sohbet toplantısında yaptığı konuşmada, Unilever’in 2005’te Türkiye’de 54. yılını kutladığını vurguladı. 
     Türkiye’de Unilever’in gıda ve deterjan markalarının tümünün lider olduğuna işaret eden Karaca, yeni alanları olan kozmetikte iyiye gittiklerini, Dove’un bu konuda çok iyi bir performans gösterdiğini söyledi. 
     İzzet Karaca, "Bu yıl yüzde 20 civarında büyümeyi ve 1 milyar dolar ciroya ulaşmayı hedefliyoruz. İlk 3 ay yüzde 7’nin üzerinde büyüdük. Büyüme böyle devam ederse 1 milyar dolar ciro hedefine ulaşmış olacağız" diye konuştu. 
     Unilever Türkiye olarak geçen yıl 11 ödül aldıklarını kaydeden Karaca, "Unilever’in global olarak izlediği 5 yıllık stratejide her yıl altın, gümüş ve bronz ödüller veriliyordu. Biz Türkiye olarak geçen yıl Unilever’in altın ödülünü aldık" dedi. 
     Karaca, Türkiye’de son dönemlerde perakende sektöründe yaşanan gelişme ve satın almalara işaret ederek, "Biz de perakendedeki bu hareketliliğe bakarak strateji geliştiriyoruz. Bakkallar da dahil her kanalın gereksinimlerine en iyi şekilde cevap verecek altyapıya geçmek istiyoruz" şeklinde konuştu. 
     Unilever’in bütün dünyada ilk çeyrekte iyi sonuçlar aldığına ve ortalama yüzde 6 büyüdüğüne işaret eden Karaca, Türkiye’nin içinde bulunduğu Asya-Afrika bölgesinde yüzde 10 büyüdüklerini belirterek, "Türkiye’de özellikle son 2.5-3 yıldır sürümden kazanma stratejisi söz konusu. Bu büyümenin tümü adetten değil, tonajdan geliyor" dedi. 
     
     "2 AYDA 120 ATAMA YAPILDI" 

     Karaca, Unilever’in tüm dünyadaki faaliyetlerine değinirken, global anlamda yönetimde yeniden yapılanmaya gidildiğini, bu kapsamda bir üst yönetici CEO atandığını, 2 ay içinde en üst kademelerde 120 atama gerçekleştirildiğini ifade etti. 
     İzzet Karaca, Unilever Türkiye Gıda Kategorisi Direktörü Hakan Behlil’in Unilever Afrika, Ortadoğu ve Türkiye Gıda Kategorisi Bölge Direktörü olarak atandığını, Behlil’in yerine ise Mehmet Altınok’un getirildiğini hatırlattı. Karaca, "Unilever’de dünyada 20 civarında orta ve üst kademede Türk çalışıyor" dedi. 
     Unilever’in dünyada Avrupa, Kuzey ve Güney Amerika’yı içine alan Amerikalar ve Türkiye’nin de içinde bulunduğu Asya-Afrika olmak üzere 3 ana bölgeye ayrıldığını kaydeden Karaca, "Türkiye, ileride AB ile ilgili gelişmelere paralel olarak Avrupa’ya da bağlanabilir" diye konuştu. Karaca, yıllık 42 milyar avro cirosu bulunan Unilever’in her yıl 2 milyar avro civarında parayı AR-GE’ye ayırdığına dikkati çekti. Unilever’in yeni kategorilere girme opsiyonunu her zaman değerlendirdiğini, ancak şu anda böyle bir girişimin söz konusu olmadığını ifade eden Karaca, "Bundan sonra rekabetçiliğimizi daha fazla artıracağız. Pazar paylarında gerilemeyi kabul etmiyoruz" diye konuştu. İzzet Karaca, Unilever’in izlediği stratejilerle dünyada maliyetleri düşürdüğünü ve bin 600 markanın 400’e indiğini söyledi. Türkiye’deki makro ekonomik göstergelere de değinen Karaca, iyileşmenin henüz mikro düzeyde yansımadığını, bunda işsizliğin önemli bir kriter olduğunu söyledi. Karaca, bundan sonra istihdamda olumlu gelişmeler beklediklerini ve işsizlik oranının önümüzdeki dönemde düşme eğilimi içinde olacağını öngördüklerini bildirdi. 
     
</TEXT>
</DOC>
