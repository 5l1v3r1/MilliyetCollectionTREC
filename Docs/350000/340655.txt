<DOC>
<DOCNO> 340655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sondun08.html </URL>
<DATE> 2005/05/08/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Hollanda. AB Anayasası, kalıcı barışın teminatı... 
</HEADLINE>
<TEXT>

     Hollanda Başbakanı Jan Peter Balkenende, Avrupa Anayasası’nın "kalıcı barışın teminatı" olacağını söyledi. 
     İkinci Dünya Savaşı’nın Avrupa’da sona ermesinin 60. yıldönümü dolayısıyla Margraten Amerikan mezarlığında düzenlenen törende, Kraliçe Beatriks ve Başkan George Bush’un huzurunda konuşan Balkenende, "Savaştan sonra AB’nin kurucuları, işbirliğinin kalıcı barışın garantisi olduğunu idrak ettiler" dedi. 
     "Zaman onları haklı çıkardı" diyen Balkenende, "Avrupa’daki işbirliği bize 60 yıldır barış, ilerleme ve güvenlik sağladı. AB şimdi yeni bir aşamaya geldi Ortak anayasanın onayı. Bu, kalıcı barışın teminatı olacaktır" diye konuştu. 
     Hollanda’da AB Anayasası konusunda 1 Haziran’da referandum yapılacak. Nabız yoklamaları, "Hayır" oylarının fazla çıkacağını gösteriyor. Tamamen istişari nitelikteki referanduma katılım yüzde 30’u geçerse, hem iktidar, hem de muhalefet referandum sonucunu göz 
     önüne alacak. 
     
</TEXT>
</DOC>
