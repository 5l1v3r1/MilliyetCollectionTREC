<DOC>
<DOCNO> 336607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sondun14.html </URL>
<DATE> 2005/04/25/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
ABD, Şiiler ve Kürtler'in buluşmasını istiyor 
</HEADLINE>
<TEXT>

     ABD Dışişleri Bakanı Condoleezza Rice ile Başkan Yardımcısı Dick Cheney, Irak'taki siyasi çıkmaza son vermek için Şii ve Kürt politikacılardan bir araya gelmelerini istedi. 
     New York Times gazetesinin üst düzey bir dışişleri bakanlığı yetkilisine dayanarak verdiği habere göre, Rice cuma günü Irak'ın yeni devlet başkanı Celal Talabani'ye telefon etti ve ''mümkün olan en kısa sürede'' hükümetin kuruluşunun tamamlanmasını istedi. 
     Times, bunun yanı sıra Irak Devlet Başkan Yardımcısı Adil Abdülmehdi'nin Beyaz Saray'da Rice ve Cheney ile görüştüğünü ve kendisine, ''Beyaz Saray'ın Irak'ta hemen bir hükümetin kurulduğunu görmek istediğinin'' iletildiğini yazdı. 
     Washington'ın şimdiye kadarki yaklaşımı, Iraklıların müdahale olmaksızın kendi hükümetlerini kurmalarının sağlanmasıydı. Ancak Amerikalı ve Iraklı yetkililer hükümetin kurulmasındaki gecikmeden giderek ülkedeki şiddeti sorumlu tutmaya başladılar. 
     Irak'ta seçimlerde en çok oyu alan Şiilerle Kürtler bir hükümet oluşturmaya çalışırken Sünniler kenara çekilmiş durumda. 
     
</TEXT>
</DOC>
