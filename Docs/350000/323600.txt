<DOC>
<DOCNO> 323600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun11.html </URL>
<DATE> 2005/03/14/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Suriye, Kuzey Lübnan ve Metn'den tamamen çekildi 
</HEADLINE>
<TEXT>

     Lübnan'daki Suriye birliklerinin Bekaa Vadisi'ne doğru bir hafta önce başlayan çekilme işleminin devam ettiği, bu çerçevede Suriye askerlerinin Lübnan'ın kuzeyi ile kuzeydoğusundaki Metn dağından tamamen çekildiği bildirildi. 
     Bölgedeki AFP muhabiri, askerlerin Lübnan'ın kuzeyindeki tüm mevzileri bu geceyarısı boşalttığını, teçhizat taşıyan kamyonlarla asker taşıyan otobüs ve ciplerin Suriye sınırına doğru yol aldığını belirtti. 
     Suriye ordusunun, Metn dağındaki tüm mevzilerini de boşalttığı bildirildi. 
     İki aşamalı çekilme planına göre, ilk aşamada yaklaşık 6 bin asker çekilecek. 
     Suriye'nin Lübnan'da 14 bin askeri bulunuyor. 
     Bu arada, Lübnan'da Suriye karşıtı muhalefet, eski Başbakan Refik Hariri'ye düzenlenen suikastın birinci ayı nedeniyle başkent Beyrut'ta büyük bir gösteri yapacak. 
     Organizatörler, günlük gösterilere sahne olan Beyrut'un merkezindeki ana meydanda yapılacak bu gösteriye yüzbinlerce kişinin katılmasının beklendiğini belirttiler. 
     Siyasi kaynaklar, bugüne kadar barış içinde geçen protesto ve gösterilerin, Hariri'nin 14 Şubat'ta öldürülmesinden bu yana Suriye'nin bu suikasttaki rolü üzerine çıkan derin siyasi görüş ayrılıkları nedeniyle şiddete dönüşmesinden endişe edildiğini ifade ediyorlar. 
     
</TEXT>
</DOC>
