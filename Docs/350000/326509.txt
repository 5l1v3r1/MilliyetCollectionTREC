<DOC>
<DOCNO> 326509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/spor/axspo01.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Briegel ateşledi Çalımbay uçurdu 
</HEADLINE>
<TEXT>


Ersen Martin, bugünlere gelmesinde Briegel, Çalımbay ve Bulak'ın etkisi olduğunu söyledi, "Yeniden Rıza hocamla çalışmak isterim" diyerek Beşiktaş'a göz kırptı 

BİLAL MEŞE 


'HAKSIZLIKTI' 
ERSEN Martin... Beşiktaş'tan koparıldı, hırs yaptı, Siirt'te altı aylık zorunlu süreç, ardından Göztepe ve son durak Denizlispor. 18 yaşında Beşiktaş'a büyük umutlarla gelen, teknik direktör Briegel'in, kendisi için "Geleceğin Hakan Şükür'ü olacak" şeklindeki söylemi, Ersen Martin'in bugünkü başarısında en büyük faktör oldu. 
Beşiktaş'ın yanı sıra Avrupa'dan da teklifler alan Ersen, kafasındaki takımı açıklarken, samimi itiraflarda bulundu 
"Avrupa'da top koşturmak elbette güzel... Ama içimden geçen, yeniden yuvaya dönmek, yani Beşiktaş'a. Bende büyük emeği olan Rıza hocamla çalışmaktan gurur ve onur duyarım. Rıza Çalımbay'ın en büyük özelliği iyi bir insan ve de iyi bir çalıştırıcı olmasıdır. Yedekte kalanlar, oynatılmayanlar sakın isyan etmesin. Çalışmayı çok seviyor, antrenmanları maç gibi görüyor. İdmanlarda iyi olan oynar. Zaten futbolun kuralı bu. Bu da onun en büyük özelliği. İkili ilişkileri mükemmel." 

'Hırs yaptım' 
Beşiktaş'tan ayrılmasının müthiş bir haksızlık olduğuna inanan golcü, "Ama kendimi bırakmadım, hırs yaptım, bugünlere geldim. Kalmak için çırpındım, gönderdiler. İşte o an, o karar beni ateşledi" ifadesini kullandı. 
Bugünlere gelişinde Briegel, Rıza Çalımbay ve Giray Bulak'ın büyük katkıları bulunduğunu söyleyen Ersen, "Sadece golcü değil, iyi de asistçiyim. Forvet oyuncularına boş alanlar yaratıyorum, fırsat buldukça da gollerimi atıyorum" yorumunu yaptı. 
Transferin gözdeleri arasında yer alan Ersen Martin'in bonservisi adeta el yakıyor. Beşiktaş'ın yeni sezonda renklerine bağlamak için her türlü girişimi yaptığı Ersen Martin'in bonservis bedelinin 2 milyon Euro olduğu ortaya çıktı. 

Ersen Martin kimdir 
23 Mayıs 1979'da Markfredwitz'de doğan Ersen Martin, alt yapısını yurt dışında alıp, Beşiktaş'a transfer oldu. Daha sonra Siirt'te kiralık olarak görev yapan başarılı golcü, önce Göztepe'ye, ardından da Denizlispor'a transfer oldu. Ersen, 2002-2003'te 30 maçta 10, geçen sezon da 34 maçta 13 gol buldu. Bu yıl da forma giydiği 21 karşılaşmada 10 gole ulaştı. 

Kimin öğrencisi 

MİLNE'DEN GÖRDÜ 
ORHAN YILDIRIM 

ÖZELLİKLE Gordon Milne ve Christoph Daum tarafından sıklıkla Belgrad Ormanı'na giden Beşiktaş, Teknik Direktör Rıza Çalımbay döneminde yine kros çalışmalarına başladı. Milne ve Daum'un döneminde futbolcu olarak Siyah - Beyazlılar'a hizmet veren Rıza hoca, dün takımını Belgrad Ormanı'na götürdü. Ahmet Yıldırım'ın geç kalması nedeniyle çalışma 15 dakika rötarlı başladı. 7 kilometrelik pistte koşan Siyah - Beyazlılar, daha sonra açma - germe ile antrenmanı bitirdi. Kros idmanına, sağ ayak bileğinden sakatlığı olan Juanfran ile sakat olan İbrahim Üzülmez katılmadı. Akşamki idmanda sol arka adalesinde ağrı oluşan Sergen ile sakat olan Juanfran salonda çalıştı, Ronaldo ise koşu yapmakla yetindi. 

Tek yetkili 

Beşiktaş Başkanı Yıldırım Demirören, transfer konusunda Teknik Direktör Rıza Çalımbay'ı tam yetkiyle donattı. İç ve dış transferde alınacak futbolcuların hepsini Çalımbay belirleyecek, bunları yönetim kuruluna iletecek. Yönetim sadece pazarlık konusunda devreye girecek. Teknik ekibe güvenlerinin sonsuz olduğunu vurgulayan Yıldırım Demirören, "Beşiktaş büyük bir kurum ve burada herkes üstüne düşen görevi yapacak" dedi. 

Yanlıştan dönüldü 

GÖREVE DEVAM 
BEŞİKTAŞ'TA bir yıl önce Divan Kurulu'nun onayıyla kurulan, ancak görev süresi dolduğu gerekçesiyle yazıyla bu işlevine son verilen "Sporda Şiddet Komisyonu" olayına Başkan Yıldırım Demirören el koydu. Demirören, Divan ile Sporda Şiddet Komisyonu arasındaki krizi, fazla büyümeden tatlıya bağladı. 
Demirören, geçtiğimiz hafta içinde Spor Şiddet Komisyonu başkanlığını üstlenen Ali Rıza Dizdar ile bir araya geldi. Kulüp binasındaki görüşmede Başkan Demirören, "Kurumlar arasındaki tartışmalar hoş değil. Kaldı ki bu tür tartışmaların medyaya yansıması da bizleri rahatsız etti. Bu konuda tüm kurumların hassas davranmasını istiyorum" diyerek bir dizi uyarılarda bulundu. 
Başkan Yıldırım Demirören, Divan ile komisyon arasındaki krizi çözerken, "Sporda Şiddet Komisyonu" üyelerinden geçmişte olduğu gibi çalışmalarına devam etmesini de istedi. 
Komisyon Başkanı Ali Rıza Dizdar ve yönetim kurulu üyeleri geçmişte olduğu gibi Akaretler'de kendilerine ayrılan salonda salı günleri yeniden toplanacak ve görevlerine devam edecek. 

Devrim için ilk adım 

KOMİSYON GÖREVDE 
BAŞKAN Yıldırım Demirören'in önerdiği, Milliyet'in kamuoyuna duyurduğu, yeni seçim sistemi, Beşiktaş camiası içinde heyecan yarattı. Başkanın seçilip, yönetimin de genel kurulun ardından belirlenmesini öngören teklifin incelenmesi için Divan Başkanı Şeref Nasır'ın talimatıyla Tüzük Tadil Komisyonu çalışmalara başladı. 
Camia içindeki bölünmüşlüğün ortadan kalkması, gruplar içinde pazarlıkların olmaması için Demirören'in ortaya attığı fikri değerlendirecek olan komisyon, ilk etapta bunun Dernekler Yasası'na uygun olup olmadığını araştıracak. Ardından da tüzüğün ne şekilde değişebileceği ve genel kurulun önüne sunulabileceği konusunda çalışmalarını sürdürecek. 

BEŞİKTAŞ GÜNLÜĞÜ 

MERAKLI BEKLEYİŞ 
Yabancılar diken üstünde 
CORDOBA'NIN dışındaki yabancılar, belirsizlik nedeniyle tedirgin oldu. Pancu, Ahmed Hassan, Ronaldo ve Carew'in yanı sıra daha önce gönderileceği kendisine resmen bildirilen Juanfran'ın menajerleri, yönetimden bu ayın sonuna kadar kararlarını bildirmesini istedi. 

İMKB'YE AÇIKLAMA 
Sermaye artırımı 
BEŞİKTAŞ A.Ş., sermayesini 40 trilyon liraya çıkarmak için Sermaye Piyasası Kurulu'na başvurdu. İMKB'ye sermaye artırımıyla ilgili bilgi veren Siyah - Beyazlılar, halka arz çalışması konusunda ise bir açıklamalarının bulunmadığını ifade etti. 

SAAT 16.00'DA 
Beylerbeyi ile maç 
MİLLİ maç nedeniyle lige verilen arayı hazırlık sınavlarıyla değerlendirmek isteyen Beşiktaş bugün, 3. lig ekiplerinden Beylerbeyi ile Ümraniye Nevzat Demir Tesisleri'nde bir karşılaşma yapacak. 16.00'da başlayacak müsabakanın diğer hazırlık maçlarının aksine, basına açık olacağı belirtildi. 




</TEXT>
</DOC>
