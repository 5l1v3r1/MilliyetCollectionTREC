<DOC>
<DOCNO> 319657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy37.html </URL>
<DATE> 2005/03/01/ </DATE>
<TIME> 19.53 </TIME>
<AUTHOR>  </AUTHOR>
<HEADLINE>
Üniversite mezunlarının polis olma yolu açıldı... 
</HEADLINE>
<TEXT>

     Polis Eğitim Merkezleri kurulması ve üniversite mezunu 10 bin yeni polis alınmasını öngören yasa tasarısı, TBMM Plan ve Bütçe Komisyonu'nda kabul edildi. 
     Polis memuru ihtiyacının karşılanmasını öngören tasarıya göre, en az 4 yıllık yükseköğretim kurumlarından veya bunlara denkliği kabul edilen yurtdışındaki yükseköğretim kurumlarından mezun olup, sınav tarihi itibarıyla 27 yaşından gün almayan erkek ve bayanlar ile askerliğini yapmış 29 yaşından gün almamış erkek adaylar arasından yapılacak seçme sınavında başarılı olanlar, 6 aydan az olmamak üzere polis meslek eğitimine alınacaklar. 
     Polis Meslek Eğitim Merkezlerinde eğitim-öğretim, parasız yatılı ve üniformalı olacak. Öğrencilerin iaşe, ibate ve sağlık giderleri ile diğer istihkakları devlet tarafından karşılanacak. Ayrıca, öğrencilere Polis Meslek Yüksekokulu öğrencilerine ödenen miktar kadar harçlık ödenecek. 
     Polis Meslek Eğitim Merkezlerindeki eğitim-öğretim süresi içerisinde giriş şartlarını taşımadıkları sonradan anlaşılanlar, eğitim ve öğretimi başarı ile tamamlayamayanlar, sağlık ve disiplin yönünden polis olamayacağına yetkili kurullarca karar verilenlerin ilişiği kesilecek. Sağlık ve ölüm sebepleri dışındaki nedenlerle ilişiği kesilenlerden, ödenen harçlık ve yapılan masraflar kanuni faizi ile birlikte tahsil edilecek. 
     Polis Meslek Eğitim Merkezlerinde eğitimini başarı ile tamamlayanlar, Emniyet Genel Müdürlüğü kadrolarına aday polis memuru olarak atanacaklar. Bu şekilde atananlar, atanma tarihinden itibaren 6 yıl süreyle başka kurumlara nakil yoluyla geçemeyecekler. Bu süre zarfında memuriyetten çekilen, çekilmiş sayılan, meslekten veya memuriyetten çıkarma cezası alan ve asli memurluğa atanamayarak ilişiği kesilenler, mecburi hizmet süresinin kalan her yılı için kendilerine yapılmış olan öğretim masraflarını tazminat olarak ödemek zorunda kalacaklar. 
     Tasarı, Emniyet Genel Müdürlüğü'ne 10 bini polis memuru olmak üzere 10 bin 480 yeni kadro verilmesini öngörüyor. 
     Verilen bir önerge ile 2005 yılında 2 bin polis alınması ve bu kadroların Bütçe Kanunu'ndaki 48 bin personel alımı sınırlamasına tabi tutulmaması benimsendi. 
     
     ''ÇOCUK SUÇLU ORANINDA BİR ARTIŞ VAR'' 

     İçişleri Bakanı Abdülkadir Aksu, İstanbul'da 2001 yılında 29 bin polis görev yaparken bu sayının 26 bine düştüğünü bildirdi. 
     Aksu, TBMM Plan ve Bütçe Komisyonu'nda, üniversite mezunu 10 bin yeni polis alınmasını öngören yasa tasarısının görüşmeleri sırasında yaptığı konuşmada, yaşanan göçler nedeniyle polisin sorumluluk alanındaki nüfusun giderek arttığını söyledi. Aksu, 2000 yılında polisin sorumluluk alanındaki nüfusun 44 milyon olduğunu, bu sayının 2004 yılında 50 milyona ulaştığını bildirdi. 
     Türkiye'de 156 bin 953 polisin görev yaptığını anlatan Aksu, AB standartlarına göre 250 kişiye bir polis düşmesi gerektiğini, Türkiye'de bu sayıya ulaşılması için 35 bin polise daha ihtiyaç bulunduğunu söyledi. 
     Tedbir alınmaması durumunda 2020 yılında 500, 2030 yılında ise bin kişiye bir polis düşeceğini kaydeden Aksu, İstanbul'a ilişkin bilgiler de verdi. 
     Aksu, 2001 yılında İstanbul'da 29 bin 200 polisin görev yaptığını ve 320 kişiye bir polisin düştüğünü bildirerek, 2004 yılında bu sayının 26 bin 150'ye indiğini ve 385 kişiye bir polis düştüğünü ifade etti. 
     
     EĞİTİM 

     Polisin eğitim seviyesini yükseltmek için bir dizi proje ürettiklerini, Anadolu Üniversitesi ve ODTÜ ile işbirliği yaptıklarını anlatan Aksu, hizmet içi eğitimin ''uzaktan eğitim'' yöntemiyle verileceğini bildirdi. 
     Polis okullarından Polis Meslek Yüksekokulu modeline geçişte, polis açığının ortaya çıktığını ifade eden Aksu, ''polis okulları yılda 10 bin mezun veriyordu ama yüksekokullar 5 bin mezun veriyor. Acil ihtiyaç olduğu için bu tasarıyı hazırladık'' diye konuştu. 
     Aksu, bu yıl 2 bin polis almayı planladıklarını belirterek, alınacak personelin yüzde 5 ile 10'u kadarının bayan olacağını söyledi. 
     
     ÇOCUK SUÇLARI 

     Suç oranlarında belirli bir artış olduğunu bildiren Aksu, ''özellikle çocuk suçlu oranında bir artış var. Türkiye'de işlenen suçların yüzde 15'i çocuklar tarafından gerçekleştiriliyor'' dedi. 
     Abdülkadir Aksu, hırsızlık, kapkaç gibi suçlar için yeni organize suç şebekeleri oluştuğunu belirterek, polisin bu tür örgütlenmelere karşı mücadele verdiğini anlattı. 
     
     POLİS YAKALAR 

     Polisin görevinin, suçluyu yakalayıp adalete teslim etmek olduğunu belirten Aksu, '' Biz yakalıyoruz mahkeme serbest bırakıyor şeklinde bir anlayışı kabul etmiyoruz. Bazı yeni kanunların uygulanması tereddütlere yol açabilir. Bunlar da genelgelerle, yönetmeliklerle çözülür'' diye konuştu. 
     Bekçilerin yeniden işe alınacağı yolundaki haberlerin gerçeği yansıtmadığını da bildiren Aksu, her mahallede bir karakol kurulmasını istediklerini söyledi. 
     
     ''VURUN...'' 

     Zorunlu hizmet süresini tamamlamadan meslekten ayrılanlardan alınacak tazminat miktarı tartışılırken, tazminat miktarını fazla bulduğunu ifade eden CHP Muğla Milletvekili Gürol Ergin, ''Bari ayrılmak isteyenleri çekip vurun... Nasıl ödesinler bu kadar tazminatı Yetmiyorsa soyunu sopunu da vurun'' dedi. 
     
</TEXT>
</DOC>
