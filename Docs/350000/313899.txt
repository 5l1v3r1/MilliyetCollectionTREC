<DOC>
<DOCNO> 313899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sontur15.html </URL>
<DATE> 2005/02/09/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
"Küçük Amerika" İncirlik mağdurları... Halk çıkış yolu arıyor... 
</HEADLINE>
<TEXT>

     Adana'nın yaklaşık 10 kilometre doğusunda yer alan ve sınırlarında bulunan İncirlik Hava Üssü nedeniyle ''Küçük Amerika'' olarak tanımlanan İncirlik Beldesi'nde, tüm yatırımlarını Amerikalıların tercihine göre yapan halkın, Üsteki Amerikalı sayısının azalmasıyla zor günler geçirdiği bildirildi. 
     AA muhabirinin yaptığı araştırmaya göre, 1951 yılı baharında kuruluş çalışmalarına başlanan, 1954 yılında faaliyete geçen Hava Üssü, İncirlik'in kaderini değiştirdi. Kazançlarını Amerikalılara yönelik yatırımları için değerlendiren belde halkı, kiraya vermek için Amerikalıların zevkine uygun evler yaptırdılar, onlara hitap edecek türden lüks otomobiller satın aldılar. 
     Amerikalılara taşıma hizmeti veren ''Gate taksi'' durağında bir taksi plakasına sahip olmanın bedeli binlerce doları aştı. Zaman zaman yüzlerce taksi, üçlü vardiyaya rağmen müşteri yoğunluğu nedeniyle yetersiz kaldı. 
     Her adım başı Amerikalı görmenin mümkün olduğu beldede, halk, geçim kaynakları haline gelen Amerikalıların huzuru ve rahatı için çaba harcadı. Halkın ''Geçit'' diye tabir ettiği tren yolu hattının güneyinde, birbiri ardına yüzlerce dükkan açıldı. Hediyelik eşyadan, halıya, ev tekstiline, terziye ve mutfak eşyaları ile mücevherlere kadar Amerikalıların aradığı her şeyin bulunduğu alışveriş merkezleri kuruldu. 
     
     ATIL YATIRIM 
     İncirlik'in 1951 yılından beri gülen yüzü, 11 Eylül saldırısının ardından asıldı. ABD'nin Irak'a askeri operasyonu nedeniyle askerler, daha önce beraberinde getirdikleri eş, çocuk ve diğer aile fertlerini ülkelerine gönderdi. Sadece görevli askerlerin kaldığı hava üssünde, Irak'a operasyonun tamamlanmasının ardından asker sayısı da azaltıldı. 
     Daha önce adeta insan kaynayan alışveriş merkezleri, yüzlerce dolara kiraya verilen evler, otomobiller, yine günde yüzlerce dolar kazanan taksi durakları işsiz kaldı. Zaman zaman hava üssü yönetiminin güvenlik gerekçesiyle Amerikalılara çarşı yasağı getirmesi, kötüye gidişi hızlandırdı. Örneğin bir süre önce sayısı 800 olan kiralık otomobil sayısı, 70-80'e kadar geriledi. Özellikle Amerikalılara yönelik villa tarzında çok sayıda evin boş kalması ise beldeyi terk edilmiş şehir konumuna getirdi. 
     İncirlik Hava Üssü'nde bir zamanlar 4 bini aşan Amerikalı ile 3 bini bulan Türk işçisi sayısı yarıdan fazla azalınca, İncirlik, yöre gençlerinin de umut kapısı olmaktan çıktı. 
     Aradan geçen yarım asrı aşkın sürede Amerikalılara endeksli kazançlarıyla parlak günler geçiren halk, şimdi kaderini yeniden çizmeye başladı. 
     Yaptıkları tüm yatırımlar atıl duruma gelen halk, otomobilleri, taksileri ve evlerini satışa çıkarmaya başladı. 
     
     İŞSİZLİK BÜYÜK SORUN 
     İşsizliğin had safhaya ulaştığı, esnafın üst üste kepenk kapattığı ya da işlerini dondurduğu İncirlik'te bir umut olarak Irak'ı gören halk, çocuklarını bu ülkeye işçi olarak götüren firmaların önünde nöbet tutmaya başladı. Güvenlik sorununa rağmen yüzlerce kişi, aracı bulup Irak'a gitmek için halen sırada bekliyor. 
     İncirlik Belediye Başkanı Vedat Karadağ, işsizliğin doruk noktaya ulaştığı beldede ekonominin her geçen gün kötüye gittiğini belirterek, şunları söyledi 
     ''Halk çıkış yolu arıyor. Ekonomimizi yönlendiren hava üssü artık umut kapısı olmaktan çıktı. Herkes başının çaresine bakmaya çalışıyor. Yıllar önce çocuklarını hava üssünde işe yerleştiririm düşüncesiyle okula bile göndermeyen halk, büyük sıkıntı yaşıyor.'' İşçiler gibi Irak'a umut olarak sarılan bir başka kesim ise esnaf oldu. Ancak Esnaf Derneği Başkanı Müjdat Akçınar, kendisinin açtığı lokanta da dahil Irak'ta iş kuranların umduklarını bulamadığını belirtti. 
     Akçınar, hava üssünün, Türkiye'nin çıkarları doğrultusunda eski günlerine yeniden dönmesini umut ettiklerini söyledi. 
     
     DÜNDEN BUGÜNE İNCİRLİK 
     ABD Mühendislik Grubu, 1951 yılı bahar aylarında, İncirlik'te üs inşaatına başladı. ABD Hava Kuvvetleri, üssün orta ve ağır bombardıman için kullanılmasını planlamıştı. 1954 yılının Aralık ayında, Genel Kurmay Başkanlığı ortak kullanım anlaşmasını imzaladı. 
     Üs, 21 Şubat 1955'te, 7216. Hava Üs Komutanlığı'nın ev sahipliğinde, resmi olarak Adana Hava Üssü adını aldı. Takip eden yıllarda, üssün hem soğuk savaş dönemi hem de Ortadoğu'daki sorunlu zamanlardaki kullanımı, İncirlik'in önemini ortaya koydu. 
     ABD Başkanı, 1958'de Lübnan krizi patlak verdiğinde, Tactical Air Command Composite Strike Force Bravo operasyonu adı altında İncirlik'e asker sevkiyatı yaptı. 
     Bölgeye savaş uçaklarının getirilmesinin bir parçası olarak, 7216. Üs, 1 Nisan 1966 yılında, 39. Taktik Grup Komutanlığı olarak değiştirildi. Komutanlık, üssün yerleşik personelin kontrolü, rotasyon birimlerin eğitimi ve NATO kararlarının uygulanması için kullanılmasına karar verildi. 
     Türk Hükümeti, 1975 ortalarında, Türkiye'deki ABD üslerinin kapatılıp kontrolünun Türk Ordusuna verileceğini duyurdu. Bu karar, Kıbrıs Harekatı'nda ABD'nin kendilerine ait savaş mühimmatının kullanılmasını gerekçe göstererek Türkiye'ye ambargo uygulamasına bir tepki olarak verilmişti. 
     ABD, 1978 yılının Eylül ayında ambargoyu kaldırdı ve Türk ordusunun yeni yapılanması için destek verdi. 
     39. Taktik Grup Komutanlığı, 1 Ekim 1993 tarihinde 39. Wing olarak değiştirilip standart bir ABD destek filosu haline getirildi. 
     11 Eylül saldırısının ardından, Ekim 2002 Sonsuz Özgürlük Operasyonu başladı. İncirlik, Afganistan'a yapılan insani yardım, MC-130 özel harekat görevlerinde ve KC-135'ler ile yakıt ikmali gibi birçok görevde destek noktası olarak kullanıldı. 
     Afganistan ve Özbekistan'daki üslerin tadilatından sonra, İncirlik'in OEF'e sağladığı hava desteği, minimum düzeye indi. 
     19 Mart 2003 tarihinde Irak'a operasyonun başlamasıyla Kuzeyden Keşif Harekatı ONW ve 39. ASEW sona erdi. Keşif Harekatı'nın sona ermesiyle İncirlik'in işlevi azaldı. 
     
</TEXT>
</DOC>
