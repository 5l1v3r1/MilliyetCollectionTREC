<DOC>
<DOCNO> 325591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonsiy20.html </URL>
<DATE> 2005/03/21/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Arınç TV ve sinemada yeteneksiz kişiler sanat adına fecaatler işliyor 
</HEADLINE>
<TEXT>

     TBMM Başkanı Bülent Arınç, sanatın gerçek sanatçılar tarafından yapılması gerektiğini bildirerek, ''Televizyon ve sinemalarda yeteneksiz kişilerce sanat adına fecaatler işlenebiliyor'' dedi. 
     Arınç, ''Liseden arkadaşım'' dediği Osman Gidişoğlu'nun da aralarında bulunduğu bir grup seslendirme sanatçısı ve oyuncuyu kabul etti. 
     Ses-Bir Üyesi sanatçılar adına konuşan Rüştü Asyalı, TBMM Başkanı Arınç'tan, ''Haklarını korumak, saygın meslekler arasında yerlerini alabilmek'' amacıyla kısa ismi ''TOSOD'' olan ''Türkiye Oyuncular Seslendirme Sanatçıları Meslek Odası'' kurabilmek için yardım istedi. Sanatçılar bu yönde hazırladıkları bir yasa teklifi taslağını da Arınç'a sundu. 
     Arınç da toplumun yakından tanıdığı seslendirme sanatçıları ve oyuncuları TBMM'de görmekten duyduğu memnuniyeti dile getirdi. Sanatçıların bir meslek odası oluşturma isteğini doğal karşıladığını bildiren Arınç, şunları söyledi 
     ''Yoğun emek isteyen bir mesleği icra eden sanatçılarımızın sosyal güvenceden mahrum edilmemesi, gerçek sanatçı kimlikleri ile eserleri doldurmaları gerekmektedir. Televizyon ve sinemalarda yeteneksiz kişilerce sanat adına fecaatler işlenebiliyor. Standart getirilmesi, mesleğin disipline edilerek gerçek sanatçıların ortaya çıkarılması sağlanmalıdır. Türkçe'nin başını gözünü yaranların, 'Sunuculuk yapıyorum' diye ortalığa çıkıp 'ciyak ciyak' bağıranların bulunduğu, kalitenin yok olduğu ve sanatçı kimliğinin iyice zedelendiği bir ortamın içindeyiz. Bu mesleğin gerçek mensuplarının layık olduğu noktaya tekrar gelmesi gerekir.'' AK Parti Bitlis Milletvekili Vahit Kiler'in bu yönde bir yasa teklifi hazırladığını bildiğini belirten Arınç, bu yasama döneminde sanatçıların hakları ile ilgili birçok yasal düzenlemenin de yapıldığını anımsattı. 
     Sanatçılar daha sonra AK Parti Grup Başkanvekili İrfan Gündüz'ü de ziyaret ederek sorunlarını aktardılar ve oda kurabilmelerini sağlayacak yasal düzenlemenin yapılması için destek istediler. 
     Heyette, Rüştü Asyalı'nın yanı sıra Osman Gidişoğlu, Mehmet Atay, Ali Gül, Haluk Cömert, Nüvit Candaner, Selma Yeşilbağ ile Halit Doğan da yer aldı. 
     
</TEXT>
</DOC>
