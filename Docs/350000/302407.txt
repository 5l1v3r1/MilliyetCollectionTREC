<DOC>
<DOCNO> 302407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sondun11.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Türkiye, İsrail ile Suriye arasında arabulcu olabilir 
</HEADLINE>
<TEXT>

     Başbakan Recep Tayyip Erdoğan, Türkiye'nin ''Suriye ile İsrail barış masasına oturmaya niyetlendiği takdirde arabuluculuk yapmaya arzulu olduğunu'' bildirdi. 
     Başbakan Erdoğan, İsrail televizyonuna verdiği mülakatta, ''Türkiye'nin tüm Ortadoğu ülkeleriyle iyi komşuluk ilişkileri olduğunu belirterek, ''Şam ile Kudüs arasında arabuluculuk işlevi üstlenmemizin mümkün olması ümidindeyiz'' dedi. 
     Başbakan Erdoğan, İsrail devlet televizyonunda İbranice altyazı tercümeyle yayınlanan mülakatta, Türkiye'nin, İsrail hükümetiyle istihbarat alanındaki işbirliğini de geliştirmek istediğini hatırlattı. 
     Türkiye ile İsrail, kasım ayında İstanbul'da iki sinagog ve İngiliz Başkonsolosluğu ile İngiliz HSBC bankası Türkiye Genel Müdürlüğü'ne düzenlenen bombalı saldırılardan sonra istihbarat işbirliğini geliştirme kararını geçen hafta aldılar. 
     Suriye Devlet Başkanı Beşşar Esad, 2000 yılında çıkmaza giren İsrail'le barış girişiminin yeniden canlandırılması için ABD'den yardım istedi. İsrail, 1967 savaşında Suriye'den ele geçirdiği Golan Tepeleri'nde Musevi yerleşim birimlerini genişletme planını bugün açıklayınca Suriye bunu kınadı. 
     
</TEXT>
</DOC>
