<DOC>
<DOCNO> 320760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo34.html </URL>
<DATE> 2005/03/04/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Tanjeviç Avrupa Şampiyonası'nda ilk 5 içine girebiliriz... 
</HEADLINE>
<TEXT>

     Milli basketbolcular Kerem ve Kemal Tunçeri'nin Özel Okyanus Koleji'nde açtığı basketbol okulunun düzenlediği panele, bu sporcuların yanısıra, A Milli Erkek Basketbol Takımı Başantrenörü Bogdan Tanjeviç ve milli oyunculardan Kerem Gönlüm de katıldı. 
     Öğrencilerin sorularını yanıtlayan Bogan Tanjeviç, Türkiye'nin basketbolda elde ettiği Avrupa ikinciliği başarısını unutmaması gerektiğini söyledi. 
     Basketbolda Avrupa'da çok güçlü 10 ülkenin bulunduğunu kaydeden Tanjeviç, ''Örneğin Slovenya'nın NBA'de 5 oyuncusu var. Biz de çok çalışacağız ve Belgrad'daki Avrupa Şampiyonası'nda iyi bir derece elde edeceğiz. İlk 5 arasına girebiliriz'' dedi. 
     Tanjeviç, milli takıma aldığı genç oyuncular içinde çok başarılı olanları gördüğünü dile getirerek, ''2-3 genç oyuncuyu Avrupa Şampiyonası kadrosuna aday olarak görüyorum. Bunun için gençlere önem veriyorum. Ayrıca Türk vatandaşı olan tüm sporculara eşit fırsat vereceğim'' diye konuştu. 
     Öğrencilere iyi basketbolcu olmanın yollarını da anlatan Tanjeviç, öncelikle derslerine çalışmalarını, öğretmenlerini dinlenemelerini ve basketbolu sevmelerini istedi. 
     
     KEREM TUNÇERİ ''AĞABEYİME KARŞI OYNAMAK ZOR'' 
     Ülkersporlu Kerem Tunçeri, İTÜ'de forma giyen ağabeyi Kemal Tunçeri ile maçlarda karşılıklı oynamanın kendisi için çok zor olduğunu söyledi. Kerem Tunçeri, ''Maçta karşı karşıya geldiğimizde topu diğer arkadaşımıza veriyoruz ve karşılaşmamak için çaba harcıyoruz'' dedi. 
     Ülkersporlu Kerem Gönlüm ise, kulübünün her türlü yatırımı yaptığını ancak bir türlü Avrupa Ligi'nde ''Dörtlü Final'' oynayamadıklarını dile getirerek, yapılacak akılcı transferlerle gelecek yıllarda bu hedeflerine ulaşacaklarına olan inancını dile getirdi. 
     Panele katılan sporcular, milli formayı giymenin inanılmaz güzel bir duygu olduğunu belirterek, milli maçlarda 70 milyon insanı temsil ettiklerinin bilincini taşıdıklarını kaydettiler. 
     Bu arada Kemal ve Kerem Tunçeri kardeşler, Selim Pars ve Ataköy Cumhuriyet Lisesi'nin ardından, 3. basketbol okullarını da Avcılar'daki Okyanus Koleji'nde açmış oldular. 
     Panel sonrası öğrenciler Tanjeviç ve sporculara büyük sevgi gösterilerinde bulunup, bol bol imza aldılar. 
     
</TEXT>
</DOC>
