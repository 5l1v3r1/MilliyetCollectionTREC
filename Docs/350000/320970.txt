<DOC>
<DOCNO> 320970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/yazar/dundar.html </URL>
<DATE> 2005/03/05/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Köle 
</HEADLINE>
<TEXT>


O gün Nuriye, yanında eşi İbrahim, 10 yaşındaki üvey oğlu Ahmet, kundaktaki Ali'si ve 3 kardeşiyle göl kıyısına pikniğe gitmişti. 
Ahmet, kocasının ilk eşindendi Ali, kendi yavrusu... 
Çamaşır günüydü. Kalabalıktı göl... 
Birden yabancı adamlar çıkageldi. 
Kaçıştılar, ama nafile... 
Gelenler köle tüccarıydı. 
Hepsi yakalandı, kervanlara yüklenip götürüldüler. 

Uzundu yol... 
Önce amansız çölü geçtiler. 
Sağ kalıp limana varabilenler buharlı gemilerle daha beter bir yola koyuldu. 
Kenya'dan Osmanlı idaresindeki Girit'e getirildiler. 
Yıl, 1888'di. 
Artık "Kökler"i Afrika'da olan milyonluk köle ordusunun birer ferdiydiler. 

Pazarda çırılçıplak soyundular. 
Alıcılar geldi, vücutlarını inceledi. 
Zengin bir Osmanlı tüccarı toptan satın aldı Nuriye ile ailesini... 
Tek tesellileri vardı 
Parçalanmamışlardı. Hep birlikte ailenin yanında köleliğe başladılar. 
Orada Elmas adlı bir kızları daha oldu. 
Lakin küçük Ahmet bir türlü içine sindiremiyordu köleliği... Her fırsatta kaçıyor, kaçarken yakalanıyor, demir bir kafese kilitleniyordu. 
Bu acılar babasını hasta etti ve öldü İbrahim Girit'te... 
Nuriye kocasız kaldı... Ali, Ahmet ve Elmas babasız... 

Sahipleri, İbrahim'den sonra aile dağılmasın diye bir çözüm buldu 
Nuriye, üvey oğlu Ahmet'le evlenecekti. 
"Ana" bellediği kadına "Karım" diyecekti. 
Evlendiler. İki de kız sahibi oldular İlkine Zeynep, ikinciye yine Nuriye adını koydular. 
Ahmet bırakmıştı asiliği... kölelerin sorumlusuydu artık... 
Birkaç yıl sonra sahipleri, 42 yaşına gelen Nuriye'yi fazla yaşlandı diye satmaya karar verdi. 
Feryatlar k r etmedi. 
Nuriye, yanına Elmas'ını alıp İstanbul'un yolunu tuttu. Sarayda aşçı oldu. 
Ahmet öbür çocuklarla kaldı geride... 
Bir süre sonra baldızı Şadiye ile evlendi. 

Osmanlı'nın günbegün eridiği günlerdi. Girit kaynıyordu. 
1923'te Türkiye ile Yunanistan mübadele anlaşması imzaladı. Anadolu'daki Rumlarla Yunanistan'daki Türkler yer değiştirecekti. 
Ahmet'in sahipleri adada kalmayı tercih etti. 
Ahmet'e de "Nuriye'yi bize bırakırsan gidebilirsin" dediler. 
Azat edilen Ahmet içi kan ağlayarak Girit'teki yabancı uyruklu bir aileye bıraktı 9 yaşındaki kızını ve ailenin kalanını mübadilleri taşıyan bir gemiye yükleyip "karşı"ya doğru yola çıktı. 
40 gün önce Şadiye'den bir kızı olmuştu. 
İsim bile takmamışlardı daha... 
Ayvalık'a indiler. 
Kölelik bitmişti. 
Mustafa Kemal Paşa'nın topraklarındaydılar. 
Herkes çocuğuna "Kemal" adını takıyordu. Onlar da küçük kızlarına "Kemale" dediler. 
Kemale Ayvalık'ta yetişti. Evlendi oğullar, kızlar doğurdu. 
Ve o oğullardan biri, Mustafa Olpak büyüyüp bu müthiş öyküyü okuduğum kitabı yazdı 
"Köle Kıyısından İnsan Biyografileri" Ozan Y, Şubat, 2005 

Emine Erdoğan Etiyopya'da kimsesiz çocuklar yurdunu gezerken "Siyah çocuklar çok güzel oluyor. İki bebek alıp götürsek Başbakan bayılır" deyince yazmak istedim bu öyküyü... 
Kara kıtadan koparılıp hayatları mahvedilmiş milyonlarca kölenin ve 105 yaşında ölen Osmanlı kölesi Ahmet'in anısına... 



</TEXT>
</DOC>
