<DOC>
<DOCNO> 330112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/soneko24.html </URL>
<DATE> 2005/04/04/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Hazine DASK'ın yaptığı ödemeler 8.5 milyon YTL'ye yükseldi 
</HEADLINE>
<TEXT>

     Doğal Afet Sigortaları Kurumu DASK tarafından Zorunlu Deprem Sigortası kapsamında, çeşitli depremler nedeniyle sigortalılara yaptığı ödemeler, 8.5 milyon YTL'ye ulaştı. 
     Hazine Müsteşarlığı'ndan yapılan açıklamada, 1999 yılında meydana gelen Kocaeli ve Düzce depremlerinden sonra Türkiye genelinde uygulamaya konulan Zorunlu Deprem Sigortası kapsamında, bu sigorta teminatını sunan DASK tarafından çeşitli depremler nedeniyle sigortalılara yapılan ödemelerin 8 milyon 7.2 bin YTL'ye ulaştığını bildirdi. 
     Açıklamada, faal bir deprem bölgesinde bulunan ve her yıl çeşitli büyüklüklerde pek çok depremin meydana geldiği Türkiye için çok önemli bir uygulama olan Zorunlu Deprem Sigortası'nın, genel anlamda, belediye sınırları içinde kalan meskenlere yönelik olarak oluşturulan bir sigorta sistemi olduğu belirtildi. 
     Kamu kaynağı kullanılmadan oluşturulan bu sistemin, kısa zamanda başarılı olduğu ve pek çok ülke tarafından benzer uygulamalar için örnek alınmaya başlandığı ifade edilen açıklamada, zorunlu Deprem Sigortası uygulamasıyla konut sahiplerinin, ödenebilir bir prim karşılığında binaları için devletin bütçe imkanları ile ilişkili olmaksızın ve maddi kayıplarını hızla telafi eden somut bir güvence temin ettiği kaydedildi. 
     DASK'ın, kuruluş amacı doğrultusunda, çeşitli tarihlerde meydana gelen depremler nedeniyle zarar gören sigortalılarına önemli miktarlarda tazminat ödemesinde bulunduğu belirtilen açıklamada, uygulamanın başladığı 27 Eylül 2000-17 Mart 2005 tarihleri arasında meydana gelen ve büyüklüğü 3.6 ile 6.5 arasında değişen 96 adet deprem nedeniyle 4 bin 999 hasar görmüş konut sahibine DASK tarafından ödenen toplam tazminat tutarı, 8 milyon 7 bin 233 YTL olduğu vurgulandı. 
     
     EN YÜKSEK ÖDEME 2003 YILINDA 
     DASK tarafından yıllar itibariyle yapılan toplam ödemelere bakıldığında en yüksek tazminat ödemesinin 5 milyon 179 bin 637 YTL ile 2003 yılında yaşanan depremler nedeniyle yapıldığının görüldüğü kaydedilen açıklamada, Bingöl'de 12 Mart 2005 tarihinde merkez üssü Karlıova olan depreme ilişkin hasar başvurularının henüz devam ediyor olması nedeniyle bu depreme ilişkin istatistiklerin 2005 yılına ilişkin verilerde yer almadığı belirtildi. 
     Açıklamaya göre, 3 Şubat 2002 tarihinde yaşanan Afyon-Sultandağı depreminde 1.426 adet poliçe sahibine 2 milyon 167 bin 641 YTL, 10 Nisan 2003 tarihinde yaşanan İzmir-Urla depreminde 1.731 adet poliçe sahibine 1 milyon 883 bin 848 YTL ve 1 Mayıs 2003 tarihinde yaşanan Bingöl-Merkez depreminde 467 adet poliçe sahibine 2 milyon 826 bin 877 YTL tazminat ödendi. 
     
     TOPLAM ÖDEME GÜCÜ 
     DASK'ın 2005 yılı için toplam ödeme gücünün 1 milyar dolar düzeyinde bulunduğu vurgulanan açıklamada, bu miktarın, DASK'ın yıllık tahmini yükümlülüklerini fazlasıyla karşılayacak düzeyde olduğu belirtildi DASK'ın sahip olduğu yüksek ödeme gücünün, bir deprem sonrasında konutu zarar gören sigortalıların tazminatlarının ortalama 15 gün gibi çok kısa bir süre içinde ödenebilmesine olanak sağladığı ifade edilen açıklamada, şöyle denildi 
     ''Ülkemizde Zorunlu Deprem Sigortası uygulaması öncesinde 400 bin adet civarında olan konutlara yönelik deprem sigortası poliçesi sayısı, DASK'ın çabaları sonucunda 5 kattan fazla artarak 23 Mart tarihi itibariyle 2 milyon 156 bin 905 adete ulaştı.'' Yılların birikimi ile temin edilen evler için ödenmesi gereken Zorunlu Deprem Sigortası primini örneklemek gerekirse, deprem olma olasılığı en yüksek olan bölgede yer alan 100 metrekare betonarme bir konutun Zorunlu deprem Sigortası yıllık priminin sadece 83,6 YTL olduğu kaydedilen açıklamada, diğer bir anlatımla, bu konut için alınan teminatın günlük maliyetinin sadece 23 Yeni Kuruş'a denk geldiği ifade edildi. 
     
</TEXT>
</DOC>
