<DOC>
<DOCNO> 308898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonsiy08.html </URL>
<DATE> 2005/01/24/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
CHP'liler, Uğur Mumcu'yu anma töreninde de tartıştı... 
</HEADLINE>
<TEXT>

     CHP Genel Başkanı Deniz Baykal, Türkiye'nin bugün her zamankinden daha fazla Uğur Mumcu'ya ihtiyacı olduğunu söyledi. 
     Gazeteci-yazar Uğur Mumcu, evinin önünde düzenlenen bombalı saldırı sonucu öldürülüşünün 12. yılında, çeşitli etkinliklerle anılıyor. CHP Genel Başkanı Baykal, öğle saatlerinde CHP Genel Başkan Yardımcısı Eşref Erdem, CHP Genel Sekreteri Önder Sav ve bazı milletvekilleriyle Uğur Mumcu'nun eşi Güldal Mumcu'yu evinde ziyaret etti. 
     Baykal, her geçen gün Uğur Mumcu'yu daha çok aradıklarını, bunu protokol gereği değil, içtenlikle söylediğini belirtti. 
     Güldal Mumcu da Baykal ve Önder Sav'a cinayetin aydınlatılması için gösterdikleri çabalara teşekkür etti. Güldal Mumcu, cinayete adı karışan kişilerin de olayın içinde olduğunu, ancak olayın arka planına yeterince gidilmediğini söyledi. 
     Daha sonra Güldal Mumcu, Mumcu'nun saldırıya uğradığı evinin önündeki ''Terörde Yitirdiklerimiz Anısına Faili Meçhuller Anıtı''na çelenk koydu ve karanfiller bıraktı. Baykal da Uğur Mumcu'nun öldürüldüğü yere yaptırılan anıta karanfiller bıraktı. 
     Anma töreni ve sessiz protestoya, CHP merkez ve ilçe örgütleri, Atatürkçü Düşünce Derneği ile bazı sivil toplum örgütlerinin üyeleri ve vatandaşlar katıldı. Atatürk ve Uğur Mumcu posterleri taşıyan katılımcılar, yakalarına Mumcu'nun fotoğrafı ve ''İnsanlar öldürülürken susulmaz'' sözünün yer aldığı kartlar taktılar. 
     
     ''UĞUR MUMCU'YU ARIYORUZ'' 

     Baykal, burada yaptığı konuşmada, Uğur Mumcu suikastının 12. yılında Mumcu'yu anmak için birarada olduklarını söyledi. Aradan geçen bunca yılın Mumcu'nun öneminin, değerinin çok daha iyi anlaşılmasına yardımcı olduğunu ifade eden Baykal, şunları söyledi 
     ''Bugün Uğur Mumcu'yu her zamankinden daha büyük bir özlemle anıyoruz. Sadece anmıyoruz, Uğur Mumcu'yu arıyoruz. Mumcu'nun yıllarca üzerinde durduğu sorunlar, ilişkiler, tuzaklar Türkiye için ne kadar büyük önem taşıyor, bugün hepsini çok daha iyi görüyoruz. 
     Mumcu, Türkiye'ye yönelik bütün sorunların kaynağına belgeleriyle, kanıtlarıyla girmeyi başaran bir yazar, gazeteciydi. Ayrıca tespitlerini cesaretle Türkiye'ye ve dünyaya ilan eden, cesur bir mücadele adamıydı. Bugün, onun ortaya koyduğu gerçeklerin ne kadar önemli olduğu çok daha iyi anlaşılıyor. Bugün, Türkiye'nin her zamankinden daha fazla Uğur Mumcu'ya ihtiyacı var. 
     Geçmişimizde bir Uğur Mumcu gerçeğinin yaşanmış olması bundan sonra yapılacak mücadelenin başarılı olmasına katkı sağlayacaktır. Bu umut ve anlayış içinde Mumcu'yu saygı ve özlemle anıyoruz.'' Bir gazetecinin, eski DSP Genel Başkanı Bülent Ecevit'in, ''CHP'nin ömrünü tamamladığına'' ilişkin sözlerini hatırlatması üzerine Baykal, ''Şu an sadece Uğur Mumcu'yu anıyoruz, onu düşünüyoruz. Zihnimizde başka bir şey yok'' dedi. 
     
     TARTIŞMA 

     Bu arada, törende, Mumcu'nun öğretmeni olduğunu söyleyen Enver Taşdemiroğlu, okuttuğu gençler arasında Mumcu'nun hep en ön sıralarda yer alan biri olduğunu ifade etti. 
     Törene katılan bir kişinin, Baykal giderken, ''Baykal ile yürümez. CHP'yi kim temsil edecekse o gelsin'' sözlerine, başka bir katılımcı tepki verince kısa süreli sözlü tartışma yaşandı. Törene katılan bazı kişiler, ''Buraya siyaset yapmaya değil, Uğur Mumcu'yu anmaya geldik'' diyerek tartışanları uyardı. 
     
</TEXT>
</DOC>
