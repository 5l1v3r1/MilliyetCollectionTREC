<DOC>
<DOCNO> 332664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur09.html </URL>
<DATE> 2005/04/12/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Mersin'de mağaza'da yangın 5 yaralı 
</HEADLINE>
<TEXT>

     Mersin'de Çetinkaya Alışveriş Merkezi'nde henüz bilinmeyen nedenle çıkan yangın, çevrede paniğe neden oldu. 
     Mustafa Kemal Paşa Bulvarı üzerinde bulunan Çetinkaya Alışveriş Merkezi'nin ayakkabı reyonunda çıktığı sanılan yangında, görevli 5 kişi yaralandı. 
     Vali Atilla Osmançelebioğlu da yangın yerine gelerek yetkililerden bilgi aldı. Yetkililer, yangının neden çıktığının araştırıldığını, yaralıların SSK ve Devlet Hastanesi'ne kaldırıldıklarını kaydettiler. 
     Gazi Mustafa Kemal Bulvarı üzerinde bulunan Çetinkaya Alışveriş Merkezi'nin kozmetik, ayakkabı ve giyim reyonunda çıktığı belirtilen yangında yaralanan mağazada görevli 5 kişi, mağazanın duvarı delindikten sonra, itfaiye merdiveni ile kurtarılarak hastanede tedavi altına alındı. 
     Olay yerinde incelemede bulunan Mersin Valisi Atilla Osmançelebioğlu, "Yangın kontrol altına alındıktan sonra, çıkış sebebi araştırılacak" dedi. 
     Osmançelebioğlu, yaralıların verdikleri ifadelerde, kozmetik, ayakkabı ve giyim reyonlarında meydana gelen patlama sonucu yangının çıktığının öğrenildiğini belirterek, "Yangın söndürme çalışmaları devam ediyor. İçeride yaralı olmamasını umut ediyorum" diye konuştu. 
     Bu arada, tekrar başlayan yangını söndürmek için Mersin Büyükşehir Belediyesi itfaiye ekiplerinin yanı sıra ATAŞ Rafinerisi'ne ait itfaiye ekiplerinin de müdahalesinin sürdüğü öğrenildi. 
     
     EMNİYET TÜM İHTİMALLER ÜZERİNDE DURUYORUZ 

     Mersin Emniyet Müdür Vekili Süleyman Ekizer, Çetinkaya Alışveriş Merkezi'nde çıkan yangınla ilgili geniş çaplı soruşturmanın sürdürüldüğünü bildirdi. 
     Ekizer, Gazi Mustafa Kemal Bulvarı'nda bulunan Çetinkaya Alışveriş Merkezi'nin kozmetik, ayakkabı ve giyim reyonunda gece 23.30 sıralarında çıkan yangınla ilgili olay yeri inceleme ekipleri ile uzman ekiplerin çalışmalarını sürdürdüğünü, olayla ilgili her ihtimali değerlendirdiklerini belirtti. 
     Ekizer, ''Olay yerinde incelemeler yapılıyor. Erken konuşmamak gerekiyor. Ancak, her ihtimali değerlendiriyoruz. Şu an için bir şey söyleyemiyorum. Patlamanın ne olduğunu araştırıyoruz. Elektrik kontağı mı, yoksa sabotaj mı Yangını her yönüyle araştırıyoruz'' dedi. 
     
</TEXT>
</DOC>
