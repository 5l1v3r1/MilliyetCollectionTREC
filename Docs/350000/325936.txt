<DOC>
<DOCNO> 325936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy27.html </URL>
<DATE> 2005/03/22/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
AKP'li Fırat Türk bayrağını yakmak isteyenler 'akıl hastası ve özürlü' 
</HEADLINE>
<TEXT>

     AK Parti Genel Başkan Yardımcısı Dengir Mir Mehmet Fırat, Nevruz kutlamalarında, Türk bayrağını yakma girişiminde bulunanları, ''akıl hastası ve özürlü'' şeklinde nitelendirerek, ''Toplumsal barışı sabote etmek isteyen provokatörleri kınıyoruz'' dedi. 
     Fırat, AK Parti Genel Merkezi'nde düzenlediği basın toplantısında, 1 Nisan'da yürürlüğe girecek yeni Türk Ceza Kanunu'ndaki TCK basın ile ilgili maddelere yönelik eleştirilere yanıt verdi. 
     Yasanın, ''AK Parti damgası olan'' yasalar olmadığını, toplumsal mutabakat aranarak hazırlandığını ifade eden Fırat, tasarı üzerinde 1-1.5 yıl tartışma yaşandığını, tasarının, binin üzerinde kurum ve kuruluşa gönderildiğini anlattı. 
     Fırat, hazırlık aşamasında toplumun hiçbir kesiminin bu yasa ile ilgilenmediğini, yasanın tartışıldığı Gazi Üniversitesi'ndeki sempozyuma sadece 5 kişinin katıldığını, 30 hukuk fakültesinden ise sadece 2 fakültenin görüş bildirdiğini söyledi. 
     Yasanın yürürlüğe girmesine çok az bir zaman kala tartışmaların alevlendiğine işaret eden Fırat, bu tür yasaların çok sık ve kolay değişmediğini, toplumsal mutabakatın aranmasının şart olduğunu vurguladı. 
     Fırat, yeni TCK ile birlikte bireyin hak ve özgürlüklerine yönelik ihlallerin önüne geçildiğini dile getirerek, ''Hak ve özgürlükler korunurken, mesuliyetsiz kesim bırakılmamıştır'' dedi. 
     Yasanın yürürlüğe girmesiyle, ''bize dokunamazsınız'' döneminin bittiğini kaydeden Fırat, ''Ne padişahız ne sultanız. Bu devir sona ermiştir. Bir tek sorumsuz cumhurbaşkanı kalmıştır. Cumhurbaşkanının sorumsuzluğu da tartışılır hale gelmiştir. Umarım cumhurbaşkanının da sorumluluk alanı içine alınması Türkiye'de de kabul edilecektir'' diye konuştu. 
     İftira, hakaret gibi suçların eski TCK'da da yer aldığını örnek gösteren Fırat, dünyanın her yerinde iftiranın ve hakaretin suç sayıldığını, bunun aksini savunmanın hukuk mantığı açısından yanlış olduğunu bildirdi. 
     
     NEVRUZ KUTLAMALARINDAKİ OLAYLAR 
     Fırat, Nevruz kutlamalarında Türk bayrağının yakılması girişimini de değerlendirdi. 
     Nevruz kutlamalarında ''bazı kendini bilmezlerin'', toplumun temel müşteriği olan, kutsal olan Türk bayrağına karşı, kabul edilemez davranışlarını şiddetle kınadıklarını ifade eden Fırat, şöyle konuştu 
     ''Bunun aklı başında olan hiçbir insan tarafından yapılabileceğini düşünmüyorum. Bunu yapanlar akıl hastası ya da özürlüdür. Toplumsal barışı sabote etmek isteyen provokatörleri kınıyoruz. Bırakın Türk bayrağını, hiçbir ülkenin bayrağına, hiçbir insan, saygısızlık yapma hakkına sahip değildir. Atatürk İzmir'e geldiğinde önüne serilen Yunan bayrağını kaldırtmıştır. Bu bir erdemdir.'' Fırat, İçişleri Bakanlığı'nın eylemlerle ilgili gerekli cezayı vereceğini ancak milletin kafasında bu zihniyetin zaten mahkum edildiğini vurguladı. 
     
     ''UYGULAMA AŞAMASINDA SORUNLAR DÜZELTİLEBİLİR' 
     Bir gazetecinin, yeni TCK'nın yürürlüğe girmesiyle birlikte artık yolsuzluk haberlerinin yapılamayacağı yönündeki tartışmaları anımsatması üzerine Fırat, böyle bir durumun söz konusu olmadığını kaydetti. 
     Fırat, TCK'nın Türkçe yazıldığını, hangi suça hangi cezanın verildiğinin ortada olduğunu belirterek, ''Bunu söyleyenler herhalde hukuktan anlamıyor. Ceza sistematiğini bilmeyen yanılır. Verilen örneklerin hiçbiri doğru değil. Bizi yargılayacak olanlar bilgisayarlar değil, yargıçlardır. Yolsuzlukla mücadeleye aykırı tek bir madde gösterin, tartışalım. Yolsuzluk varsa bunun üzerine gitmeniz hakkınız. Sadece basının değil, tüm toplum kesimlerinin hakkı var'' diye konuştu. 
     Adalet Bakanı Cemil Çiçek'in, dünkü Bakanlar Kurulu toplantısının ardından, ''Yeni TCK'daki basınla ilgili hükümlerin, oluşturulan komisyon tarafından değiştirilebileceği sinyalini verdiği'' yönündeki bir soruya da Fırat, ''Ben bir sinyal görmedim. Şikayet varsa bunları dinlemek bizim görevimizdir. Dört başı mağrur bir yasa değildir. Her şey dört dörtlük demiyoruz. İnsan yapmıştır. Yürürlüğe girince tatbikatını görmemiz lazım. Yanlışta ısrar etmeyiz. Uygulama aşamasında sorunlar düzeltilebilir'' karşılığını verdi. 
     
     CHP'Lİ ARITMAN'IN ÖNERİSİ 
     CHP İzmir Milletvekili Canan Arıtman'ın, ''ev sahibi, eve giren hırsızı öldürürse ceza almasın'' yönündeki teklifini bir soru üzerine değerlendiren Fırat, teklifi, ''kahvehanede ülkeye nizam vermeye'' benzetti. Fırat, ''Bu mantık, 'darağacı kuralım, 10 kişiyi asalım, Türkiye düzelir' mantığı ile aynıdır. Suç ceza ile önlenmez. Böyle olsaydı Suudi Arabistan'da ne kelle koparma, İran'da ne adam asma kalırdı'' dedi. 
     Fırat, terör örgütü PKK'nın elebaşısı Abdullah Öcalan'a yeniden yargılama yolunun açılıp açılmayacağı tartışmalarına da bir soru üzerine değinerek, politikacıların, ''olmuş olaylar üzerinde değerlendirme yaptığını, olabilecek olaylar üzerinde konuşmadığını'' vurguladı. 
     Öcalan'ın, AİHM'e başvurduğunu hatırlatan Fırat, mahkemeden nasıl bir karar çıkacağını bilmediklerini söyledi. 
     Fırat, ''Olabilir veya olmayabilir üzerinde tartışmanın anlamı yok. Bugünden enerjimizi olabilecek veya olmayacak şeyler üzerindeki tartışmaya harcamanın Türkiye'ye faydası olacağını düşünmüyorum'' diye konuştu. 
     
</TEXT>
</DOC>
