<DOC>
<DOCNO> 336966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun52.html </URL>
<DATE> 2005/04/26/ </DATE>
<TIME> 22.27 </TIME>
<AUTHOR>  </AUTHOR>
<HEADLINE>
Brown "Genel Sekreter, UNDP başkanlığı için iyi bir isim seçemezdi" 
</HEADLINE>
<TEXT>

     BM Kalkınma Programı UNDP Başkanlığı'nı da yürüten BM Genel Sekreteri Kofi Annan'ın Özel Kalem Müdürü Mark Malloch Brown, ''Genel Sekreter, kalkınma konularında bilgi ve tecrübe sahibi olması açısından UNDP Başkanlığı için Kemal Derviş'ten daha iyi bir isim seçemezdi'' dedi. 
     UNDP bir açıklama yaparak, UNDP İcra Kurulu'nun, BM Genel Sekreteri Annan tarafından UNDP Başkanlığı'na seçilen CHP İstanbul Milletvekili Kemal Derviş konusunda bu hafta içinde istişarelerde bulunacağını duyurdu. 
     Açıklamada, dört yıllık süre için UNDP Başkanlığı'na seçilen Derviş'in BM Genel Kurulu'nun yıllık güz toplantısı öncesinde UNDP'deki görevine başlamasının beklendiği kaydedildi. 
     Açıklamada ayrıca, gelişmekte olan ülkelerde demokratik yönetimi geliştirmek ve aşırı yoksulluğu ortadan kaldırmak için çaba harcayan bağımsız bir fona sahip en büyük BM organı UNDP'nin yıllık bütçesinin 3 milyar dolar olduğu belirtildi. UNDP'nin küresel ve ulusal kalkınma hedeflerine ulaşma konusunda hükümet ve uluslara yardımcı olmak üzere 166 farklı ülkede personelinin bulunduğu ifade edildi. 
     
     DERVİŞ UNDG'YE DE BAŞKANLIK EDECEK 
     UNDP başkanının aynı zamanda BM kurumlarının uluslararası yardım ve yeniden yapılanma çalışmalarını koordine eden BM Kalkınma Grubu'na UNDG da başkanlık ettiğinin belirtildiği açıklamada, Derviş'in UNDP programının uygulandığı bir ülkeden başkanlığa getirilen ilk kişi olduğuna dikkat çekildi. 
     Halen UNDP Başkanlığı'nı da yürüten BM Genel Sekreteri Annan'ın Özel Kalem Müdürü Malloch Brown'ın bir İngiliz olduğunun belirtildiği açıklamada, daha önceki 5 UNDP başkanının ise ABD vatandaşı olduğuna işaret edildi. 
     
     BROWN'DAN DERVİŞ'E ÖVGÜ 
     Derviş'in seçilmesi konusunda açıklama yapan Malloch Brown ise ''Genel Sekreter, kalkınma konularında bilgi ve tecrübe sahibi olması açısından UNDP Başkanlığı için Kemal Derviş'ten daha iyi bir isim seçemezdi'' dedi. 
     Kemal Derviş ile çeşitli vesilelerle birlikte çalışma imkanı bulduğunu belirten Brown, Derviş'in meselelere hakimiyetine ve sorunların üstesinden gelme gücüne hayran olduğunu söyledi. 
     Malloch Brown, Derviş'in hem UNDP'nin yönetiminde, hem de BM Binyıl Kalkınma Hedeflerine ulaşmada üstün bir liderlik sergileyeceğinden emin olduğunu kaydetti. 
     Derviş'in hem uluslararası danışman, hem de bakanlık yapmış bir isim olarak kalkınma meselesinin her iki boyutunda da tecrübeleri bulunduğuna dikkati çeken Malloch Brown, Derviş'in Türkiye ekonomisini yeniden yapılandırarak ülkenin ciddi bir ekonomik krizden çıkarılmasını sağladığını ifade etti. 
     
</TEXT>
</DOC>
