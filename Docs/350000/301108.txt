<DOC>
<DOCNO> 301108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sonspo23.html </URL>
<DATE> 2004/12/26/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Fenerbahçe 66 - Ülkerspor 68 
</HEADLINE>
<TEXT>

     Türkiye Basketbol Ligi'nde haftanın önemli maçında Ülkerspor, Fenerbahçe'yi 68-66 yendi. 
     Abdi İpekçi Spor Salonu'nun tribünlerinin büyük bölümünün dolduğu maçın ilk 5 dakikası 10-10 eşitlikle geçilirken, Mrsiç, Ömer, Erdal ve Booker ile 4 tane 3 sayılık basket bulan Fenerbahçe, 1. periyodu 20-19 önde tamamladı. İlk bölümdeki başabaş geçen mücadelede Ülkerspor ise Kerem Gönlüm ve Zukauskas ile pota altında bulduğu sayılarla etkili oldu. 
     İki takım da maçın ikinci periyodunun ilk 3 dakikasında üst üste hücumlardan boş dönerek, skor üretemedi. 14. dakikadan itibaren Mrsiç ile üst üste 3 tane 3 sayılık basket bulan Fenerbahçe, 15. dakikayı 29-20 önde geçti. Harvey'in basketiyle 19. dakikada farkı 12 sayıya 38-26 kadar çıkaran sarı-lacivertliler, devreyi 38-30 önde tamamladı. 
     Fenerbahçe, ilk yarıda 14'de 8 üç sayılık isabet oranıyla oynarken, Ülkerspor 5'de 0 ile oynadı. İlk yarıda 18 sayı atan Mrsiç, en skorer oyuncu oldu. 
     İkinci yarıya iyi başlayan Fenerbahçe, baskılı savunması karşısında hücum organizasyonlarında aksayan Ülkerspor karşısında Ömer ile bulduğu sayılarla farkı açmaya başladı ve 28. dakikada Booker ile bulduğu 3 sayılık basketle farkı 18 sayıya kadar 57-39 çıkardı. Bu dakikadan sonra periyodun bitimine kadar sayı atamayan sarı-lacivertliler, 10 sayı bulan Ülkerspor karşısında farkın 8'e düşmesine engel olmadı. Fenerbahçe, 3. periyodu 57-49 önde geçti. 
     Son periyodun ilk dakikalarında Serkan ve Glover ile skor üretmeye çalışan, ancak takım halinde üst üste hatalar yapmasına rağmen oyundan kopmayan Ülkerspor, 3. periyotta kapıldığı rehavetten bir türlü çıkamayan Fenerbahçe karşısında Stombergas'ın 2 tane 3 sayılık basketi ve Zukauskas'ın pota altından bulduğu basketle bitime 1 dakika 28 saniye kala farkı 1 sayıya 66-65 indirdi. Son dakikaya girildiğinde Ülkerspor, Zukauskas ile pota altından bulduğu basketle 67-66 öne geçti. Bitime 8 saniye kala Fenerbahçe hücumdan Erdal ile faydalanamayınca Ülkerspor, Glover ile faul atışından bulduğu sayıyla karşılaşmadan 68-66 galip ayrıldı. 
     Önde götürdüğü karşılaşmayı son dakikalarda yaptığı hatalarla kaybeden Fenerbahçe, ligdeki 3. yenilgisini aldı. 
     
     KÜNYE 
     
     
Salon Abdi İpekçi. Hakemler Fatih Dalay xx, Tunçtan Durmuşcan xx, Berk Torun xx. Fenerbahçe Mrsiç xxx 23, Ömer xx 16, Erdal x 3, Salyers xx 9, Booker xx 9, Emre x, Harvey x 6, Barış x, Rasim x. Ülkerspor Kerem Tunçeri xx 2, Serkan xxx 11, Stombergas xxx 11, Kerem Gönlüm xxx 11, Zukauskas xxx 16, Glover xx 8, Tutku xx 3, Fatih xx 6. 1. periyot 20-19. Devre 38-30 Fenerbahçe lehine . 3. periyot 57-49. 
     
</TEXT>
</DOC>
