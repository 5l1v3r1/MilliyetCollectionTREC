<DOC>
<DOCNO> 312417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonspo11.html </URL>
<DATE> 2005/02/04/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Yanal Genç oyuncuların kenarda oturması futbolun geleceğini baltalıyor 
</HEADLINE>
<TEXT>

     Milli Takımlar Teknik Direktörü Ersun Yanal, genç oyuncuların kenarda oturmasının, gelişimlerini olumsuz etkilediğini belirterek, ''Gençlerin maç oynama şansı bulacağı, hem yarışmacı, hem gelişmeye açık, ayrıca takıma giremeyen diğer oyuncuların da deneyim kazanmasını sağlayan bir rezerv lig, Türkiye'de futbolun geleceği açısından önem taşımaktadır'' dedi. 
     Ersun Yanal, Futbol Federasyonu'nun aylık resmi yayın organı ''Tam Saha'' dergisinin şubat ayı sayısında yaptığı teknik analizde, gençlerin gelişimi açısından oynamalarının önemine dikkati çekti. 
     Yanal, Türk futbolunda milli takımlar düzeyinde yetenekli oyuncu sayısının geleceği açısından önemli bir tehlikenin söz konusu olduğunu vurgulayarak, şunları kaydetti 
     ''Ne yazık ki Birinci Süper Lig'deki 18 takımda top koşturan 505 futbolcu içinde 20'li yaşlardaki oyuncular son derece az yer buluyor. Nitekim bu sezon 17 haftalık ilk yarı maçlarında 1983, 1984, 1985 ve 1986 doğumlu oyuncularımızdan yalnızca 45'i takım kadrolarında yer alabilmiş. Bu oyuncuların toplam oyun sürelerinin ortalaması ise 18.64 dakikadır. Son derece düşük olan bu süre büyük bir tehlikenin habercisi. Tablolardaki rakamlar gösteriyor ki, söz konusu yaş grubundaki oyuncuların maç pratiği açısından ciddi zaafları var.'' Yaşanan sıkıntıyı Fenerbahçeli Semih ile örnekleyen teknik direktör Yanal, ''Ümit Milli Takım'ın santrforu Fenerbahçeli Semih, koskoca ilk yarı boyunca yalnızca 6 dakika görev alabilmiş'' dedi. 
     1983, 1984 ve 1985 doğumlu futbolcuların PAF Ligi'nde de şans bulamadığını kaydeden Yanal, ''PAF Ligi'nde genelde 18 yaş ve altındaki oyuncular kullanılıyor. 1983, 1984 ve 1985 doğumluların Süper Gençler Ligi düzeyini aşmış, PAF Ligi'nde de oynayamaz biçimde atıl olarak yedek bekliyor'' diye konuştu. 
     
     ''YARIŞMA ENDEKSLİ BİR ORGANİZASYON HATA'' 

     Yanal, genç oyuncular söz konusu olduğunda yarışmaya endeksli bir organizasyonun yapılmasının hata olduğunu savundu. 
     Yanal, aksi takdirde her erken elenen kuşağın maç pratiğinden uzaklaştığını ileri sürerek, sözlerini şöyle sürdürdü 
     ''Böylece yeterli gelişmeyi gösteremez. İşte bunun için söz konusu durumu telafi edecek bir organizasyonla gençlerin hazır tutulması gerekir. Kaldı ki 19 yaş ve altı gruplarda gençlerin yarışmaya endeksli yetişmesi de oyuncu yetiştirme kültürü açısından son derece tehlikelidir. Çünkü aslolan yetiştirmeyi temel alan bir yapıdır. Böyle bir yapının kurulması için yalnızca milli takım düzeyindeki maç yapma pratiği yeterli olmayacaktır. Bu yüzden milli takımdan beslenen, ama onun dışında kaliteli bir lig organizasyonuyla gençlerin devamlılığını sağlayan bir düzenek oturtmamız gerekmektedir.'' Ellerinde bulunan verilere göre özellikle 20'li yaşlardaki gençlerin maç özelliğinin ortaya çıktığını belirten Yanal, ''İşte tam bu noktada karşımıza Rezerv Lig kavramı çıkıyor. Oysa halihazırdaki yapının bir sorunu olarak biz, 20'li yaşlardaki gençlere maç deneyimi kazandıramıyoruz. Alternatif organizasyonlarla onları hazır tutmamız gerekirken, çocukların gelişme gösterebilecekleri bir dönemde kenarda oturması Türkiye'de futbolun geleceğini baltalamaktadır'' diye konuştu. 
     
     MAÇ PRATİĞİ EKSİKLİĞİ 

     Hazırlık döneminde çok başarılı bir performans ortaya koyan genç oyuncuların, resmi maçlarda asıl performanslarının gerisinde kaldıklarını ifade eden Yanal, sözlerini şöyle tamamladı 
     ''Bunun da en temel nedeni maç pratiği eksikliğidir. Oysa Rezerv Lig gibi hem deneyimli oyuncuların bulunduğu, hem gençlerin gerçek potansiyellerini ortaya koyduğu rekabetçi bir lig yaşama geçirilmiş olsa, bu tip sorunlar da yaşanmayacaktır. Gençler, üst düzey performans göstermeleri beklenen deneyimli oyuncularla aynı ortamı paylaşacak ve onları aşmaya çabalayacaktır. Başarıya endeksli olmayan bu mücadele çocukların gelişme göstermelerini sağlayacak, rekabetçi yapı sayesinde her zaman hazır kalmalarına neden olacaktır. Açıkçası tartışmaların yönüne göre İkinci Lig bile bu organizasyonla birlikte düşünülebilir.'' 

     
</TEXT>
</DOC>
