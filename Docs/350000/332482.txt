<DOC>
<DOCNO> 332482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun39.html </URL>
<DATE> 2005/04/12/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Rumsfeld Henüz Irak'tan çıkma stratejimiz yok 
</HEADLINE>
<TEXT>

     ABD Savunma Bakanı Donald Rumsfeld, henüz Irak'tan birliklerin çıkmasına yönelik bir stratejilerinin olmadığını ve birliklerin Irak'tan çekilmesinin Iraklı güçlerin güvenliği üstlenebilme kapasitesine bağlı olduğunu söyledi. 
     Bağdat'a sürpriz bir ziyarette bulunan Rumsfeld, "Irak'tan çıkma stratejimiz yok. Bizim stratejimiz zafer stratejisi. Buradaki misyonumuz ülkeyi demokrasi, özgürlük yoluna koymaktır" dedi. 
     Bağdat'ta yeni Irak devlet başkanı Celal Talabani ve Başbakan İbrahim Caferi ile görüşen Rumsfeld, "Iraklı askeri kurumlar güvenlik sorumluluğunu üstlenebilme kapasitesini geliştirmek durumunda. Bunu yaptıktan sonra koalisyon güçlerinin sorumluluğu azalacak ve ülkeden ayrılmaya hazır olacaklar" dedi. 
     ABD'nin Irak'taki üslerinin bu ülkede kalıp kalmayacağının sorulması üzerine Rumsfeld, bu konunun Aralık 2005'te seçilecek Irak hükümetiyle görüşüleceğini ve şu andaki geçiş hükümetiyle bu konuyu ele almanın uygun olmadığını kaydetti. 
     Savunma Bakanı, Talabani ve Caferi'yi hazırlanacak nihai anayasayı ekim ayındaki referanduma sunmaya davet ederek, bu tarihte bir gecikme olmamasını istediğini söyledi. 
     
</TEXT>
</DOC>
