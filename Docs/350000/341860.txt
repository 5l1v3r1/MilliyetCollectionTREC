<DOC>
<DOCNO> 341860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/soneko29.html </URL>
<DATE> 2005/05/12/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Hollanda'dan Onur Air'e 1 ay yasak 
</HEADLINE>
<TEXT>

     Onur Air uçaklarının bir ay süreyle Hollanda hava limanlarına inişi yasaklandı. 
     Onur Air’den yapılan açıklamada Hollanda Taşımacılık ve Deniz İdaresi’nin, yasaklama kararını geçen hafta yaşanan bir teknik arızayı gerekçe göstererek aldığı belirtildi. 
     Açıklamada, yasak kararını, "Hollanda paket tur pazarının yarısını elinde bulunduran Türkiye’ye büyük bir darbe" olarak nitelendirildi. Dün saat 12.00’de başlayan yasak nedeniyle binlerce yolcunun havalimanlarında mağdur olacağı ifade edilen açıklamada, "Yıllardır Hollanda pazarındaki ticari istikrarı sayesinde tüm pazarın yüzde 50’sini elinde tutan Onur Air’e verilen bu yaptırımın Türk Dışişleri ve Ulaştırma Bakanlıkları tarafından sorgulanması bekleniyor. 
     Avrupa’daki ortak havacılık usullerine göre denetlenen ve buna göre dış ülkelere uçuş yapan Onur Air’in bir uçağının arızalanması üzerine alındığı iddia edilen kararın genele uygulanması halinde Hollanda hava sahasına hiçbir havayolu şirketinin girmemesi gerekiyor" denildi. 
     Geçen hafta hafta meydana gelen bir teknik arıza bahane edilerek uçuşların kesilmesinin Hollanda Parlamentosu’ndaki kulisler sonrasında alındığı ileri sürülen açıklamada, Hollanda Sivil Havacılık Teşkilatı yetkililerinin bahsedilen teknik arızanın sebebini bilmeden ilk kez böyle bir karar aldıkları belirtildi. açıklamada Amsterdam Havalimanı’nda farklı havayollarına ait günde ortalama bir teknik arıza meydana geldiği vurgulandı. 
     Onur Air Yönetim Kurulu Başkan Yardımcısı Şahabettin Bolukçu, "Türkiye olarak takınılacak politik karşı tavra göre hareket edeceğiz. Şimdilik hukuki sürece girmenin ne kadar anlamlı olacağını kestiremiyoruz" dedi. 
     
     BİNLERCE YOLCUYU ETKİLEYECEK 

     Hollanda Ulaştırma Bakanlığı’nın teknik ve bakım yetersizliklerini gerekçe göstererek, özel Türk havayolu şirketlerinden Onur Air’in bu ülkedeki uçuş haklarını bir ay süreyle durdurmasının binlerce yolcuyu etkileyeceği bildirildi. 
     Türkiye’ye turist gönderen seyahat bürolarından edinilen bilgiye göre, Onur Air’in önümüzdeki günlerde, Türkiye’de bulunan 10 bin dolayında Hollandalı turisti getirmesi gerekiyordu. Onur Air, yalnızca Amsterdam Schiphol Havaalanı’ndan gelecek salı gününe kadar Türkiye’ye toplam 48 uçuş yapacaktı. 
     Türkiye’ye en çok turist gönderen seyahat kuruluşları arasında yer alan Corendon’un yetkilileri, kararın yürürlüğe girmesinin hemen ardından Onur Air ile taşıyacakları 300 yolcu için düzenleme yapabildiklerini, ancak daha Türkiye’de çok sayıda yolcuları bulunduğunu belirttiler. 
     Onur Air ile Türkiye’de seyahatte bulunan yolcuların dönüşü ve gidecek olanların zamanında taşınmasının büyük soru işareti oluşturduğunu belirten seyahat büroları yetkilileri, yolcuları mağdur etmemek için yoğun çaba içinde olduklarını dile getirdiler. 
     Schiphol yönetimi de Onur Air ile önümüzdeki günlerde uçması gereken yolcuları, teletekst ve internet aracılığıyla uyararak, havaalanına gelmemelerini, bilet aldıkları seyahat bürolarıyla ilişki kurmalarını isteyen açıklamalara yer veriyor. 
     Öte yandan, Onur Air yetkililerinin kararın gözden geçirilmesi amacıyla Türk hükümetinin Hollanda Ulaştırma Bakanlığı nezdinde girişimde bulunmasını istediği öğrenildi. 
     Hollanda Haber Ajansı ANP’ye açıklama yapan Onur Air’in bir yetkilisi, kararı, "yüzde 100 siyasi bir işlem" olarak nitelendirdi. 
     Hollanda Ulaştırma Bakanlığı, Onur Air’e ait uçakların bazı teknik yetersizlikler ve bakım eksikliği bulunduğunu öne sürerek, bugünden itibaren bir ay süreyle yasaklandığını açıklamıştı. 
     Bakanlığa göre, son dönemlerde Onur Air’e ait uçaklarda yeterli ve gerekli düzeyde bakım yapılmadığı yaşanan kimi aksaklıklarla ortaya çıkmıştı. 
     
</TEXT>
</DOC>
