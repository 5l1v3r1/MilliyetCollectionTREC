<DOC>
<DOCNO> 335909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonsiy04.html </URL>
<DATE> 2005/04/22/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Ağar'a "alternatif olamadık" mektubu 
</HEADLINE>
<TEXT>

     DYP'de Başkanlık Divanı'ndan istifa eden Ali Rıza Gönül, Genel Başkan Mehmet Ağar'a gönderdiği mektupta, "DYP umut ve alternatif olamamıştır" dedi. 
     Gönül, Ağar'a hitaben kaleme aldığı iki sayfalık mektubunda "Yönetim anlayış ve tarzınız ve kurulları çalıştırmak yerine belirli bir dar ekiple partinin geleceğini ve teşkilat yapısını şekillendirmeye çalışmanız, geçmiş dönemlerin yanlışlarının tekrarı olmuştur" dedi. 
     Küstürülen binlerce partilinin köşesine çekildiğini savunan Gönül, yanlış uygulamalar yanlış kararlarla düzeltilmeye çalışılırken teşkilatta rahatsızlıkların arttığını, kurultayda verilen sözlerin yerine getirilemediği inancıyla heyecanların kaybolduğunu ifade etti. 
     Gönül, DYP'nin kan kaybına uğradığı ve baraj sorunu olduğu gibi ciddi kuşkuların hızla yayıldığını görmenin üzücü olduğunu ifade ederek, şöyle dedi 
     "DYP umut ve alternatif parti olamamıştır. Bunu sağlayacak politika ve söylemleri geliştiremediğimiz ve topluma sunamadığımız, kamu oyunun ve parti tabanının ortak görüşü haline gelmiştir. 
     Önemseyeceğinizi umduğum bir diğer olumsuzluk ise DYP'nin hak ettiği yere sizinle varamayacağı yolundaki, doğrudan doğruya şahsınızı hedef alan eleştirilerin kartopu misali her gecen gün artarak kamuoyunda yaygın hale getirilmek istenmesidir." 
     
</TEXT>
</DOC>
