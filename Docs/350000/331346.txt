<DOC>
<DOCNO> 331346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/yazar/oztrak.html </URL>
<DATE> 2005/04/08/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Türkiye istisna olmayı sürdüremez 
</HEADLINE>
<TEXT>


Bu yılın şubat ayına ilişkin ödemeler dengesi rakamları yayımlandı. Cari işlemler açığı, hızı azalarak da olsa, artmaya devam ediyor. Bunun yanı sıra 12 aylık ithalat 100 milyar doların, ihracat 65 milyar doların üstüne çıkarken, dış ticaret açığı da 35 milyar doları geçti. 2004 yılının ikinci yarısında başlayan yatırım ve tüketim malları ithalatının toplam ithalat içindeki payındaki düşüş buna karşılık aramalı ithalatının payındaki artış eğilimi devam ediyor. 
Aşağıdaki tabloda yükselen piyasalarda ve Türkiye'de ödemeler dengesi büyüklükleri yer alıyor. 
2004 yılında cari işlemler hesapları önemli ölçüde fazla veren yükselen piyasa ekonomilerinin 2005 yılında da azalmakla birlikte fazla vermeyi sürdürmeleri bekleniyor. IIF 2005 yılında bu ekonomilerin uluslararası piyasalardan sağlayabileceği net dış finansmanda bir miktar gerileme öngörüyor. Ancak bu ülkelere yönelik hisse senedi alımına yönelen fonlar, özel kesim kredileri, resmi kesim fonları önemli ölçüde gerilerken doğrudan yatırımların artması bekleniyor. 
Türkiye 2004 yılında GSMH'sinin yüzde 5.1'ine ulaşan 15.4 milyar dolarlık cari işlemler hesabı açığı ile yükselen piyasa ekonomileri içindeki istisnalardan biri olmuş. Bu yılın ilk iki ayında da açık 16 milyar doları aşmış. Oysa en son resmi rakamlar 2005 sonunda cari açığın 11 milyar dolara gerilemesini öngörüyor. 
Bunun için yılın geri kalan 10 ayında toplam cari açığın 2004 yılında gerçekleşenden 5 milyar dolar daha düşük olması gerekiyor. Petrol fiyatlarındaki artış da dikkate alındığında bu hedefe ulaşabilmek oldukça zor görünüyor. 
IMF ile başlayan toplantılar sonucunda 2005 yılı cari açık öngörüsü önemli ölçüde revize edilebilir. 
Cari açığın finansmanına baktığımızda da Türkiye'nin yükselen piyasalar grubunda yer alan ülkeler içinde farklı bir konumu olduğu dikkati çekiyor. 1994 yılında bize benzeyen ülkelerin uluslararası piyasalardan sağladığı finansman içinde kredilerin payı yüzde 50'nin altında iken bizde bu rakam yüzde 103 olmuş. Buna karşılık diğer ülkelerde borç yaratmayan fonların toplam finansman içindeki payı yüzde 64'e ulaşırken bizde yüzde 17'de kalmış. 
Şubat ayında kredilerin payı yüzde 99.6'ya gerilerken borç yaratmayan fonların payı ise yüzde 20.4'e çıkmış. Bir miktar iyileşme görülmekle birlikte biz hala önemli ölçüde kredi kullanmaya devam ediyoruz. 
Özellikle yükselen piyasalara akacak doğrudan yabancı sermayenin toplam finansman içindeki payının 2005'te yüzde 57'ye ulaşması beklenirken bizde 12 aylık yabancı sermaye girişi ilk iki ayda geçtiğimiz yıl sonuna göre gerilemiş. Bunun yarıdan fazlası da gayrimenkul alımına gitmiş. 
Türkiye'nin bu farklı durumu uluslararası piyasaların kredi arzını daraltmasının beklendiği bir ortamda sürdürülebilirlik endişelerini artırır. 
Cari işlemler hesabındaki açığın daraltılması için iç talebi kısmak yetmeyecek. Aynı zamanda kurun seviyesinin yarattığı rekabet baskısı nedeniyle oluşan yerli malların yabancı mallarla hızla ikame edilmesi sürecinin yavaşlatılması ve açığın azaltılması ihtiyacını yumuşatabilmek için de yabancı sermaye akışından aldığımız payı artırmak gerekiyor. Bunun için yatırım ortamını iyileştirecek düzenlemeleri hızlandırırken, makro politikalarda da dengeli bir yaklaşım lazım. 





</TEXT>
</DOC>
