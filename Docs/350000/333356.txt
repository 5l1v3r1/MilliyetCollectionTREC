<DOC>
<DOCNO> 333356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonsiy05.html </URL>
<DATE> 2005/04/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Baykal Suriye'nin dışlanmasını değil, kaynaştırılmasını önemsiyoruz 
</HEADLINE>
<TEXT>

     CHP Genel Başkanı Deniz Baykal, Suriye'nin tecrit edilmesini, dışlanmasını değil, dünya ile kaynaştırılması için çaba harcanmasını önemsediklerini belirtti. 
     Baykal, Suriye Arap Cumhuriyeti Televizyonu'nun sorularını yanıtladı. 
     CHP Genel Merkezi'nden yapılan açıklamaya göre, Baykal, bir soru üzerine, Cumhurbaşkanı Ahmet Necdet Sezer'in Suriye ziyaretinin halkın tercihleri doğrultusunda gerçekleştirildiğini belirterek, ''Ziyaretten tedirginlik duyulması için bir neden olmadığını'' kaydetti. Uluslararası platformda bu ziyaretin çok ilgi çektiği, belirli çevrelerin arzularına uygun düşmediği değerlendirmelerinin yapıldığına dikkati çeken Baykal, şu görüşleri dile getirdi 
     ''Bu konuda memnuniyetsizlik çeşitli kanallarda hissettirilmiş, yansıtılmıştır. Bu çok doğaldır. Ama Suriye'yi etkisiz kılmanın, tecrit etmenin şu anda uluslararası camianın yararına olduğuna dair herhangi bir iddiayı kimse ortaya koyabilecek durumda değildir. Suriye'nin şu anda izlediği politika ve ortaya koyduğu tablo, çizgi, uluslararası camianın bekleyişlerine, ilkelerine, kurallarına, değerlerine uygun doğrultuda gelişmiştir. Lübnan'da atılan adımlar bunun bir ifadesidir.'' Baykal, ''Suriye'yi tecrit etmeyi, dışlamayı değil, dünya ile kaynaştırmayı ve Suriye halkının ileri gitmesine, refaha ulaşmasına yardımcı olmayı önemli saydıklarını'' ifade etti. 
     
     TERÖRE KARŞI ÇOK NET TAVIR 

     Bir başka soruya yanıt verirken, terörün bölgenin en temel sorunlarından birisi olduğunu vurgulayan Baykal, ''Teröre karşı çok net bir tavır takınılmalı ve her türlü terörü etkisiz kılacak bir dayanışma ile işbirliği içinde bulunulmalıdır'' dedi. 
     Baykal, bölgede yaşanan sıcak çatışmaların, askeri müdahalelerin tedirginlik verici olduğunu belirterek, şöyle devam etti 
     ''Türkiye'yi bölgedeki askeri çatışmaya bir taraf olarak sokma girişimlerine tepki gösteriyoruz, buna karşı mücadele veriyoruz. Bu bölge yabancı müdahalelerden uzak, bir istikrar bölgesi olmalıdır. Bu bölgedeki siyasi yapılanmanın da etnik ve mezhepsel temelde değil, bir siyasal devlet anlayışı etrafında oluşması gerektiği düşüncesindeyiz. Bölgedeki ülkeler demokrasiye, insan haklarına, uluslararası hukukun üstünlüğüne saygı göstermeli ve bu alanda reformları gerçekleştirmelidir.'' Baykal, Türkiye-Suriye ekonomik ilişkileri ve işbirliği konusundaki bir soru üzerine de, ekonomik kalkınma konusunda işbirliği yapılması gerektiğini belirtti. Turizme önem verilmesi ve Türk üniversitelerinde daha çok Suriyeli gencin okuması gerektiğini kaydeden Baykal, enerji alanında da çok yakın bir işbirliği ihtiyacı ve imkanı bulunduğunu ifade etti. 
     Deniz Baykal, ''Önümüzdeki dönemde hem devlet katında, hem millet katında, halk katında çok yakın sıcak işbirliği imkanı vardır. Önemli olan bunu değerlendirmektir'' dedi. 
     
</TEXT>
</DOC>
