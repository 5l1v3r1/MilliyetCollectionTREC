<DOC>
<DOCNO> 332898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun51.html </URL>
<DATE> 2005/04/13/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
New York'taki striptiz kulüpleri ve seks shoplar taşınacak 
</HEADLINE>
<TEXT>

     New York Yüksek Mahkemesi, ünlü Times Meydanı çevresinde yoğunlaşan yaklaşık 100 striptiz kulübü ve seks-shopun, bir sanayi bölgesine taşınmasına yönelik New York Belediyesi'ne yeşil ışık yaktı. 
     Mahkeme kararı konusunda bir açıklama yapan New York Belediye Başkanı Michael Bloomberg, kilise ya da çocuk bakım evlerinin hemen yanında bu tür mağaza ve kulüpleri istemeyen New Yorklular için bu kararın bir zafer olduğunu kaydetti. 
     New York Daily News gazetesinde yer alan bir haberdeyse söz konusu kulüp ve mağazaların, yerleşim alanları ve turist bölgelerinden Manhattan'ın Batı Yakası gibi sanayi bölgelerine taşınmalarını öngören mahkeme kararını temyiz edecekleri bildirildi. 
     Bu arada, New York Belediyesi'nin 1995'ten bu yana şehirdeki seks sektörünü, sadece yetişkinlere açık olan belirli bir bölgede toplayarak karantinaya almaya çalıştığı ifade edildi. 
     
</TEXT>
</DOC>
