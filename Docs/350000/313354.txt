<DOC>
<DOCNO> 313354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/yasam/axyas02.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Noel Baba, Cici Baba 
</HEADLINE>
<TEXT>


Antalya'nın Kale ilçesindeki bronz Noel Baba heykeli, dünyadaki imaja uymadığı gerekçesiyle değiştirildi. Yeni Noel Baba, kırmızı kıyafetli... Sırtında hediye torbası var 

AHMET ACAR Antalya DHA 

ANTALYA'NIN Kale ilçesindeki Noel Baba Meydanı'nda bulunan Noel Baba heykelinin yerine yenisi dikildi. Noel Baba Kilisesi bahçesine konulan 1.80 boyundaki eski heykel, Rus heykeltıraş Gregory Potosky tarafından Rusya'da yapılmış, 6 Aralık 2000'de törenle dikilmişti. Bronzdan yapılan heykel 250 bin dolara mal olmuştu. Yeni heykel de 1.80 metre boyunda ve bakalitten yapıldı. 

'Evrensel hale geldi' 
KALE Belediye Başkanı DYP'li Süleyman Topçu, "Sırtında hediye torbası, elinde zili ve tanınan giysileri ile heykeli evrensel hale getirdiğimizi düşünüyoruz" dedi. Halk ve turizmcilerden gelen istekleri değerlendirdiklerini kaydeden Topçu, "Konuyu Belediye Meclisimizde değerlendirdik. Meclisimiz bu yönde bir karar aldı" diye konuştu. 

Karabulut Yeri uygun değil 

NOEL Baba Vakfı Başkanı Muammer Karabulut ise şöyle dedi "Kaldırılan bronz heykeli Aziz Nikolas'ın doğum yeri olan Patara'ya dikmek için Antalya Valiliği ile görüşmelerimizi sürdürüyoruz. Biz Noel Baba Meydanı'na Noel Baba heykeli dikilmesine sıcak bakmıyoruz. Çünkü heykelin bulunduğu yer hem kaidesiyle, hem çevre düzenlemesiyle uygun değil. Daha estetik bir düzenleme yapılabilir veya başka bir yere dikilebilir." 


</TEXT>
</DOC>
