<DOC>
<DOCNO> 342229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonsiy16.html </URL>
<DATE> 2005/05/13/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Ersümer ve Çakan Yüce Divan'da... 4 tanık dinlenildi 
</HEADLINE>
<TEXT>

     Eski Enerji ve Tabii Kaynaklar Bakanları Cumhur Ersümer ve Zeki Çakan’ın, Yüce Divan’da yargılandıkları davanın duruşmasında, 4 tanık dinlenildi. 
     Duruşmaya, sanıklar Ersümer, Çakan ve avukatları ile müdahil avukatları katıldı. 
     Duruşmada, Devlet Su İşleri’nin DSİ davaya müdahilliğine karar verildi. 
     Tanık olarak dinlenilen dönemin Enerji ve Tabii Kaynaklar Bakanlığı Özelleştirme Dairesi Başkanı Nedim Seçkin Ülgen, yap-işlet santralleri konusunda bilgi verdi. 
     Eski TEAŞ Genel Müdürü Ömer Esirgemez de, Ersümer ve Çakan’ın herhangi bir telkin, baskı ve talimatı olmadığını söyledi. "Beyaz Enerji" davası dolayısıyla görüşmelerin çok dikkatli yapıldığını belirten Esirgemez, "Tüm telefonlar dinleniyordu. Her yerde dinleme vardı. Konuklarımız geldiğinde cep telefonlarının kartlarını çıkararak konuşuyorduk" diye konuştu. 
     Aliağa Santrali’ne ilişkin baskı ve telkin olmadığını savunan Esirgemez, Ersümer’in kendisine, "Neden bu proje ilerlemiyor " şeklinde herhangi bir sorusu olmadığını kaydetti. 
     Dönemin DSİ Genel Müdür Yardımcısı Emin Erdoğan da, tanık olarak dinlenildi. Erdoğan, DSİ’de, işin bitmesi için işini iyi yapan müteahhide keşif artışı verildiğini belirtti. 
     Muhittin Kuzu da, Enerji ve Tabii Kaynaklar Bakanlığı’nda o dönemde Proje ve İnşaat Daire Başkanı olduğunu, 12 Mayıs 2000 tarihinde emekliye ayrıldığını, sadece Ersümer’in bakanlığı döneminde çalıştığını anlattı. TBMM Soruşturma Komisyonu’nda sorulan soruların, belge olmadan yanıtlanamaz nitelikte olduğunu ifade eden Kuzu, bu nedenle komisyonda verdiği ifadelerin yanlış olabileceğini belirtti. 
     Kuzu, komisyonda verdiği ifadeden sonra konuları araştırdığını kaydederek, ihale ve keşif artışlarına ilişki bilgi sundu. 
     İhale ile ilgisi olan konularda başka ihaleye çıkılmadan keşif artışı ile işin tamamlanmasının esas olduğunu anlatan Kuzu’nun, yöneltilen sorulara karşılık olayları bütün ayrıntılarıyla anlatması üzerine Yüce Divan Başkanı Mustafa Bumin, tanığı, "Soruları, başka konulara girmeden anlatın" diye uyardı. 
     Kuzu, uyarıya rağmen soruları, detaylarıyla cevaplandırmaya devam etti. 
     Mustafa Bumin, duruşmayı saat 14.15’e erteledi. 
     
</TEXT>
</DOC>
