<DOC>
<DOCNO> 344778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/yasam/yas09.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bombacı' balkonu patlattı 
</HEADLINE>
<TEXT>


Hatay DHA 

Hatay'ın Belen ilçesinde 'Bombacı Mustafa' olarak tanınan Mustafa Yıldızsever'in, evinin balkonunda amonyum nitrat, kükürt ve mazot karışımıyla hazırladığı 'gübre bomba'nın patlaması sonucu 3'ü ağır 6 kişi yaralandı. 
Muhlis Ali Mahallesi'nde oturan Yıldızsever'in evinin balkonunda dün büyük bir patlama meydana geldi. Patlamada Yıldızsever'in sol kolu, misafirleri Hanifi Kaçer'in iki kolu, Vedat Kaçer'in sol ayağı koparken, Tahsin Kaçer ile Zeynep Kaçer ise hafif yaralandı. 

'6 patlama' 
Olay yerinde, inceleme yapan Hatay İl Emniyet Müdürü Cafer Şahin, patlamanın halk arasında 'gübre bomba' olarak bilinen patlayıcıdan kaynaklandığını açıkladı. Patlamanın, amonyum nitrat, kükürt ve mazot karışımıyla hazırlanan patlayıcıdaki yanlış bir bağlantıdan kaynaklandığını ifade eden Şahin, "Ev sahibi ve misafirler, oluşan 6 patlamadan dolayı yaralanmış. Yaralılardan 3'ünün organların parçalanması nedeniyle durumları ağır" dedi. 
Halk arasında 'gübre bomba' olarak bilinen ve basit malzemelerle ev ortamında imal edildiği halde, güçlü tesiri bulunan patlayıcıların tarla açma, kaya parçalama ya da balık avlama gibi işlerde kullanıldığını dile getiren Şahin, olayla ilgili soruşturmanın sürdüğünü açıkladı. 


</TEXT>
</DOC>
