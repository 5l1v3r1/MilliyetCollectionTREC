<DOC>
<DOCNO> 326467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/ekonomi/eko04.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendi adına çek kesip, icrayla almış 
</HEADLINE>
<TEXT>


TOLGA ŞARDAN Ankara 

Endüstri Holding soruşturmasında, eski Yönetim Kurulu Başkanı Mustafa Ertekin'in kendi adına kestiği çeklerle trilyonlar tahsil ettiği ortaya çıktı. Holding bünyesindeki bir şirketin müdürünün İspanya'da bir paravan şirket aracılığıyla kendisine ikinci bir hayat kurduğu belirlendi. 
Holdingin devletten 'teşvik' kapsamında alınan malların satışından 'büyük vurgun' gerçekleştirdiği saptandı. Yüzde 100 vergi muafiyetiyle alınan makinelerin 'devlet töreni' ile faaliyetin hemen ardından çalışamaz hale getirilip, Ertekin'in organizasyonu ile çok ucuza hurdacılara satıldığı tespit edildi. Polis, işlemleri gerçekleştiren bir hurdacıyı gözaltına aldı. 

Kendi kendine tahsilat 
Mustafa Ertekin'in yönetim kurulu başkanı olarak 'vatandaş Mustafa Ertekin' adına 1 trilyon liralık 1 milyon YTL çek kesip, karşılığı çıkmayınca icraya verdiği, icra kanalıyla kendi kendisine tahsilat yaptırdığı anlaşıldı. 
Eski yönetici Hüseyin Acar'ın da Ertekin'in kestiği 3.5 milyon marklık çeki tahsil etmeye hazırlandığı belirlendi. Ertekin ve adamlarının bu yöntemle 5.5 trilyon liralık 5.5 milyon YTL 53 çek için icra takibi yaptırdığı saptandı. 
Ertekin'e yakın isimlerden Mustafa Demirci'nin, İspanya'da kurulan paravan bir şirkete ticari faaliyet kapsamında 1999 - 2000 yıllarında parça parça 2 milyon mark gönderdiği, ardından İspanya'ya giderek bu parayı tahsil ettiği saptandı. Demirci'nin bir İspanyol kadınla evlendiği de tespit edildi. 

Peker ve Kürşat Yılmaz bağlantısı Hollanda'da yaşayan bir kişinin de holding parasıyla Sudan'da altın madeni işleten bir şirket, Almanya'da yaşayan bir kişinin ise yine holding parasıyla restaurant sahibi olduğu ortaya çıktı. Holdingden özellikle ABD ve Türki cumhuriyetlerindeki bazı şirketlere para aktarıldığı saptandı. 
Daha önce Sedat Peker'den destek alan Ertekin'in, kendisine karşı gelen kişileri susturmak amacıyla yasadışı suç örgütü lideri Kürşat Yılmaz ile ortak çalıştığı, Yılmaz'ın yardımları karşılığı Akmer AŞ adlı şirketi aldığı ve Ankaralı bir şirkete 2 milyon dolara sattığı belirlendi. Yılmaz'ın, Ertekin'e ait lüks villanın alımında da yardımcı olduğu öğrenildi. Holdingle ilgili soruşturmada göz altına alınan 36 kişiden 16'sı tutuklandı. 


</TEXT>
</DOC>
