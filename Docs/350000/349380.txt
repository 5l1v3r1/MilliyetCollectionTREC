<DOC>
<DOCNO> 349380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonsiy15.html </URL>
<DATE> 2005/06/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Gül, ABD'ye gitti, stratejik ortaklığın önemine dikkat çekti 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, temaslarda bulunmak ve Başbakan Recep Tayyip Erdoğan’a ziyareti sırasında eşlik etmek üzere ABD’ye gitti. 
     Gül, gidişinden önce Esenboğa havaalanındaki açıklamasında, "dost ve müttefik" ABD’ye gittiğini belirterek, Başbakan Erdoğan’ın da bu gece hareket edeceğini hatırlattı. 
     Ziyaret çerçevesinde Erdoğan’ın ABD Başkanı George Bush, Başkan Yardımcısı Dick Cheney, BM Genel Sekreteri Kofi Annan ile yapacağı görüşmelerde bulunacağını söyleyen Gül, ayrıca ABD Dışişleri Bakanı Condelezza Rice, ABD Başkanı Bush’un Ulusal Güvenlik Danışmanı Stephen Hadley ile bir araya geleceğini kaydetti. Gül, Rice’ın dışişleri bakanı olmasının ardından çıktığı ilk yurtdışı ziyaretleri kapsamında Türkiye’ye de geldiğini hatırlatarak, iki ülke arasında başka üst düzey ziyaretler olduğunu da anımsattı. 
     Dışişleri Bakanı Gül, ABD’de ayrıca bazı düşünce kuruluşlarında konuşmalar yaparak ABD’de yaşayan Türk toplumu ve basın kuruluşları temsilcileriyle görüşeceğini ifade etti. 
     Gül, Türkiye’nin ortak değerleri paylaştığımız ABD ile yakın müttefiklik ilişkisi bulunduğunu söyleyerek, demokrasi, hukukun üstünlüğü, liberal ekonomi gibi evrensel değerleri paylaşan Türkiye ile ABD arasındaki köklü ilişkilerin Soğuk Savaş sonrasında daha da güçlendiğini kaydetti. İki ülke arasında siyasi, savunma ve güvenlik ilişkilerinin yanı sıra ekonomik ve ticari ilişkilerin de geliştirilmesine büyük önem verdiklerini belirten Gül, bu çerçevede resmi temasların yanı sıra işadamlarına Türk ekonomisinin durumu ve yatırım imkanları hakkında bilgi vereceklerini bildirdi. 
     Gül, ABD ile ilişkilerle stratejik ortaklığın bölgesel ve uluslararası ilişkiler çerçevesinde geliştirilmesinin önemine de dikkati çekti. 
     BM Genel Sekreteri’nin Siyasi İşler Danışmanı Sir Kieran Prendergast ile sabahki görüşmesine ilişkin soru üzerine Gül, Prendergast’ın bir süredir Kıbrıs, Yunanistan ve son olarak da Türkiye’de istişarelerde bulunduğunu hatırlattı. 
     Dışişleri Bakanı ve Başbakan Yardımcısı Abdullah Gül, BM Genel Sekreteri Annan’la zaten New York’ta bir araya geleceklerini söyleyerek, Prendergast’ın Kıbrıs sorununun çözümüyle ilgili olarak ne durumda olunduğu, tarafların ne düşündüğü, neler yapılabileceği gibi konular hakkında Annan’a rapor vereceğini kaydetti. 
     Gül, terörle mücadelenin, ortak platformda yürütülürse başarılı olduğuna işaret ederek, "Biz Türkiye olarak, kendi gücümüzle her türlü belanın altından kalkmasını biliriz. Ancak işbirliği yapılacak yerlerde şüphesiz ki işbirliğini dostlarımızdan bekliyoruz" diye konuştu. 
     Gül, Esenboğa Havaalanı’da ABD’ye hareketinden önce, gazetecilerin gündeme ilişkin sorularını yanıtladı. 
     Dışişleri Bakanı Gül, ABD temaslarında Irak ve terör örgütü PKK ile mücadele konusunun gündeme gelip gelmeyeceğini ilişkin soru üzerine, şunları kaydetti 
     "Şüphesiz ki terörle mücadele tek taraflı olmuyor, terörle mücadele ancak ortak platformda yürütülürse başarılı oluyor. Şüphesiz ki biz Türkiye olarak kendi gücümüzle her türlü belanın altından kalkmasını biliriz. Ancak işbirliği yapılacak yerlerde şüphesiz ki işbirliğini dostlarımızdan bekliyoruz. Bunlar daha önce de konuşuldu. 
     ABD, PKK’yı terörist olarak bilen ve geçmişte de bize yardımcı olan bir ülkedir. Muhakkak ki bundan sonra da terör faaliyetlerinde, özellikle de Irak’taki yerleşik terörle mücadelede ve oradaki köklerini kazımakta işbirliği devam edecektir." 
     
     DEMİREL’İN CUMHURBAŞKANI OLABİLMEYE İLİŞKİN SÖZLERİ 

     Dışişleri Bakanı Gül, 9. Cumhurbaşkanı Süleyman Demirel’in, Başbakan Erdoğan’ın eşinin türbanlı olmasının, kendisinin Cumhurbaşkanı olmasına engel oluşturmadığı yönündeki açıklamasının hatırlatılması üzerine, Türkiye’de cumhurbaşkanı olabilmek için neler gerektiğinin Anayasa’da yazılı olduğunu belirtti. 
     Bir soru üzerine, bu konuda hiçbir yeni düzenlemeye ihtiyaç bulunmadığını ifade eden Gül, konunun tartışılacak bir konu bile olmadığını kaydetti. 
     
     KIBRIS İÇİN SURİYE-LÜBNAN BENZETMESİ 

     Gül, bir köşe yazarının, bir toplantıda Türkiye ile Kıbrıs arasındaki ilişkiyi Lübnan ile Suriye’nin ilişkisine benzettiği iddiasının hatırlatılması üzerine, o köşe yazarının, toplantının kapalı olduğunu, çalıştığı kurumun toplantı içeriğinin dışarı taşınmayacağı güvencesi verdiğini, konuşulanları yanlış tarafa çekmeyeceklerini söylediğini, bunun üzerine de kendisinin rahat konuştuğunu kaydetti. 
     Toplantının kapalı olduğunu hatırlatan Gül, "Ama ne bileyim ki sözlerini tutmayacaklar, bunu başka yönlere çekecekler ya da abartılı şekilde aktaracaklar. Orada söylenen şeylerin sağından solundan alıp da yazmak basın ahlakıyla ne kadar bağdaşır sizin takdirinize bırakıyorum" dedi. 
     
     "TÜRKİYE’NİN KIBRIS POLİTİKASI GAYET DÜZGÜN" 

     Gül, Türkiye’nin Kıbrıs politikasının gayet düzgün olduğunu belirterek, bu konuda Türkiye’nin ne yaptığını bildiğini söyledi. Gül, "Eğer bizim hükümetimizin Kıbrıs konusunda takip ettiği politikayı daha önceki hükümetler de takip etmiş olsaydı, Rum kesimi şimdi AB’ye tam üye olmazdı ve Kıbrıs Türkleri bugün çok daha farklı durumda olurdu" diye konuştu. 
     Gül, Suriye’den Hatay’a düşen füze parçalarına ilişkin bir soru üzerine, Şam yönetiminin, olayın ertesi günü Türkiye’den özür dilediğini hatırlattı. 
     Dışişleri Bakanı Gül, "ABD’nin Suriye’den beklentileri konusunda sizin önerileriniz olacak mı " sorusunu da, şöyle yanıtladı 
     "Biz demokrasinin bütün bölgemizde, her yerde yeşermesini, güçlenmesini arzu ederiz. Demokratik toplumlar kendi halklarını da mutlu ederler, yönetimleri de güçlü olur. Dolayısıyla kavgalar konuşarak çözülebilir, savaşlar azalır. Bu açıdan biz, demokrasinin bütün bölgemizde kökleşmesini destekleyen bir ülkeyiz." 
     
</TEXT>
</DOC>
