<DOC>
<DOCNO> 349823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/guncel/agun.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinçer'e kötü haber 
</HEADLINE>
<TEXT>


YÖK, intihal esaslarını yeniden belirledi. Prof. Dinçer hakkındaki kararı veren iki üniversitenin de durumu tekrar değerlendirmeleri istendi. Dinçer ceza alabilir 

GÖKÇER TAHİNCİOĞLU Ankara 

İntihal suçunun hangi koşullarda zamanaşımına gireceğine yönelik esasları yeniden belirleyen YÖK, üniversite yönetimlerinin Başbakanlık Müsteşarı Prof. Dr. Ömer Dinçer'in "kitabında intihal yaptığı, ancak eylemin zamanaşımına girdiği" yönündeki kararıyla ilgili tartışmalara da son noktayı koydu. Karar, Cumhuriyet ve Marmara üniversitelerine gönderilerek yeniden değerlendirme yapmaları istendi. 
YÖK Genel Kurulu, 3 Haziran'daki toplantıda Yükseköğretim Kurumları Disiplin Yönetmeliği'nin "zamanaşımı" başlıklı 19. maddesini ele aldı. "2 yıl içerisinde disiplin cezası verilmediği takdirde, ceza verme yetkisi zamanaşımına uğrar" şeklindeki maddenin esasları belirlendi. Zamanaşımı süresinin, fiilin en son "vuku bulduğu" tarihten başlayacağını kararlaştırdı. İntihalin en son vuku bulduğu tarih, şu esaslara göre değerlendirilecek 
Suçun temadi etmesi devam ediyor olması ,İntihale konu eserin herhangi bir şekilde alınıp satılıyor, kütüphanelerde bulunuyor veya internet ortamında ulaşılabiliyor, bu suretle yazarları veya üçüncü kişiler tarafından kullanılıyor ya da yararlanılıyor olması,Yazarın veya yazarların intihale konu teşkil eden eserden bir başka esere alıntı yapması, atıfta bulunması ya da bulunmaları,Eserin başka bir amaç veya yarar sağlamak üzere kullanılması,Eserin kaynak veya dayanak gösterilerek hukuki, idari, bilimsel bir karar alınmış olması veya işlem yapılması. 
Sivas Cumhuriyet Üniversitesi, Dinçer ve Doç. Dr. Yahya Fidan'ın 1996'da yayımladığı "İşletme Yönetimi" kitabında, Prof. Dr. Tamer Koçel'in "İşletme Yöneticiliği" kitabından intihal yaptığı görüşüne varmış, ancak eylemin zamanaşımına girdiğini kararlaştırmıştı. Marmara Üniversitesi de üst yazıyla kararla ilgili farklı bir görüşünün bulunmadığını YÖK'e bildirmişti. 

Meslekten çıkarılabilir 
YÖK'ün yeni kararına göre, her iki üniversite Dinçer hakkındaki zamanaşımı yorumunu değiştirebilecek. Dinçer'in, intihal iddiasına konu kitabının 22 sayfasına bir başka kitabında yer verdiği ve kitabın toplatılmasına rağmen bazı kütüphanelerde bulunduğu gerekçeleriyle ceza alması söz konusu olabilecek. Eylemin zamanaşımına girmediği kararlaştırılırsa, Dinçer'in öğretim mesleğinden çıkarma ve akademik unvanlarının geri alınması söz konusu olabilecek. YÖK, yeni kararın geriye yürümeyeceği gerekçesiyle aksi yönde bir karara da imza atabilecek. 

Alemdaroğlu da incelenecek 

1995'te yazdığı "Laporoskopik Cerrahi" adlı kitabında intihal yaptığı iddia edilen, ancak eylemi zamanaşımına girdiği belirtilen Prof. Kemal Alemdaroğlu'nun durumu da yeniden incelenecek. 


</TEXT>
</DOC>
