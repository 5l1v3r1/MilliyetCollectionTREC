<DOC>
<DOCNO> 300418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/siyaset/siy05.html </URL>
<DATE> 2004/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Direktifler Çevik Bir'den 
</HEADLINE>
<TEXT>


Müteahhit Özmen Malzemeler için direktifleri Çevik Bir verdi 

TÜRKER KARAPINAR Ankara 


Gölbaşı davasının tutuklu sanığı müteahhit Ali Osman Özmen, inşaatta kullanılacak malzemeler için direktifleri eski Genelkurmay 2. Başkanı Orgeneral Çevik Bir'den aldığını söyledi. Özmen, 29 Nisan'da Genelkurmay Askeri Savcılığı'nda verdiği ifadesinde şunları anlattı "Gördüğüm yenilikleri projede tatbik etmek istedim. Örneğin, New York'taki Kennedy Havaalanı'nda gördüğüm graniti sordum. İnsan trafiğine rağmen 50 yıldır bozulmadan kullanıldığını öğrenince, aynısını inşaatta da kullanmak istedim. Alüminyum doğramaları özel olarak Hollanda'da hazırlattım ve binanın zemin katında tatbik ettim. İnşaatın temeli atılırken dönemin Genelkurmay Başkanı Orgeneral İsmail Hakkı Karadayı, 'Ali Osman Bey, burayı dünya birincisi yapacaksın' dedi. Örnek bir imalat numunesi hazırlayıp komutanların beğenisine sunduk. Orgeneral Bir beğendi. Tatbik edilenler Bir'in imzasıyla daire başkanlığına direktif olarak bildirildi." 



</TEXT>
</DOC>
