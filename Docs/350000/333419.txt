<DOC>
<DOCNO> 333419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sontur12.html </URL>
<DATE> 2005/04/14/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
ABD ve İngiltere'ye dava açtı Rus karım sizin yüzünüzden evi terketti 
</HEADLINE>
<TEXT>

     Ufuk AKTUĞ DHA 

      İSKENDERUNLU bir işadamı, ABD'nin Irak operasyonu sırasında Türkiye'nin de savaşa girmesinden korkan Rus asıllı eşinin psikolojik bunalıma girip, çocuğuyla birlikte Rusya'ya kaçması nedeniyle Avrupa İnsan Hakları Mahkemesi'ne AİHM , ABD ve İngiltere aleyhine 1'er milyar dolarlık manevi tazminat istemiyle başvurdu. 
     Avukat Maruf Kaymaz, adının açıklanmasını istemeyen müvekkilinin 10 yıllık evliliğinin ABD-Irak savaşı nedeniyle bittiğini söyledi. İskenderunlu işadamının eşinin evini terk etmesiyle yıkıldığını anlatan Avukat Kaymaz, müvekkilinin durumunu şöyle anlattı 
     "ABD'nin Irak'a müdahalesi sırasında İskenderun Limanı'nı üs olarak kullandığı dönemde yaşanan olumsuz gelişmeler, Türkiye'nin de savaşa girebileceği endişesi, Rus asıllı çift pasaportlu kadının psikolojisini bozdu. Savaşın ortasında kalmak istemediğini söylemesinin adından 6 yaşındaki çocuğunu, babanın izni olmadan alarak Rusya'ya kaçtı. İskenderunlu işadamı çok sevdiği eşi ve çocuğu için uzun süre mücadele etti. Ama bir türlü ulaşamadı. Ailesinin parçalanmasından ve sevdiklerinden ayrılmasından ABD ve İngiltere'nin suçlu olduğunu düşünerek Avrupa İnsan Hakları Mahkemesi'nde hakkını aramak istedi ve gerekli müracaatlar bu mahkemeye gönderildi. Avrupa İnsan Hakları Mahkemesi'ne bugün verilen dilekçede 1'er milyar Dolar ABD ve İngiltere'den tazminat talebinde bulunduk. Bu, aileyi bir araya getirmeyecek ama bu savaştan dolayı verilen zararın bilinmesi gerektiği düşüncesiyle uluslararası platformlarda hakkını müvekkilim arayacaktır.'' Irak'ı işgal eden ABD ve İngiltere aleyhine ilk kez fiilen ve resmen dava açıldığını söyleyen Avukat Kaymaz, Rusya'nın da babanın izni olmadan çift pasaportlu kadın ve çocuğunu ülkesine kabul etmesinin düşündürücü olduğunu söyledi. 
     
</TEXT>
</DOC>
