<DOC>
<DOCNO> 342749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/soneko03.html </URL>
<DATE> 2005/05/15/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Türkiye'yi Çin çarptı... 
</HEADLINE>
<TEXT>

     Yıl başından itibaren kotaların kaldırılmasıyla özellikle hazır giyim ve tekstilde Türkiye’nin uluslararası pazarlarının daralmasına yol açan Çin’in Türkiye’ye yaptığı ihracat da bu yılın ilk üç ayında yüzde 50’ye yakın arttı. Türkiye’den Çin’e yapılan ihracat ise yüzde 40’a yakın azaldı. 
     ANKA’nın Dış Ticaret Müsteşarlığı’ndan edindiği verilere göre, hem Çin’in Türkiye’ye yaptığı bu yüksek oranlı artış hem de Türkiye’nin Çin’e yaptığı ihracattaki yüzde 38.3 oranındaki azalma nedeniyle, bu ülkeye karşı verilen dış ticaret açığında yüzde 68.9 oranında büyüme kaydedildi. 
     Yılın ilk üç ayında 1 milyar 227.7 milyon dolarlık ithalat yaptığı Çin’e aynı dönemde sadece 98.6 milyon dolarlık ihracat yapabilen Türkiye bu ülkeye karşı üç ayda 1 milyar 179 milyon dolarlık açık verdi. Geçen yılın aynı döneminde Türkiye Çin’den 857.9 milyon dolarlık ithalat yapmış, 159.7 milyon dolarlık da ihracat gerçekleştirdiği bu ülkeye karşı 608 milyon dolarlık açık vermişti. 
     
     GIDA BİLE İTHAL EDİLİYOR 

     Türkiye, Çin’den hemen hemen tüm sektörlerde ithalat yaptı. Bu ülkeden yapılan tarımsal ürünler ithalatı, geçen yılın aynı dönemine göre yüzde 255 oranında artarak 37.7 milyon dolara kadar çıktı. Tarım ürünlerinin 16.5 milyon dolarını doğrudan gıda maddeleri oluşturdu. Tarımsal hammadde ithalatı ise 21.2 milyon dolar olarak gerçekleşti. 
     Türkiye’nin bu ülkeye yaptığı tarımsal ürün ihracatı ise sadece 15.8 milyon dolar oldu. 
     Türkiye Çin’den 53.8 milyon dolarlık da madencilik ürünü ithalatı yaparken, aynı sektörün Çin’e yaptığı ihracat ise sadece 43 milyon dolarda kaldı. Çin Türkiye’den özellikle maden cevheri alımını geçen yıla göre bu yıl yüzde 128 oranında artırdı. 
     Türkiye’nin Çin’den yaptığı ithalatın 1 milyar 186 milyon dolarla büyük bölümünü sanayi ürünleri ithalatı oluşturdu. Bu kapsamda Türkiye Çin’den ilk üç ayda 18 milyon dolarlık demir ve çelik, 99 milyon dolarlık kimyasal, 81.2 milyon dolarlık yarı mamul sanayi malı, 589 milyon dolarlık makina, 120.5 milyon dolarlık dokuma, 36 milyon dolarlık hazır giyim, 241 milyon dolarlık da hazır giyim dışıdaki tüketim mallarından aldı. 
     Çin’den bu dönemde yapılan dokumacılık ürünleri ithalatı yüzde 54.2, hazır giyim ithalatı yüzde 75, diğer tüketim malları ithalatı ise yüzde 68 oranında artış gösterdi. Diğer tüketim malları arasındaki en önemli kalemi ise 68.9 milyon dolarla ayakkabı oluşturdu. Ayakkabı ithalatında ise yüzde 216 oranında bir büyüme yaşandı. 

ANKA 

     
</TEXT>
</DOC>
