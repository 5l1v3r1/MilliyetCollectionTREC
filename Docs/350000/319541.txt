<DOC>
<DOCNO> 319541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun20.html </URL>
<DATE> 2005/03/01/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Yeni kaset yayınlandı... Kaçırılan Fransız gazeteci yardım istedi 
</HEADLINE>
<TEXT>

     Irak'ta ortaya çıkan yeni bir video kasette, geçen ay başında kaçırılan Fransız gazeteci Florence Aubenas yardım çağrısında bulundu. 
     Reuters ajansının haberine göre, kasette Fransız kadın gazeteci, ''Adım Florence Aubenas. Fransızım. Liberation'da çalışan gazeteciyim. Sağlığım çok kötü. Psikolojik durumum da çok kötü'' dedi. Aubinas, sözlerini ''Bana yardım edin, çok acil'' diye sürdürdü. 
     Video kasetin ne zaman ve nerede çekildiği henüz bilinmiyor. 
     43 yaşındaki Aubenas, 5 Ocak'ta tercümanı Hüseyin Hanun El Saadi ile birlikte ortadan kaybolmuştu. 16 Aralık'tan bu yana Irak'ta bulunan Aubenas, 30 Ocak'taki seçimlerde aday olan kadınlar hakkında araştırmalar yapıyordu. 1986 yılından beri Liberation gazetesinde çalışan Aubenas, Irak'a 16 Aralık 2004'te gitmişti. 
     
     FRANSA KASETİ İNCELİYOR 

     Irak'ta kaçırılan Florence Aubenas'ın yardım çağrısını içeren video kasetin yayınlanmasının ardından, Fransız Dışişleri Bakanı Michel Barnier kasetin dikkatle incelendiğini söyledi. 
     Barnier, Filistin reformlarının ele alındığı uluslararası konferans nedeniyle bulunduğu Londra'da yaptığı açıklamada, gazeteci Bayan Aubenas'ın acil yardım talebini içeren kaseti ''not aldıklarını ve kasetin inceleneceğini'' söyledi. 
     Ne zaman ve nerede çekildiği belli olmayan video kasetin çekim tarihini saptayacaklarını belirten Barnier, ''Bu çağrıda önemli bir unsur var, o da gazetecinin hayatta olduğu. Aubenas'ın hayatta olduğuna dair birkaç gün önce başka bir kaset elimize geçti ve ailesi kaseti gördü'' dedi. 
     
     AUBENAS'IN YARDIM ÇAĞRISI 

     Bağdat'ta bugün gazetecilerin eline geçen bir video kasette, Aubenas acil yardım çağrısında bulunarak, doğrudan Fransız milletvekili Didier Julia'ya seslendi. 
     Kasette Aubenas, ''Adım Florence Aubenas. Fransızım. Liberation'da çalışan gazeteciyim. Sağlığım çok kötü. Psikolojik durumum da çok kötü'' dedi. 
     Yardım isteyen Aubenas'ın, kasette, ''Özellikle Bay Didier Julia, Fransız milletvekili, bana yardım edin. Lütfen Bay Julia, bana yardım edin, çok acil, yardım edin'' sözleri duyuldu. 
     Didier Julia ise Sky İtalia haber kanalına yaptığı açıklamada, şu anda bir şey yapamayacağını söyledi. 
     Julia, ''Şu anda hükümet kaseti inceliyor, bu inceleme yapıldığı sürece ben bir şey yapamam'' dedi. 
     Irak'ta 4 ay rehin kalan diğer Fransız gazeteciler Christian Chesnot ve Georges Malbrunot'un serbest bırakılması için arabulucu olan Julia, daha sonra yanlış hareket ettiği gerekçesiyle eleştirilere hedef olmuştu. 
     1986 yılından beri Liberation gazetesinde çalışan 43 yaşındaki Aubenas, 5 Ocak'ta tercümanı Hüseyin Hanun El Saadi ile birlikte ortadan kaybolmuştu. 16 Aralık'tan bu yana Irak'ta bulunan Aubenas, 30 Ocak'taki seçimlerde aday olan kadınlar hakkında araştırmalar yapıyordu. 
     
</TEXT>
</DOC>
