<DOC>
<DOCNO> 335658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur46.html </URL>
<DATE> 2005/04/21/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Küçük Esin'e yarın Almanya'da ilik nakli yapılacak 
</HEADLINE>
<TEXT>

     Lösemi hastası 8 yaşındaki Esin Köse'ye, yarın Almanya'nın Gothe Üniversitesi'nde kemik iliği nakli yapılacağı bildirildi. 
     İzmit'te 2 yıl önce kan hastalığı olan MSD tanısı konulan, ancak tedavisi geciktiği için hastalığı lösemiye dönüşen Esin Köse'nin babası Ahmet Köse, AA muhabirine yaptığı açıklamada, Almanya'da tedavi gören kızının yarın ameliyata alınacağını söyledi. 
     Frankfurt'taki Gothe Üniversitesi Hastanesi'nde bir Alman kadınından alınacak kemik iliğinin Esin'e nakledileceğini ifade eden Köse, Kök Hücre Nakil Program Başkanı Prof. Dr. Peter Bader'in gerçekleştireceği operasyonu, Frankfurt Başkonsolosu Salih Boğaç Güldere ile eşi Can Güldere'nin de izleyeceğini bildirdi. 
     Köse, bulunan kemik iliğinin kızına 10'da 8 oranında uyuduğunu sözlerine ekledi. 
     
     ESİN'İN HUKUK SAVAŞI 
     Esin Köse'nin, MSD tanısı konulmasının ardından yurt dışında yapılması gereken tedavisi, SSK'nın, mevzuat gereği sigortalı eş ve çocuklarının yurt dışı tedavi giderlerini karşılamaması nedeniyle gecikmiş ve hastalık bu süreçte lösemiye dönüşmüştü. 
     Köse ailesi, Emekli Sandığı'nın sigortalı eş ve çocuklarının giderlerini karşılamasını örnek göstererek, Kocaeli 2 No'lu İş Mahkemesi'ne SSK aleyhine dava açmış ve mahkeme, Köse ailesi lehinde karar vermiş, ancak SSK'nın temyize götürdüğü karar, Yargıtay tarafından bozulmuştu. 
     Davanın yeniden görülmesi sonucu, Kocaeli 2. İş Mahkemesi ilk kararında direnmiş ve karar tekrar Yargıtay'a gitmişti. Ancak bu süreçte mevzuatla ilgili yapılan yasal düzenlemeler üzerine sigortalı eş ve çocuklarına yurt dışında tedavi imkanı tanınmasıyla, Esin'in yurt dışında tedavi görmesinin yolu açılmıştı. 
     
</TEXT>
</DOC>
