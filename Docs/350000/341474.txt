<DOC>
<DOCNO> 341474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun20.html </URL>
<DATE> 2005/05/11/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
ABD'de müslümanlara yönelik suçlar, bir yılda had safhaya ulaştı 
</HEADLINE>
<TEXT>

     ABD’de Müslümanlara karşı önyargıyla işlenen suçlar ve hak ihlallerinin, 11 Eylül 2001 saldırılarından bu yana geçen yıl had safhaya ulaştığı bildirildi. 
     Merkezi Washington’da bulunan Amerikan-İslam İlişkileri Konseyi’nce hazırlanan raporda, ABD’de yaşayan Müslümanlar ve Arap kökenli Amerikalılara karşı nefretin sürdüğü, siyasilerin, din adamlarının ve medya mensuplarının Müslümanlık karşıtı söylemlerinin artarak devam ettiği belirtildi. 
     Rapora göre, geçen yıl Müslümanların temel haklarının ihlal edildiği 1522 vaka saptanırken, doğrulanmış ya da şüphelenilen 141 olayda da Müslümanlara karşı önyargılı olarak suç işlendi. 2004 yılında Müslümanların temel haklarının ihlal edildiği vaka sayısının, bir önceki yıla oranla yüzde 49 daha fazla, önyargıyla işlenen suçlarda da 2003’e göre yüzde 52 artış olduğu kaydedildi. 
     Konsey Başkanı Arsalan İftihar, siyasi ve dini liderlerin bütün dinlere saygı içeren konuşmalar yapmaları halinde Müslümanlara karşı işlenen suçlar ve ayrımcılığın önlenebileceğini belirtti. 
     Raporun, kişiler ve kurumlar tarafından konseye bildirilen olaylar ışığında hazırlandığı ifade edildi. 
     
</TEXT>
</DOC>
