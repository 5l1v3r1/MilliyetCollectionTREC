<DOC>
<DOCNO> 333482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/dunya/axdun02.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye nerede ' 
</HEADLINE>
<TEXT>


Kırgızistan'ın yeni Dışişleri Bakanı, 'Ruslarla, Amerikalılarla konuştuk. Türkiye nerede ' diyerek, Ankara'nın ilgisizliğinden yakındı 

CENK BAŞLAMIŞ 


Kırgızistan'daki halk hareketinin tek kadın lideri Roza Otunbayeva, Türkiye'nin Orta Asya'daki gelişmelere uzak durmasının kendilerini şaşırttığını ve üzdüğünü söyledi. 
Yeni yönetimde Dışişleri Bakanı olan Otunbayeva, ABD Savunma Bakanı Donald Rumsfeld'in Kırgızistan ziyareti öncesi Moskova'da Milliyet'in sorularını yanıtladı. Diplomatik dili bir kenara bırakarak Türkiye'yi eleştiren Otunbayeva, Ankara'nın Askar Akayev iktidarını deviren olaylar sırasındaki tutumunun sorulması üzerine, "Türkiye'nin bir tutumu mu var Varsa da ben bilmiyorum. Amerikalılarla, Ruslarla konuştuk. Türkiye nerede Biz yakın ilişkiler istiyoruz" dedi. Ankara'nın Kırgızistan'daki olaylara ilgi göstermemesinden yakınan Otunbayeva, "Bişkek'teki bazı Türk işadamlarının parlamento seçimleri öncesi Akayev'in partisine para yardımı yaptığını duyduk. Eğer doğruysa ve Türkiye'nin bütün yapabileceği buysa, çok üzücü. Bu kabul edilemez" dedi. Kırgız Bakan, mayıs ayında Bişkek'te Dışişleri Bakanı Abdullah Gül'le ilişkileri ayrıntılı olarak konuşacaklarını belirtti. 
Otunbayeva, Akayev'in Gürcistan, Ukrayna ve Kırgızistan'daki olayların ABD tarafından planlandığını açıklamasını eleştirerek, "O kendi dünyasında yaşıyordu, gerçeklerden kopmuştu. Böyle bir plan yok. Kimseden de para almadık" diye konuştu. 


</TEXT>
</DOC>
