<DOC>
<DOCNO> 335994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur28.html </URL>
<DATE> 2005/04/22/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İlköğretim okulunda uyuz salgını... 
</HEADLINE>
<TEXT>

     Adana'nın merkez Seyhan İlçesi'nde, bir ilköğretim okulunda uyuz salgını görülmesi üzerine, 600 öğrenci kontrolden geçirildi, eğitime bir gün ara verildi. 
     Seyhan Kaymakamı Ahmet Nevruz, AA muhabirine yaptığı açıklamada, 20 Nisan Çarşamba günü uyuz salgınıyla ilgili bilgi geldiğini, bazı öğrencilerin aşırı kaşıntı nedeniyle doktora gittiğini öğrendiklerini belirtti. 
     Nevruz, İl Sağlık Müdürlüğü ekipleriyle Dağlıoğlu Mahallesi'ndeki Bahçelievler İlköğretim Okulu'nda sağlık taraması yaptıklarını ve bir sınıftaki öğrencilerde uyuz tespit edildiğini söyledi. 
     Uyuz tanısı konulan öğrenciler başta olmak üzere okuldaki 600 öğrencinin kontrolden geçirildiğini ifade eden Nevruz, Sosyal Yardımlaşma ve Dayanışma Vakfı'nca ilaç temin edilerek, uygulama yapıldığını kaydetti. 
     Öğrencilerin tedavisinin tamamlanabilmesi ve dinlenebilmeleri için okulu bugün için tatil ettiklerini, Seyhan Belediyesi ekiplerinin de okulda ilaçlama çalışmaları yapacaklarını ifade eden Nevruz, ''Olaydan haber alır almaz harekete geçtik. Çocukların bir kısmı zaten doktora gitmiş. Sağlık Müdürlüğü ekipleri gerekli önlemleri aldı. Korkulacak bir şey yok. Ailelere de hastalıkla ilgili bilgi verildi. Pazartesi günü eğitim-öğretime devam edilecek'' diye konuştu. 
     
     UYUZ 
     Sonbahar ve kış aylarında, daha çok okullar ve toplu yaşam alanlarında rastlanan uyuzun en önemli özelliği kaşıntıdır. Kaşıntı, tedavi edildikten 2 hafta sonrasına kadar devam edebilir. 
     Bir mikroskop ya da büyüteç yardımı ile görülebilecek uyuz böceği, tüm yaşamını insan vücudunda geçirir. Kişiden kişiye yakın temas ile geçer. 
     Böcek derinin üst katmanlarında tüneller açarak ilerler ve kaşıntıya sebep olur. Bu kaşıntı sonucunda deride iltihaplanma görülebilir. Uyuz hastalığının pislikle bir ilgisi yoktur, böcek temiz bir ciltte de yaşayabilir. 
     
</TEXT>
</DOC>
