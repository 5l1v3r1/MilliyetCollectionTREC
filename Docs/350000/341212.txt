<DOC>
<DOCNO> 341212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/soneko23.html </URL>
<DATE> 2005/05/10/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Merkez Bankası Enflasyondaki düşüş eğilimi sürüyor 
</HEADLINE>
<TEXT>

     Merkez Bankası, 2005 yılı enflasyon görünümünü etkileyen faktörlerin, yıl sonu hedefi üzerinde bir tehdit yaratmadığının düşünüldüğünü bildirdi. Enflasyon gelişmelerinin, "düşüş eğiliminin sürdüğünü" ortaya koyduğu ifade edildi. 
     Merkez Bankası’ndan yapılan açıklamada, "Nisan ayı Enflasyonu ve Görünümü" değerlendirildi. 
     Açıklamaya göre, mali disiplinin sürdürüldüğü, yapısal reformlarda yavaşlama olmadığı ve büyük bir dışsal şoka maruz kalınmadığı ana senaryo çerçevesinde, 2005 yılı enflasyonunun, hedefin üzerinde kalmayacağının öngörüldüğü belirtildi. 
     Son dönemdeki maliyet gelişmelerinin önümüzdeki dönemde de enflasyonu etkilemeye devam edeceği, ancak dışsal faktörlerden arındırılmış enflasyon eğiliminin düşüş yönünde olacağının tahmin edildiği ifade edilen açıklamada, şöyle denildi 
     "Merkez Bankası enflasyona dair temkinli-iyimser duruşunu korumakla beraber, enflasyondaki düşüş sürecinin devamı açısından orta vadede ihtiyatlı olunması gereği önem kazanmaktadır. Bu çerçevede, önümüzdeki dönemde yapısal reformlar, birim maliyetler, iç talep, petrol fiyatlarının ikincil etkileri ve uluslararası likidite koşulları yakından takip edilmeye devam edilecektir." 
     
     "DÜŞÜŞ EĞİLİMİ SÜRÜYOR" 

     Açıklamada, yıllık enflasyon rakamında sınırlı bir artış görülmüş olsa da, bu durumun, 2004 yılı Nisan ayında gerek maliyet koşullarının gerekse kamu fiyat artışlarının göreceli olarak daha olumlu olmasının getirdiği baz etkisinden kaynaklandığı ifade edildi. 
     Mevcut para politikası stratejisi göz önüne alındığında, enflasyon rakamı yorumlanırken, tamamen geçmişe dönük bir değişken olan yıllık rakamlardan ziyade, son dönem eğilimlerine odaklanmanın daha doğru olacağı belirtilen açıklamada, şöyle denildi 
     "2005 yılının ilk dört ayındaki enflasyon rakamları tarihsel olarak düşük bir seviyede gerçekleşmiştir. İlk dört aylık rakamlar, bu yılın genel enflasyon eğiliminin geçen yılın altında kalacağına işaret etmektedir. 2005 yılının ilk dört ayında birikimli enflasyonun tarihsel olarak düşük düzeylerde gerçekleşmesine rağmen, mutlak fiyat istikrarından bahsetmek için henüz erken olduğu düşünülmektedir. 
     2005 yılı başında gıda, sağlık ve eğitim sektörlerinde yapılan KDV indiriminin, bu sektörlerdeki fiyat artışlarını önemli ölçüde sınırladığı unutulmamalıdır." 
     
     VERİMLİLİK ARTIŞLARINDAKİ GELİŞMELER 

     Açıklamada, son dönemde uluslararası ham petrol fiyatları ve döviz kurlarındaki hareketlenmeye bağlı olarak yükselen akaryakıt fiyatlarının, özellikle TÜFE altındaki konut ve ulaştırma gruplarında fiyat artışlarını hızlandırdığı, diğer yandan, petrol fiyatları ve kurdan kaynaklanan etkilerin, yeni endekste vergi öncesi fiyatların yer almasının da katkısıyla ÜFE’deki artışı önemli ölçüde hızlandırdığının görüldüğü kaydedildi. 
     2005 yılının ilk üç aylık dönemine ilişkin göstergelerin, yatırım harcamalarındaki artışın yavaşlayarak da olsa sürdüğüne işaret ettiği, yatırım harcaması eğiliminin yüksek düzeyini koruduğu ve 2005 yılında da özel yatırım harcamalarının, büyümenin temel belirleyicilerinden biri olacağı yönünde sinyal verdiği belirtilen Merkez Bankası açıklamasın şu görüşlere yer verildi 
     "Mevcut talep koşullarının kısa dönemde fiyatlar üzerinde baskı yaratacak düzeyde olmadığı düşünülmektedir. Kapasite kullanım oranlarının henüz çok yüksek düzeylerde olmaması, iç talebin ılımlı bir şekilde büyümesi ve yatırım harcamalarındaki artışın sürmesi nedeniyle kısa dönemde fiyatlar üzerinde talep yönlü bir baskı beklenmemektedir. Nitekim, yapılan tahminler, 2005 yılında üretim ve talep gelişmelerinin enflasyondaki düşüş sürecini tehdit edecek bir düzeyde olmayacağını göstermektedir. 
     Enflasyondaki düşüş sürecinin yüksek büyüme performansı ile aynı anda sürdürülebilmesi açısından verimlilik artışlarındaki gelişmeler önem kazanmaktadır. Önümüzdeki dönemde istihdamdaki artışın hızlanma olasılığı, iş gücü verimliliğindeki artışın yavaşlayacağına işaret etmektedir. Yatırımlardaki artışın mevcut kapasitenin artırımından çok, yeni kapasite yaratmaya yönelik olacağı ve bunun da istihdam artışını destekleyeceği düşünülmektedir. 
     Mali disiplinin korunduğu ve yapısal reformlarda belirgin bir gecikme olmadığı bir temel varsayım altında, 2005 yılında iş gücü verimliliğindeki artışın reel ücretlerdeki artışa paralel seyredeceği tahmin edilmektedir." 
     
     HAMMADDE PİYASALARI, ENFLASYON AÇISINDAN RİSK 

     Merkez Bankası değerlendirmesinde, Uluslararası hammadde piyasalarındaki dalgalanmaların önümüzdeki dönemlerde de devam etme olasılığının, enflasyon açısından her durumda risk oluşturduğu da kaydedildi. 
     Açıklamada, burada önemli iki noktanın olduğu, bunlardan birincisinin "güven ortamı korunduğu taktirde enflasyondaki geçici dalgalanmaların bekleyişleri bozmayacağı ve ana eğilimin düşüş yönünde olmaya devam edeceği", ikincisinin ise "hammadde fiyatları ve döviz kurunun enflasyon üzerindeki geçişkenliğindeki yapısal değişim sonucu, dünya piyasalarındaki dalgalanmaların enflasyon üzerindeki etkilerinin geçmişe oranla daha sınırlı kalacağı" olduğu ifade edildi. 
     "Son dört yılda uygulanan kararlı politikalar ve süregelen bir dizi yapısal düzenleme ekonominin dayanıklılığını artırmış olsa da, uzun vadeli faizlerin düzeyi, fiyat istikrarı açısından daha alınması gereken önemli mesafeler olduğuna işaret etmektedir" denilen açıklamada, fiyat istikrarının kalıcılığına olan güvenin en önemli göstergelerinden birinin, yerel para cinsinden ihraç edilen uzun vadeli kamu kağıtlarının getiri düzeyi olduğu belirtildi. "Uzun vadeli faizlerin düşmesinin ise Merkez Bankası’nın yapay olarak kısa vadeli faizleri indirmesiyle değil, ancak ve ancak makroekonomik istikrar ve ekonomik politikalara olan güvenin aralıksız olarak uzun süre devam ettirilmesi ile mümkün olduğu" vurgulanan açıklamada, Merkez Bankası faizlerinin mevcut düzeyinin, piyasa faizlerinin altında olduğu da hatırlatıldı. 
     
     MAKROEKONOMİK İSTİKRAR VE YAPISAL DÜZENLEME 

     Merkez Bankası’nın değerlendirmesinde özetle şöyle denildi 
     "Bu noktada, makroekonomik istikrarın ve yapısal düzenlemelerin, fiyat istikrarı ve sürdürülebilir büyüme patikalarına ulaşılabilmesi açısından kritik önem taşımaya devam ettiği bir kez daha vurgulanmalıdır. Uluslararası likidite eğilimlerinin tersine dönme olasılığının yarattığı riskler devam etmektedir. Bunun yanında, önümüzdeki dönemde zaman zaman Avrupa Birliği’ne üyelik sürecine ilişkin gelişmelerin de piyasalarda oynaklık yaratması muhtemeldir. 
     Ancak, Merkez Bankası’nın orta vadeli bir bakış açısıyla hareket ettiği ve kısa vadedeki dalgalanmalardan ziyade ekonominin genel dengesi ile ilgilendiği unutulmamalıdır. Kaldı ki, mali disiplinin devam ettirilmesi ve yapısal reformların tavizsiz olarak sürdürülmesi durumunda, söz konusu şokların etkileri, temel eğilimden geçici sapmalar olarak kalacaktır." 
     
</TEXT>
</DOC>
