<DOC>
<DOCNO> 331301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/spor/axspo03.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Son pişmanlık 
</HEADLINE>
<TEXT>


Galatasaray Teknik Direktörü Hagi, "Hırsızlık" suçlamaları nedeniyle sıkıntılı günler geçiriyor. Rumen hocanın, yöneticilere, "Keşke beni durdursaydınız" dediği öğrenildi 


Kayseri havaalanında cep telefonunu çaldırdığını sanıp, kafileyi karşılayan taraftarlara "Hırsız" suçlaması yapan Galatasaray Teknik Direktörü Hagi, olayın etkisinden bir türlü kurtulamadı. Rumen teknik adamın, Sarı-Kırmızılı yöneticilerle yaptığı görüşmede "Keşke beni durdursaydınız. Nasıl böyle bir hata yaptım bilmiyorum" dediği iddia edildi. 
Hagi, Kayserili futbolseverlere bir kez daha özür mesajı gönderdi. Genç teknik adam, "Maçtan sonra özür dilemiştim ama yine dilemek istiyorum. Asla onları üzmek istemedim. Biraz sert davrandığımı biliyorum. Kayserispor bizim kardeş kulübümüz ve bizi çok iyi ağırladılar. Hatamı biliyorum" diye konuştu. 

'Trabzon çok önemli' 
Trabzonspor karşılaşmasını da yorumlayan Hagi, üç puandan başka alternatiflerinin olmadığını dile getirdi. Galatasaray Teknik Direktörü, "İyi bir takıma karşı oynayacağız. Her açıdan önemli maç. Rakibimiz en azından Şampiyonlar Ligi için kazanmak isteyecektir. Ancak bizim hedefimiz de üç puan" yorumunu yaptı. 

Ribery tartışması 

Galatasaray'ın yıldızı için Fransa Milli Takım hocası ile Ümit Milli takım patronu kapıştı 

Galatasaray forması altında ortaya koyduğu performansla beğeni toplayan Franck Ribery, ülkesi Fransa'da gündemin bir numaralı ismi oldu. Yıldız futbolcu nedeniyle Fransa Milli Takım Direktörü Raymond Domanech ile Ümit Milli Takımı çalıştıran Ben Ginard birbirine düştü. 
Domanech, Fransız gazetelerine yaptığı açıklamada Ribery'i önümüzdeki maçlar için aday kadroya dahil etmeyi düşündüğünü dile getirdi. Bu sözlere ilk tepki Ümit Milli Takım cephesinden geldi. Teknik Direktör Ben Ginard, "Ribery'e ihtiyacımız var" yorumuyla, bu plana tepki gösterdi. 
Domanech'in önümüzdeki günlerde Türkiye'ye gelerek Franck Ribery'i izlemeye hazırlandığı bildirildi. Başarılı teknik adam, yıldız futbolcuya istediği seviyede bulabilirse, 2006 Dünya Kupası Eleme Grubu'ndaki son maçlarda forma vermek istiyor. 

Doğum günü kutlaması 

Franck Ribery dün 22. yaşına ayak basarken, ilk kutlama Galatasaray Yönetimi'nden geldi. Sarı - Kırmızılı kulübün resmi internet sitesi aracılığıyla yıldız futbolcuya gönderilen mesajda "Profesyonel Futbol Takımı oyuncumuz Franck Ribery'nin doğum gününü kutlar, sağlık ve mutluluk dolu yıllar dileriz" ifadeleri kullanıldı. 

Yetişme ihtimali az 

Florya'da önceki gün yapılan antrenmanda ayak bileğinden sakatlanan Franck Ribery'nin, Trabzonspor maçında forma giyme ihtimalinin çok az olduğu açıklandı. Tüm tedavilere karşın bileğinde ödem oluşan genç oyuncunun, ağrılarının da sürdüğü bildirildi. Kulüp doktorları son dakikaya kadar Ribery'nin tedavisini sürdüreceklerini açıkladılar. 

Yarı final programı 

Türkiye Kupası yarı final maçlarının programı belli oldu. Futbol Federasyonu, Galatasaray - Trabzonspor karşılaşmasının 20 Nisan Çarşamba günü saat 20.00'de Ali Sami Yen Stadı'nda, Fenerbahçe - Denizlispor maçının ise 21 Nisan Perşembe günü saat 20.00'de Şükrü Saracoğlu Stadı'nda oynanacağını açıkladı. 

'Takla mı atsın ' 

Futbol Şube Sorumlusu Fatih Gökşen, Hagi'nin cep telefonunu kaybetmesiyle ilgili tartışmalara nokta koyulmasını istedi. Gökşen, "Kendisi özür diledi. Kayserililer'in olayı kapatması için Hagi ne yapsın, havada takla mı atsın Herkes mahkeme, tazminat peşinde. Bunlar üzücü oluyor. Bu olayı kapatmak, artık deşmemek lazım" diye konuştu. 

Cim - Bom sıkı tutuyor 

Galatasaray, Trabzonspor maçının hazırlıklarını dün sabah basına kapalı yaptığı antrenmanla sürdürdü. Sarı - Kırmızılılar, kondisyon çalışmalarının ardından taktiksel çift kale maç yaptı. Hagi'nin oyuncularını sık sık uyardığı bildirildi. 


</TEXT>
</DOC>
