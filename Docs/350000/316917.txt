<DOC>
<DOCNO> 316917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sondun15.html </URL>
<DATE> 2005/02/20/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Charles-Camilla nikahı yasal değil .. 
</HEADLINE>
<TEXT>

     İngiltere'de anayasa uzmanları, kilisede kıyılamayacağı anlaşılan ve Windsor'daki Belediye Sarayı Guildhall'da kıyılmasına karar verilen Prens Charles ile Camilla Parker Bowles'un nikahının yasal olmayacağını savundu. 
     Daily Mail gazetesi, ''evlilik tartışmasının tam bir anayasal krize dönüşme eğiliminde olduğu'' yorumunda bulunarak, anayasa uzmanlarının veliahtların nikah dairelerinde yapılan medeni nikahla evlenemeyeceklerine dair anayasal hükme dikkat çektiklerini duyurdu. 
     Adalet Bakanı Lord Falconer'in Kraliçe Elizabeth ve oğlu Prens Charhes'a bu konuda bilgi verdiğinden emin olan uzmanlar, bu konuda yapılan gizli görüşmelerin kamuoyuna açıklanması gerektiğini söylediler. 
     Lord Falconer yaptığı açıklamada, yasaları inceleyip doğru bir yoruma vardıklarından emin olduğunu belirtti. Falconer, Prens Charles ile Camilla Parker Bowles'un nikah dairesinde evlenmelerine engel bulunmadığını belirterek, ''Her türlü detayı inceledik'' dedi. 
     İngiltere'de evlilik kurumunu düzenleyen iki yasadan 1836 yılında çıkan ilk yasa, Kraliyet ailesi üyelerinin nikah dairelerinde kıyılan medeni nikahlarla evlenmelerine olanak vermiyor. 1949 yılında çıkan ikinci yasada ise medeni nikahlar ülke çapında yaygın ve zorunlu hale getirilirken, yasanın 45. maddesinde ''Bu yasa, Kraliyet ailesinin evlilikleriyle ilgili daha önce çıkartılmış hiçbir yasayı etkilemez'' deniliyor. 
     
</TEXT>
</DOC>
