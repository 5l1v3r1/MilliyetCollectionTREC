<DOC>
<DOCNO> 324846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonspo37.html </URL>
<DATE> 2005/03/18/ </DATE>
<TIME> 21.57 </TIME>
<AUTHOR>  </AUTHOR>
<HEADLINE>
Fenerbahçe, Denizliden mağlup ayrıldı 2 - 0 
</HEADLINE>
<TEXT>

     Birinci Süper Lig'de Denizlispor, lider Fenerbahçe'yi her 2 yarıda attığı gollerle 2-0 yendi. 
     İkinci yarıya Denizlispor'un defansif bir anlayışla başlaması, Fenerbahçe'nin daha etkin olmasını sağladı. Karşılaşmanın 59. dakikasında Servet'in yerine Van Hooijdonk, Kemal'in yerine de Serhat'ı oyuna alan Daum, rakip kalede 4 forvetle gol aradı. Sarı-lacivertli takımın bu oyun anlayışı Denizlispor'un hızlı forvetinin işini kolaylaştırdı. 
     
     İLK YARI 

     1. dakikada Denizlispor atağında Ersen Martin ceza sahasına girdi. Vurmakta gecikince, Ümit tehlikeyi uzaklaştırdı. 
     4. dakikada Alex'in korner atışında Souleymanou topu yumrukla uzaklaştırdı. Alex'in bir kez daha ortaladığı topu Önder kafayla şutladı. Ancak, meşin yuvarlak üstten auta gitti. 
     15. dakikada Güven'in, defansın arkasına attığı topla buluşan Timuçin, topu Rüştü'nün üzerinden aşırttı. Ancak vuruşu yavaş olunca, Luciano topu taca atarak takımının yenik duruma düşmesini önledi. 
     23. dakikada Denizlispor'un golü geldi. Hızla gelişen atakta Ömer Rıza, Önder'den sıyrılıp ortasını yaptı. Luciano ve Servet'in müdahale edemediği topu Mikka düzgün bir vuruşla köşeden filelere gönderdi 1-0 
     24. dakikada Anelka ceza sahasına girerken sert vurdu. Souleymanou'nun ancak çelebildiği topu bu kez Nobre yeniden kaleye gönderdi. Souleymanou, bir kez daha başarılı oldu. 
     25. dakikada Güven, Ömer Rıza'yı topla buluşturdu. Bu futbolcu kaleciyle karşı karşıya kaldığı pozisyonda topu Rüştü'ye teslim etti. 
     33. dakikada Fenerbahçe beraberliğe çok yaklaştı. Ümit'in sağ kanattan taşıyıp ortaladığı topu Luciano, 6 pastan voleyle kaleye gönderdi. Ancak, iyi yer tutan Souleymanou topu kornere çeldi. 
     Kalan dakikalarda başka gol olmayınca, Denizlispor ilk yarıyı 1-0 önde kapattı. 

     
</TEXT>
</DOC>
