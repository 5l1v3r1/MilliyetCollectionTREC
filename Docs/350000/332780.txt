<DOC>
<DOCNO> 332780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/guncel/gun06.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kafelerde buluşan yazarla sahafın aşkı 
</HEADLINE>
<TEXT>


Sinemanın en saygın ustalarından Hou Hsiao Hsien'in "Cafe Lumiere"i Altın Lale için yarışıyor. Başrolü, Uzakdoğu'nun yakışıklı yıldızı Asano üstleniyor 

Alin Taşçıyan 

Uzakdoğu sinemasının kendine özgü tadına alıştık. Gong Li, Tony Leung, Maggie Cheung, Zhang Ziyi gibi Çinli yıldızlara da aşinayız artık. Yetenekleri bir yana, güzellikleriyle yıldız olan bu oyuncular listesine artık bizim de Tadanobu Asano'yu ekleme zamanımız geldi. Tayvanlı usta Hou Hsiao Hsien'in İstanbul Film Festivali'nde Altın Lale için yarışan filmi "Cafe Lumiere" bize bu fırsatı sunuyor. 
Hou'nun filmleri henüz usta sayılmadığı dönemden beri İstanbul Film Festivali'nde gösterilir. Yasujiro Ozu'nun 100. doğum yılı dolayısıyla çevirdiği bu filmle de yarışmada iddialı. "Ozu, bugünün Tokyo'sunda yaşasa nasıl bir film çekerdi " sorusuna yanıt arayan "Cafe Lumiere", bir yazar ile bir sahafın kafelerde buluşarak süregiden aşkını konu alıyor. 
Filmde sahafı canlandıran Tadanobu Asano ise son dönemin en gözde aktörlerinden biri. 1.80 boyunda, 32 yaşındaki Japon oyuncu, ülkesinin unutulmaz yıldızı Toşiro Mifune ile Hollywood'un Johnny Depp'i arasında bir yere konuyor. Onu hem korku ve dövüş sanatları türlerindeki filmlerde, örneğin "Zatoiçi"de görüyoruz, hem de geçen yıl izlediğimiz "Evrendeki Son Yaşam" gibi auteur sineması örneklerinde. "Cafe Lumiere"de ise yumuşacık ve sakin bir oyun çıkarıyor. Filmde Asano da Uzakdoğu'dan gelen bir meltem gibi izleyiciyi sarıyor. 

Günün filmleri 

"Masumiyet" Lucille Hacıhaliloviç 
"Kardeşler" Susanne Bier 
"Hisar Kısa Film Seçkisi" 
"Tropik Hastalık" 
"Garden State" 


</TEXT>
</DOC>
