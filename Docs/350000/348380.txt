<DOC>
<DOCNO> 348380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonyas21.html </URL>
<DATE> 2005/06/02/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Minogue'un ameliyatında yaşlı hastalar rahatsız edilmiş 
</HEADLINE>
<TEXT>

     Avustralyalı pop müzik yıldızı Kylie Minogue'un meme kanseri ameliyatı olduğu sırada, kendisine yer açmak için yaşlı kalp hastalarının rahatsız edildiği öne sürüldü. 
     The Herald Sun gazetesinin haberine göre, Minogue'un güneydeki Melbourne kentinde bulunan Francis Xavier Cabrini Hastanesi'ne gelmesinden bir gün önce, bazı hastaların odaları değiştirildi ve hastanenin kalp bölümündeki 18 odanın 8'i Minogue ve ailesine tahsis edildi. 
     Olayın üzücü olduğunu söyleyen bir doktor, ''Birkaç insan bu durumdan ciddi biçimde rahatsız oldu. Kalple ilgili sorunu olmayan bir hastaya 8 odanın ayrılmasına şaşırdım'' dedi. 
     Hastane sözcüsü Jackie Meiers ise Minogue'e yer ayrılmasıyla ilgili olarak hiçbir hastanın rahatsız edilmediğini söyledi. 
     Meme kanseri teşhisi konan Minogue'un memesindeki tümör 20 Mayıs'ta yapılan ameliyatta alınmıştı. 
     
</TEXT>
</DOC>
