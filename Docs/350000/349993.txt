<DOC>
<DOCNO> 349993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/soneko36.html </URL>
<DATE> 2005/06/08/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Soros AKP önceki hükümetlerden daha dürüst, demokrasiye inanıyor 
</HEADLINE>
<TEXT>

     ABD'li ünlü spekülatör ve yatırımcı George Soros, ''Bence AK Parti demokrasiye inanıyor. Önceki hükümetlerden daha dürüst, yolsuzluk daha az ve desteği hak ettiğine inanıyorum'' dedi. 
     Soros, Çırağan Sarayı'nda ''ABD'nin Dünyada Nasıl Daha İyi Rolü Olabilir'' başlıklı bir konferans verdi ve soruları yanıtladı. 
     Soros, ''Dünyada milliyetçilik yükselirken Türkiye niye Avrupa idealine bağlı kalmalı '' şeklindeki soru üzerine, Avrupa'ya dönük olmanın Türkiye'nin ulusal çıkarlarına, Türk halkının çıkarlarına hizmet edeceğini söyledi. 
     Soros, ''bu yolda ısrarlı davranırsa, Avrupa toparlanacaktır, Türkiye'nin AB'ye üyeliğine ehil olduğunu kabul edecektir'' diye konuştu. 
     Soros, yatırımlarla ilgili soruyu yanıtlarken, Türkiye'nin yatırım açısından cazip ülke olduğunu söyledi. Kendisinin artık yatırım kararlarında aktif rol oynamadığını ifade eden Soros, ''Ama genel strateji olarak, Türkiye'ye karşı olumlu bakış açımız var'' ifadesini kullandı. 
     George Soros, kurucusu olduğu Açık Toplum Enstitüsü'nün Türkiye'deki faaliyetleri ve AK Parti'nin gerçekten demokrasiye destek verip vermediğine ilişkin görüşlerinin sorulması üzerine de, Açık Toplum Enstitüsü'nün Türkiye'de yaptıklarına büyük hayranlık duyduğunu söyledi. 
     Açık Toplum Enstitüsü'nün tam anlamıyla bir vakıf olduğunu, finansal kaynaklarının büyük bölümünü Türkiye'den bulduğunu belirten Soros, bunun sık rastlanmayan bir durum olduğunu, diğer bazı ülkelerde finansal kaynakların tamamı vakıfları tarafından karşılanırken Türkiye'de oranın üçte 1 olduğunu belirtti. 
     Soros, AK Parti konusunda da, ''bence AK Parti demokrasiye inanıyor. Önceki hükümetlerden daha dürüst, yolsuzluk daha az ve desteği hak ettiğine inanıyorum'' dedi. 
     ABD Başkanı Bush'un, Ortadoğu'ya demokrasi götürmekten bahsettiğini anımsatan Soros, Türkiye'nin İslam ülkeleri arasında demokratik bir ülke olduğuna işaret ederken, ''Türkiye bir örnek, farklı bir örnek. İslam ülkesinde demokrasi mümkündür. Bu nedenle Türkiye, Başkan Bush tarafından olumlu olarak değerlendirilmeli'' dedi. 
     Soros, ABD karşıtı görüşlerin sadece Türkiye'de bulunmadığını, dünyanın birçok yerinde olduğuna dikkati çekerken, ''Ankara ile Washington arasında iyi ilişkiler olması çok önemli'' dedi. 

     
</TEXT>
</DOC>
