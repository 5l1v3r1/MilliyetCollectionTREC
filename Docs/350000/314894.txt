<DOC>
<DOCNO> 314894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sonsiy09.html </URL>
<DATE> 2005/02/13/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Recai Kutan Türkiye'nin önünde ekonomik felaket var 
</HEADLINE>
<TEXT>

     Saadet Partisi Genel Başkan Vekili Recai Kutan, ''Türkiye'nin önünde ekonomik felaket olduğunu ve adım adım bu felakete doğru gittiğini'' savundu. 
     Kutan, partisinin İstanbul Gençlik Kolları ile Anadolu Gençlik Dergisi'nce Levent Gösteri Merkezi'nde düzenlenen ve ''Dervişane'' albümünün de tanıtıldığı ''Gençlik Şöleni''ne katıldı. 
     Şölende konuşan Kutan, Türkiye'nin bugün geçmişte olmadığı kadar büyük tehlikelerle karşı karşıya olduğunu belirterek, bu tehlikeleri, ''siyasi, ekonomik ve milli değerlerde meydana getirilmek istenen erozyon'' olarak 3 grupta topladı. 
     Türkiye'ye yönelik tehlikenin, ABD'nin bölgede uyguladığı politika ve AB'den kaynaklandığını savunan Kutan, ''ABD'nin Büyük Ortadoğu Projesi ile Fas'tan Endonezya'ya kadar İslam coğrafyasındaki 22 ülkenin sınırlarını yeniden belirleyerek, bu ülkelere demokrasi ve insan haklarını getirmeyi vaat ettiğini'' kaydetti. 
     Kutan, ancak Irak'a getirilmek istenen insan hakları çerçevesinde 100 bin masum insanın öldüğünü ifade ederek, ''Şimdi de seçim yaptık diyorlar. Seçimler açık oy, gizli tasnif yöntemiyle yapıldı. ABD ve İsrail'in keyfine göre'' diye konuştu. 
     
     ''EKONOMİ FELAKETE GİDİYOR'' 
     Hükümetin uyguladığı ekonomi politikasını da eleştiren Saadet Partisi Genel Başkan Vekili Recai Kutan, şöyle dedi 
     ''Gazetelerde yazdığına bakmayın. Enflasyon, faizler düşüyor. İhracat arttı deniliyor, ama ithalatın ne kadar arttığından kimse bahsetmiyor. Dış ticaret açığı, 30-40 milyar dolar. İç borç ikiye katlanmış. Türkiye'nin önünde ekonomik felaket var. Adım adım bu felakete gidiyor.'' Kutan, diğer bir tehlikenin de ''İslamı tahrip ederek, Müslümanların kafalarını karıştırmak'' olduğunu savunarak, ''misyonerlere tanınan imkanların toplumun yüzde 99'unu oluşturan Müslümanlara tanınmadığını'' öne sürdü. 
     Kapatılan RP'nin son genel başkanı Necmettin Erbakan'ın da telefon bağlantısıyla katıldığı şölende, konuşmaların ardından, Ender Doğan, Ertuğrul Erkişi, Mustafa Demirci, Bekir Ünlüataer, Veysel Dalsaldı, Yahya Soyyiğit, Hakan Aykut, Fatih Koca ve Ali Oktay'dan oluşan Dervişane Grubu'nun aynı adı taşıyan albümünün tanıtımı, sanatçıların katılımıyla gerçekleştirildi. 
     
</TEXT>
</DOC>
