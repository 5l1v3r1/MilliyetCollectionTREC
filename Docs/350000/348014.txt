<DOC>
<DOCNO> 348014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonyas17.html </URL>
<DATE> 2005/06/01/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Peru'daki 'küçük deniz kızı' ameliyat edildi 
</HEADLINE>
<TEXT>

     Peru'da bacakları yapışık olduğu için ''küçük denizkızı'' olarak adlandırılan Milagros Cerron ameliyat edildi. 
     İsmi İspanyolca ''Mucize'' anlamına gelen ve doğuştan bacakları uyluk kemiklerinden ayak bileklerine kadar yapışık 13 aylık Cerron'un ameliyatına giren plastik cerrah, çocuk doktoru ve kalp uzmanından oluşan 11 kişilik ekibin lideri doktor Luis Rubio, dün gece yapılan ameliyatın 4 saat sürdüğünü söyledi. 
     Kız çocuğunun sadece dizlerine kadar yapılması planlanan ameliyat, ameliyatı yapan ekibin beklentilerini aşarak çocuğun bacakları tamamen ayrılırken, Rubio, ''Bu, sıradışı cerrahi müdahalede varmamız gereken nihai sonuç'' dedi. 
     Cerron'un ailesi ve basın mensupları ameliyatı televizyondan canlı izledi. Cerron'un babası Ricardo, ameliyatın başlamasıyla birlikte gözyaşlarına boğulurken, annesi Sara Arauco, eliyle ağzını kapatarak heyecanını gizleyemedi. Ameliyatın ilerleyen saatlerinde dualarının kabul edildiğini söyleyen Arauco, ''Evet bu bir mucize. Biliyorum, günahkar olmama rağmen Tanrı benim değil, ama kızımın hatırı için beni dikkate aldı'' dedi. 
     Rubio'ya göre, 6,69 kilogram ağırlığı ve 63.5 santimetre boyuyla 6 aylık bir bebeğin ağırlığı ve boyuna sahip Cerron'un, tamamen iyileşmesi, cinsel, sindirim ve diğer organlarının düzelmesi için 15 yıl boyunca operasyon geçirmesi gerekebilir. 
     Cerron'un doğum kusuruna 70 bin doğumda bir rastlanırken, dünyada ''denizkızı sendromu'' olan ve bugün hayatta olduğu bilinen üç kişi bulunuyor. 

     
</TEXT>
</DOC>
