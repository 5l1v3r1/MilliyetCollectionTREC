<DOC>
<DOCNO> 338629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/yazar/theper.html </URL>
<DATE> 2005/05/01/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Ağaçlar sökülemez 
</HEADLINE>
<TEXT>


Büromun konumu itibariyle İstiklal Caddesi'nden bazen günde iki defa geçtiğim olur. Her geçişimde de bir aracın altında kalmamak için azami gayret sarf etmek zorunda kalırım. İyi güzel de İstiklal Caddesi yaya yolu değil mi Peki nasıl oluyor da araçların altında eziliyoruz 
Eziliyoruz, çünkü İstanbul'un her yerinde olduğu gibi İstiklal Caddesi'nde de kamu disiplini yok. Bu şuradan aklıma geldi. İstanbul'un Sayın Belediye Başkanı, İstiklal Caddesi'ndeki ağaçların kaldırılacağını, zemine granit döşeneceğini, ağaçların yayaların yürüyüşünü engellediğini söylemiş. 
Görüyorum ki, İstanbul'un herhangi bir yerine dikilen bir ağaç gelişemiyor, sökülüyor. Şimdi İstiklal Caddesi de aynı zihniyete kurban gidecek. Ağacı, yeşilliği olmayan bir cadde olabilir mi İstiklal Caddesi'ndeki ağaçlar kendini kurtardı, biraz palazlandı haydi sökelim. Bir ağaç yaya trafiğini ne kadar engeller Herhalde günün her saatinde bu cadde üzerinde süratle gidip gelen araçlar kadar değil. İstanbul bir ağaca hasret, kabahati ağaçta bulup yine yanlış bir iş yapmayalım. Ağaçların etrafını çeviren bordür taşları biraz küçültülürse bu yerlerden küçük de olsa bir alan kazanılır ama yapılması gereken ilk şey, toplumu hiçe sayarak günün her saatinde İstiklal Caddesi'ni Sirkeci Meydanı'na çeviren trafiği engellemektir. 
Granit fikrine gelince... Bunun altında biraz israf var ancak granit yapılan yerleri de gördüm, döşendiğinin ertesi günü taşlar yerinden oynuyor, altına su toplanıyordu. Yani yapılan işlerde de ciddiyet yok. Belediyenin kendi reklamını yapmak üzere billboardlara boy boy ilan vermesine de bir mana veremiyorum. 



</TEXT>
</DOC>
