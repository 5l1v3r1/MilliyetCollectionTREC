<DOC>
<DOCNO> 327925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonyas02.html </URL>
<DATE> 2005/03/28/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
AIDS'in insan vücudunda yayılmasını önleyen yöntem bulundu 
</HEADLINE>
<TEXT>

     Çinli ve ABD'li bilim adamlarının, HIV virüsünün insan vücudunda yayılmasını önleyen bir yöntem bulduğu bildirildi. 
     Anhui eyaletinin merkezi Hıfey şehrindeki Çin Bilim ve Teknoloji Üniversitesi'nden uzmanlar, bulunan kimyasal molekül bileşiminin HIV'in saldırılarına uğrayan hücrelerdeki açığı kapatacağını ve bundan sonraki aşamada AİDS ile ilgili klinik deneylere yepyeni yöntemler sağlayacağını belirttiler. 
     Uzmanlar, AİDS virüsünün insanın hücresine girmesini önleyen kimyasal molekül birleşimi sayesinde, AİDS virüsünün insan vücudunda üreyememesi ve yayılamamasından dolayı kendiliğinden yok olacağını ileri sürdüler. 
     Yeni Çin Haber Ajansı'nın bildirdiğine göre, Journal of the American Chemical Society dergisindeki makalede, bu buluşun virüsün önlenmesiyle ilgili ilacın geliştirilmesi yolunda önemli bir adım olduğu görüşü savunuldu. 
     Şu anda dünyada AİDS hastalarına her gün 16 bin kişi ekleniyor ve ortalama her bir dakika 5 kişi AİDS'ten ölüyor. Çin'de resmi rakamlara göre 840 bin HIV taşıyıcısı bulunuyor. 
     
</TEXT>
</DOC>
