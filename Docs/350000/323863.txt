<DOC>
<DOCNO> 323863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/guncel/agun.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'6 Mart'ı saklayamayız 
</HEADLINE>
<TEXT>


Beyazıt'ta kadınlara dayak olayıyla ilgili olarak, "Polis imajımızı zedeledi" diyen Dışişleri Bakanı Abdullah Gül, sorumluluklarının dışına çıkanların cezalandırılacağını belirtti 

LONDRA DHA 

Dışişleri Bakanı ve Başbakan Yardımcısı Abdullah Gül, polisin 6 Mart'ta Beyazıt'taki eylemde kadınlara yönelik sert müdahalesi konusunda Başbakan Recep Tayyip Erdoğan'dan farklı bir değerlendirme yaparak, olayın Türkiye'nin uluslararası imajını zedelediğini kaydetti. Hükümetin "reform yorgunu" olduğu yönündeki eleştirileri de reddeden Gül, ekimde AB ile müzakerelere başlanması için hazırlıkların aksamadan sürdüğünü söyledi. 

'Olayı soruşturuyoruz' 
Gül, 4 günlük çalışma ziyareti için geldiği İngiltere'de Financial Times gazetesine değerlendirmelerde bulundu. 8 Mart Kadınlar Günü öncesi İstanbul'da yapılan gösterilerde polisin eylemcilere yönelik sert müdahalesine ilişkin soruları da yanıtlayan Gül, bu olayın Türkiye'nin uluslararası imajını zedelediğini kaydetti. Sorumluluğunun dışına çıkan polislerin cezalandırılacağını söyleyen Gül, "Bu olayı saklayamayız. Oldu bir kere. Şimdi önemli olan bunu soruşturmak ve eğer bir yanlış varsa cezalandırmak" dedi. 
Erdoğan, olayın ardından yaptığı açıklamalarda polisin "provokasyon"a gelmemesi konusunda uyarı yapmış, medya için de "Reyting için Türkiye'yi dışarıya ispiyon ediyorlar" ifadesini kullanmıştı. 
Ankara Protokolü'nün bütün yeni AB ülkelerini kapsayacak şekilde genişletilmesine yönelik protokolü imzalamaya hazır olduklarını da vurgulayan Gül, Rum lider Tasos Papadopulos'u görüşme masasına dönmeye ikna etmek için işin diğer AB ülkelerine kaldığını vurguladı. 
Üyelik müzakereleri için AB'den tarih alınmasının ardından hükümette durgunluk oluştuğuna ilişkin eleştirilere de tepki gösteren Gül, AKP'deki reformcularla muhafazak rlar arasındaki görüş ayrılıklarının süreci yavaşlattığı iddialarını da kabul etmedi. 

İslam Araştırmaları Merkezi'ne Türk katkısı 

Londra'da bulunan Dışişleri Bakanı Abdullah Gül ve eşi Hayrünnisa Gül'le birlikte, yapımı süren Oxford'daki İslam Araştırmaları Merkezi'nin yeni binasında incelemelerde bulundu. Girişin İstanbul'u anımsatmasının istendiğini belirten Gül, gerekli katkıyı yapacaklarını belirtti. 

3 polis açığa alındı 

ANKARA Milliyet 
6 Mart'ta izinsiz gösteri yapan gruba müdahale eden ve büyük tepki çeken polislerden 3'ü soruşturmanın selameti açısından açığa alındı. O dönem Türkiye'de bulunan AB Dönem Başkanı Jean Asselborn, polisin tavrını şokla karşıladıklarını açıkladı. Olaylarla ilgili soruşturma başlatıldı ve 2 polis başmüfettişi görevlendirildi. Soruşturma kapsamında ilk olarak 3 polis açığa alındı. 


</TEXT>
</DOC>
