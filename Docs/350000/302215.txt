<DOC>
<DOCNO> 302215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonsiy12.html </URL>
<DATE> 2004/12/30/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Erbakan hacca da gidemiyor 
</HEADLINE>
<TEXT>

     Cezaevine girmesini önleyecek yasal durumun belirsizliğini koruması, Necmettin Erbakan'ın 30'dan fazla kez gittiği hacca bu yıl gidememesine neden oldu. 
     Edinilen bilgilere göre hac mevsiminin yaklaşmasıyla birlikte Erbakan'ın çevresinde bu yıl da Suudi Arabistan'a gidip gitmeyeceği tartışılmaya başlandı. Umre ziyaretleri dışında 30'dan fazla kez hacca giden ve tümünde Suudi Arabistan Kralı Fahd'ın özel davetlisi olarak ağırlanan Erbakan, bu kez hacca gitmeme kararı alarak, bu konuda hazırlık yapılmamasını istedi. 
     Erbakan, hacca gitmeme kararını, kendisini cezaevinden kurtaracak yasal gelişmelerin netlik kazanmaması nedeniyle aldı. Cezaevine girişini 1 yıl süreyle erteleyen raporun süresi 23 Aralık'ta dolan Erbakan, tam bu dönemde yasalaşan Ceza İnfaz Kanunu'ndaki ev hapsi imkanından yararlanmak amacıyla yine sağlık raporu almak için girişim başlattı. 
     Adli tıp ve hastanelere rapor için gerekli başvuruda bulunmasına karşın henüz raporu savcılığa ulaşmadığı için Erbakan'ın cezasının ertelendiği ya da ev hapsi uygulanacağı açıklanmadı. 
     Bu arada Erbakan'ın yararlanacağı Ceza İnfaz kanunu'nun 1 Nisan 2005'te yürürlüğe girecek olması ve bu tarihe kadar 
     sürecin belirsizlik kazanmama olasılığı, Erbakan'ın artık kendisiyle özdeş haline gelen hac ziyaretini iptal etmesine neden oldu. 
     
</TEXT>
</DOC>
