<DOC>
<DOCNO> 319592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/soneko16.html </URL>
<DATE> 2005/03/01/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Kredi kartı borcunu ödeyemeyenler için "kredi kartı" 
</HEADLINE>
<TEXT>

     Tüketicilerin kredi kartı borçlarını ödememesinin yol açtığı sorunlar ve buna karşı önlemler alınması, Batı dünyasının da gündeminde bulunuyor. Bu çerçevede, "sub-prime" piyasası olarak adlandırılan borç ödemelerini aksattığı için mevcut kartları bloke olan tüketiciler için geliştirilen yüksek faizli kredi karlarının, ABD'den sonra İngiltere'de yaygınlaşmaya başladığına dikkat çekildi. 
     The Ekonomist dergisi, İngiltere'nin düşük miktarda finansman sağlayan şirketlerinden Provident'in artık normal kredi kartlarıyla borçlanamayan kişiler için "Vanquis" adlı bir kredi kartını piyasaya sunduğunu kaydetti. 
     "Vanquis" kartının limitinin 200 sterlin 491.54 YTL , yıllık faiz oranlarının ise yüzde 50 dolayında olduğunu, ancak en riskli müşteriler için yüzde 69 faiz uygulanacağını bildiren The Economist, buna karşın Provident'in geciken ödemeler veya aşılan kredi limitleri için ücret almayacağına dikkat çekti. 
     Buna karşın Provident'in uygulayacağı faizlerin normal kredi kartlarının faizlerinden üç kat daha yüksek olduğuna işaret eden dergi, "Vanquis" kartının, İngiliz politikacıları ve medyasının yükselen tüketici borçları konusunda en kaygılı oldukları bir dönemde piyasaya çıktığını vurguladı. 
     The Economist, geçen ay İngiltere'de bir kişinin, 22 ayrı kredi kartı aracılığıyla 130 bin sterlin 319 bin 501 YTL tutarında bir borca girdikten sonra intihar ettiğine dikkat çekti. 
     "Sub-prime" kredi kartlarının İngiltere'de yeni olmakla birlikte artık ABD'de normal hale geldiğini kaydeden The Economist, bu kartlarla kullandırılan kredilerin, ABD'de 597 milyar dolara ulaşan kredi kartı borçlarının yüzde 3'unu oluşturduğunu kaydetti. Haberde ABD'deki genel kredi kart piyasası geçen yıl yüzde 2.6 büyürken, "sub-prime" piyasasındaki büyümenin 7.9'u bulduğuna dikkat çekildi. 
     Ödenmeyen borçlar normal kredi kartı piyasasının yüzde 4-5'ini oluştururken "sub-prime" piyasasında bu oranın yüzde 15'e ulaşabildiğini belirten The Economist, "sub-prime" piyasasındaki kuruluşların yüksek faiz uygulayarak aldıkları riskleri telafi ettiklerini kaydetti. 
     Bu arada, The Economist, ekonominin yavaşladığı dönemlerde sub prime piyasasındaki borç ödememe durumlarının artabileceğini belirtirken, derecelendirme şirketi Fitch'in, borçlarını 60 günü aşkın bir süredir ödemeyen sub-prime kart sahiplerinin oranının, 2001 yılından bu yana en düşük düzeyde bulunduğunu bildirdiğini kaydetti. 
     
</TEXT>
</DOC>
