<DOC>
<DOCNO> 335289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur40.html </URL>
<DATE> 2005/04/20/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Füze davası başladı... Urfalı 'Don Kişot' adliyeye atıyla geldi... 
</HEADLINE>
<TEXT>

     Şanlıurfa'da, 13 kişinin ABD'nin Irak'a müdahalesi sırasında tarlalarına ABD uçağından füze düşmesini yumurta ve taşla protesto ettikleri ve kamu malına zarar verdikleri gerekçesiyle tutuksuz yargılandıkları davanın duruşması öncesi, kendisini ''Don Kişot'' olarak adlandıran kişi, atıyla geldiği adliye binası önünde savaş karşıtı protesto gösterisi yaptı. 
     Büyük Mürdesi köylülerine destek vermek amacıyla Şanlıurfa'ya gelen ve ''Don Kişot'' olarak tanınan Osman Akkuş, Atatürk Bulvarı'ndan, Şanlıurfa Adliyesi'ne kadar at sırtında, elinde mızrak ve kalkanıyla geldi. 
     Kaldırımda atıyla gezen Akkuş'u görünce şaşıran vatandaşlar, Akkuş'un savaş karşıtı protesto yaptığını öğrenince alkışlarla kendisine destek verdiler. Adliye bahçesine atıyla girmek isteyen Akkuş, polis ekiplerinin sözlü uyarısıyla karşılaştı. Eyleminin, ''demokratik bir tepki olduğunu'' belirten Akkuş, polislerden izin alarak adliye bahçesinde basın açıklaması yaptı. 
     
     BAŞBAKANA YAPILAN YUMURTALI PROTESTO 
     Akkuş, Başbakan Recep Tayyip Erdoğan'ın Norveç gezisi sırasında yumurtalı protestoyla karşılaştığını anımsatarak, ''Norveç Hükümeti, eylemin vatandaşların demokratik hakkı olduğunu söylemişti. Biz demokrasiyle yönetilmiyor muyuz Bence doğal karşılanmalı ve bu komik dava bir an önce düşmeli'' dedi. 
     Köylülerin avukatı Şeyhmus Ülek de yumurta atmanın cezasının olmaması gerektiğini belirterek, ''Asıl hukuka aykırılık, füze atanlar ve kitlesel ölümlere neden olanlar hakkında dava açılmamasıdır'' diye konuştu. 
     Köylülerin davranışının demokratik tepki olarak değerlendirilmesi gerektiğini ifade eden Ülek, şunları kaydetti 
     ''Ortada bir müessir fiil ve yaralama hususu var. Kamu malına zarar var. Buraya kadar tamam. Ama asıl hukuka aykırılık, füze atanlar hakkında dava açılmamasıdır. Burada birileri yaralanmış, malları zarar görmüş, bunun için bir kamu davası açılmasından doğal bir şey olamaz. Ama kitlesel ölümlere neden olanlar hakkında dava açılmaması ilginçtir. Maalesef bununla ilgili suç duyuruları takipsizlikle sonuçlanmıştır.'' Köylülere, aralarında KESK, Eğitim-Sen ve Mazlum-Der'in de bulunduğu bazı sivil toplum kuruluşları da destek verdi. 
     Öte yandan daha önce ifadesi alınmayan 5 köylü, jandarma gözetiminde Şanlıurfa Adliyesi'ne getirilmediği için duruşma öğleden sonraya kaldı. 
     
</TEXT>
</DOC>
