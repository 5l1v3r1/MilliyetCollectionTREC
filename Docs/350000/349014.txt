<DOC>
<DOCNO> 349014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/guncel/gun07.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Doğan İlköğretim Okulu'na ilk harç atıldı 
</HEADLINE>
<TEXT>


İSTANBUL Milliyet 

Aydın Doğan AD Vakfı tarafından Üsküdar Örnek Mahallesi'nde yaptırılan 30 derslikli "Aydın Doğan İlköğretim Okulu"nun ilk harcı dün atıldı. Depremde gördüğü hasar sonucunda yıkılan Bekir Esener İlköğretim Okulu yerine inşa edilecek yeni okulun 3 ay içerisinde tamamlanarak, yeni eğitim - öğretim dönemine yetiştirilmesi planlanıyor. 
Aydın Doğan Vakfı, Üsküdar Örnek Mahallesi'nde bulunan 4 bin 550 metrekare büyüklüğündeki arsa içerisinde inşasına başladığı Aydın Doğan İlköğretim Okulu'nu yaptırıp, Milli Eğitim Bakanlığı'na bağışlayacak. İlköğretim okulunun yapımı için 19 Nisan 2005 Salı günü İstanbul Valiliği'nde bir protokol imzalanmıştı. 
Aydın Doğan İlköğretim Okulu, 5 katlı bir binada ve 30 derslikli olacak. Bünyesinde, çok amaçlı salon, faaliyet odaları, bilgisayar odası, fen laboratuvarları, kütüphane, müzik odası bulunan okul, 2005- 2006 eğitim - öğretim yılının başlangıcında kapılarını öğrencilerine açacak. 
Yetkililer, okul yapımında yaklaşık olarak 13 bin metrekare kalıp, 2 bin 735 metreküp beton, 286 ton demir kullanılacağını belirtti. 


</TEXT>
</DOC>
