<DOC>
<DOCNO> 310454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/yasam/ayas.html </URL>
<DATE> 2005/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce teröristtik şimdi de cellat 
</HEADLINE>
<TEXT>


ABD'de 'Türkleri terörist yapan' 24 adlı diziye protestolar sürerken, şimdi de 'West Wing'de Türkiye, 'zina yapan kadınların kafasını kesen' bir ülke gibi gösterildi 

Sema Emiroğlu 

ABD'de Fox televizyonunun 24 adlı dizisinin ardından, şimdi de NBC televizyonunda yayımlanan bir dizide Türkiye ile ilgili gerçeklerin çarpıtılması, ABD'deki Türklerin tepkisine neden oldu. 
Emmy ödüllü, 6 yıllık dizi 'West Wing'in Batı Kanadı geçen çarşamba akşamı yayımlanan bölümünde Türkiye, 'zina yapan kadınları kafasını keserek cezalandıran bir ülke' olarak tanıtıldı. 
Tüm bölümleri Beyaz Saray setinde geçen ve gelecekteki bir zamanda Amerikan başkanı ile yönetiminin karşılaştığı konuları ele alan dizinin son bölümünde, zina yapan bir Türk kızının kafası kesilerek idama mahk m edilmesi üzerine ABD Başkanı devreye giriyor ve kızı kurtarmaya çalışıyor. 

Dinci parti ve AB 
Adını Beyaz Saray'da ABD başkanlarının ve emrindeki personelin çalıştığı bölümden alan dizide, karakterlerden biri, kadının 'kafasının kesilmesi' ifadesini kullandı. 
Bu arada Türkiye'nin köktendinci bir parti tarafından da yönetildiği ima edildi. Bu durumun Türkiye'nin AB'ye üyeliğini olumsuz yönde etkileyebileceği de belirtildi. 

ABD Başkanı kınadı 
West Wing'de tüm bunlar, Iowa'da seçim kampanyası yapan başkan adaylarının seyrettikleri televizyon haberlerinde de yer aldı. Haberde, Türkiye'nin idam kararını infaz edeceği, Türk ordusunun ise anayasa gereği buna müdahale etmediği belirtildi. Görevde bulunan başkan, 'zina suçu' işleyen kadının idam edilmesi kararını kınadı ama Türkiye'nin, kendi kanunlarını uygulayan bağımsız bir ülke olduğunu söyledi. 

Türk büyükelçiden mektuplu protesto 

'West Wing' dizisinin Türkiye'deki yasa ve uygulamaları çarpıtan ve Amerikan kamuoyundaki Türk imajını zedeleme riski taşıyan bu bölümüyle ilgili rahatsızlık, Washington Büyükelçisi Faruk Loğoğlu tarafından bir mektupla protesto edildi. 
Loğoğlu, diziyle ilgili olarak NBC televizyonunun yönetimine yazdığı mektupta, Türkiye'deki gerçek durumu yanıstmayan bu bölümün, ABD'deki Türk toplumunu düş kırıklığına uğrattığını bildirdi. Türk yetkililer, Washington'da ayrıca bu konuda hukuki olarak ne tür tedbir alınabileceğini incelemek üzere hukuk danışmanlarına da başvurdu. 
Büyükelçi Faruk Loğoğlu, daha önce Fox televizyonuna da '24' dizisiyle ilgili bir protesto mektubu göndermişti. '24', Türkler'in yanı sıra, ailenin Arap ve Müslüman olduğunu öne süren bir dizi Müslüman derneği tarafından da protesto edilmişti. 

NBC'ye tepki yağdı 

Merkezi Kaliforniya'da bulunan Atatürk'ün Kızları Daughters of Atatürk derneğinin kurucusu Sema Karaoğlu, konuyu, ABD'de yaşayan Türklere e-mail ile duyururken, NBC televizyonuna tepki gösterilmesini istedi. 'Kibarca yazılacak' mektuplarda, Türkiye'nin laik bir devlet olduğu, idam cezasının olmadığı, Şeriat yasalarının ve İslamdaki zina yasasının uygulanmadığının vurgulanması istendi. 
Turkish Forum yetkililerinin de çağrısı üzerine, NBC televizyonuna pek çok tepki mektubu yazıldı. 

Ödül rekortmeni 

DIŞ HABERLER 
ABD'de NBC televizyonunca 6 sezondur yayımlanan 'West Wing', Amerikan halkınca büyük bir ilgiyle izleniyor. Kanal yetkilileri, dizinin yayımlandığı ilk 3 sezonda En İyi Drama dalında Emmy ödülü almasının ardından, yeni bölümlerin çekilmesine karar vermişti. Dizi, 'bir sezonda en fazla Emmy ödülünü alan dizi' rekorunu elinde bulunduruyor. Dizinin ayrıca En İyi Drama Serisi dalında Altın Küre ödülü ile 3 tane de Televizyon Eleştirmenleri Vakfı ödülü var. 

</TEXT>
</DOC>
