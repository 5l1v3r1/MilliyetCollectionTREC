<DOC>
<DOCNO> 326119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/spor/aspo.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Seyrantepe depremi 
</HEADLINE>
<TEXT>


Futbolda günün bombası Ankara'dan patladı. Fenerbahçe Başkanı Aziz Yıldırım, milletvekillerine, Galatasaray'ın üst kullanım hakkına sahip olduğu arsayı alacağını söyledi 


TBMM'ye sporda şike, şiddet ve doping olaylarını araştıran komisyona bilgi vermek için gelen Fenerbahçe Başkanı Aziz Yıldırım bombayı patlattı 
Yıldırım, TBMM'de milletvekilleriyle yaptığı toplantıda Galatasaray'ın üst kullanım hakkına sahip olduğu, ancak ihalesi son anda iptal edilen Seyrantepe'yi alacağını söyledi. Ancak Başkan Yıldırım arsayı alması halinde, 30 yıl tesis için kullanım hakkını elinde bulunduran Galatasaray ile büyük bir çekişmenin içine girmiş olacak. 

Ulusoy'a eleştiri 
Komisyonda milletvekilerinin sorularını da yanıtlayan Aziz Yıldırım, Haluk Ulusoy devrini işaret ederek, "Kirlenme önceki dönemde başladı. O dönem federasyon, küme düşecek veya şampiyon olacak takımın başarı ve başarısızlığında etkili oldu" dedi. Yıldırım, Sedat Peker konusunda, "Benim veya kulübümün Peker ile bir ilişkisi yok. Ona bir kez Romanya'da rastladım. Eğer bir ilişki içinde olsaydım, emniyet telefonlarını dinliyor, birinden birine düşerdim" ifadesini kullandı. Başkan, İstanbulspor'a verilen ve kamuoyuna "teşvik primi" diye yansıyan parayı Petkov'un transferi için verdiklerini, Cafer'in iddiaları için de "Yok öyle bir şey" diye konuştu. 
Trabzonspor Başkanı Atay Aktuğ, ağır vergiler yüzünden zor durumda kaldıklarını, bunun kulüpleri şaibeye sürükleyebileceğini iddia etti. Samsunspor Başkanı İsmail Uyanık, hatır ve menfaat şikesi olabileceğini söyledi, Ulusoy döneminde federasyonun padişahlık gibi yönetildiğini ileri sürdü. 


</TEXT>
</DOC>
