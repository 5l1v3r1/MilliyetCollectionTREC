<DOC>
<DOCNO> 335319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur70.html </URL>
<DATE> 2005/04/20/ </DATE>
<TIME> 20.46 </TIME>
<AUTHOR>  </AUTHOR>
<HEADLINE>
Polislere konut tahsisi... 
</HEADLINE>
<TEXT>

     Emniyet Genel Müdürlüğü ve Toplu Konut İdaresi TOKİ işbirliği protokolü çerçevesinde, uygun koşullarda konut alabilmek için başvuran Polis Sandığı üyeleri arasında noter huzurunda yapılan çekilişte, konutların yüzde 64'ü polis memurlarına, yüzde 8'i 1. sınıf emniyet müdürlerine, yüzde 28'i diğer rütbedeki personele dağıtıldı. 
     Emniyet Genel Müdürlüğü'nden yapılan yazılı açıklamada, Polis Sandığı'na tahsis edilen toplam 600 konut için beyan usulü form doldurularak 2 bin 723 kişinin başvuruda bulunduğu belirtildi. 
     Noter huzurunda, optik okuyucu kullanılarak yapılan planlamaya dayalı tahsiste, 524 konutun dağıtımının yapıldığı, konutların yüzde 64'ünün polis memurlarına, yüzde 8'inin 1. sınıf emniyet müdürlerine, yüzde 28'inin diğer rütbedeki personele dağıtıldığı kaydedildi. 
     73'ü Bursa ve 3'ü Ankara'da olmak üzere kalan 76 konut için sandık üyelerine tekrar duyuru yapılacağı ifade edildi. 
     TOKİ mevzuatına göre, kendisi, eşi ve velayetleri altındaki çocukları üzerinde tapuda kayıtlı bağımsız konutları olanlara, daha önce TOKİ'den konut alanlar ve konut kredisi kullananlara, Polis Sandığı'na ve üçüncü şahıslara borçları nedeniyle haklarında yasal takibata geçilmiş olup, borcunu henüz ödememiş olanlara, konut tahsis edilemeyeceği hatırlatıldı. 
     Bu kurallara uymayanlar hakkında TOKİ'ye yapılan ihbarların, Polis Sandığı'na gönderileceği ifade edildi. 
     Polis Sandığı'nın, ihbarlardaki iddialarla ilgili personelden yeniden beyanname isteyeceği, şartlara uymayanların tahsislerinin iptal edilerek, sıradaki hak sahibine verileceği bildirildi. 
     
</TEXT>
</DOC>
