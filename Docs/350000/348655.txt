<DOC>
<DOCNO> 348655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo32.html </URL>
<DATE> 2005/06/03/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Kalpler milli takım için atacak... İşte muhtemel 11 
</HEADLINE>
<TEXT>

     Türkiye, 2006 yılında Almanya'da düzenlenecek 18. Dünya Kupası finalleri öncesi Avrupa elemeleri 2. Grup'taki en kritik maçını yarın İstanbul'da Yunanistan ile yapacak. 
     BJK İnönü Stadı'nda saat 21.00'de başlayacak ve Kanal D'den naklen yayınlanacak maçı, Alman hakem Markus Merk yönetecek. Merk'in yardımcılıklarını Christian Schraer ile Jan-Hendrik Salver yapacak. Maçın 4. hakemi ise Michael Weiner. 
     Ukrayna'nın 7 maçta 17 puanla lider olduğu grupta Türkiye ile Yunanistan arasındaki yarınki maç, grup ikincilği açısından büyük önem taşıyor. 
     Yarınki maç öncesinde 7'şer maç sonunda Yunanistan'ın 14, Türkiye'nin ise 12 puanı bulunuyor. Türkiye, deplasmanda 0-0 berabere kaldığı son Avrupa Şampiyonu rakibi karşısında yarınki maçı kazanarak, kötü başladığı grupta ikinciliğe yerleşmeyi ve 2002 yılında üçüncülüğü elde ettiği Dünya Kupası'nda finallere bir kez daha katılma umutlarını sürdürmeyi amaçlıyor. 
     A Milli Futbol Takımı, maçın hazırlıklarını bu akşam BJK Nevzat Demir Tesisleri'nde basına kapalı yapacağı idmanla tamamlayacak. 
     Türk Milli Takımı'nın yarın sahaya Rüştü, Hamit, Tolga, İbrahim Toraman, Ümit, Gökdeniz Serkan , Hüseyin, Koray, Yıldıray, Emre, Fatih muhtemel 11'iyle çıkması bekleniyor. 

     
</TEXT>
</DOC>
