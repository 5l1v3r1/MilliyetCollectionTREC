<DOC>
<DOCNO> 311219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/spor/aspo.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener, gururla sunar 
</HEADLINE>
<TEXT>


Sarı - Lacivertli kulüple 3.5 artı bir yıllık sözleşme imzalayan ünlü golcü, "Şimdiden gördüm ki, çok iyi ve çok büyük bir takıma gelmişim. Kazanmak için bütün eforumu sarfedeceğim" diye konuştu 

YUSUF KOBAL 


Taraftara mesaj yolladı 
FENERBAHÇE, Manchester City'den transfer ettiği Fransız oyuncu Nicolas Anelka ile dün basın önünde resmi sözleşmeyi imzaladı. 3.5 artı bir yıllık sözleşme yapan yıldız golcü, "Dünyanın en büyük kulüplerinden bir tanesine geldim. Fenerbahçe ile Avrupa'da büyük başarılara imza atacağım. Sahada takım arkadaşlarıma elimden gelen yardımı yapacağım. Kazanmak için bütün eforumu sarfedeceğim. Taraftarlar mutlu ise ben mutluyumdur. Ben mutluysam taraftarlar mutlu olsun. Bu da kazanmaktan geçer" dedi. 

'Kupayı kazanabiliriz' 
İSTANBUL'A geldiği andan itibaren gördüğü yakın ilgiden duyduğu memnuniyeti dile getiren Anelka, "Şimdiden gördüm ki çok iyi ve çok büyük bir kulüpte top oynayacağım" yorumunu yaptı. Manchester City'den, hedefleri bulunmayan bir takım olması nedeniyle ayrıldığını anlatan Fransız oyuncu, Fenerbahçe'nin ligde lider durumda bulunduğunu, UEFA Kupası'nda da mücadele ettiğini vurgulayarak, "UEFA Kupası'nı kazanmak, ligde şampiyon olmak güzel hedefler ve bizim gerçekten de bunları başarma şansımız var" diye konuştu. 

Saracoğlu'nu çok beğendi 
TAKIMDA Rüştü, van Hooijdonk ve Tuncay Şanlı'yı tanıdığını kaydeden Anelka, Şükrü Saracoğlu Stadı hakkında da, "Gördüğüm kadarıyla atmosfer İngiltere ile aynı olacak. Çünkü oradaki statlar gibi tribünler sahaya çok yakın" ifadelerini kullandı. Asbaşkan Murat Özaydınlı ise "Tarihi bir sayfa açtık. Artık Fenerbahçe, Real Madrid, Milan, Barcelona gibi tercih edilen bir kulüp olmuştur" diye konuştu. Mahmut Uslu da "İki üç yıl içinde Avrupa kupalarını kaldırıp, Dünya Kulübü olduğumuzu tescil edeceğiz" dedi. 

Dünya Fener'i konuşuyor 

İlginç tabirler 
ANELKA'NIN Fenerbahçe'ye transferi Dünya medyasının da büyük ilgisini çekti. Dünyaca ünlü Reuters ajansı, "Eğer Anelka için kullanılan ve içinde 'huysuz, saati saatine uymayan, değişken' kelimelerinin yer aldığı haberler için para ödense, herhalde Dünya'nın en zengin insanı olurdu" diye tabir ettiği Fransız yıldızın, Paris St.Germain ile başlayan futbol kariyerinde Fenerbahçe'ye gelene kadar 60 milyon poundluk bir market oluşturduğunu yazdı. 

'Sonunda oldu' 
ASSOCİATED Press Ajansı da Anelka'nın Fenerbahçe'ye 10.1 milyon paunda transfer olduğunu yazarak, yıldız oyuncuyu havalimanında yüzlerce Fenerbahçeli taraftarın karşıladığını yazdı. İngiliz gazeteleri de Anelka'nın transferine geniş yer ayırırken, Daily Mail gazetesi, "Anelka sonunda Fenerbahçe'de" başlığıyla verdiği haberinde, Van Hooijdonk ile Anelka'nın artık aynı takımda forma giyeceğine dikkat çekti. 

Canlı yayınladılar 
GOAL.com internet sitesi ise 'problemli' bir oyuncu olarak nitelediği ve 'suratsız' yakıştırmasını yaptığı Anelka'nın Fenerbahçe'de başarılı olmasının soru işaretlerini de beraberinde getirdiğini vurguladı. Fransız gazeteleri de Anelka'nın transferini ilk sayfalardan verirken, transferin 12 milyon euroya bittiğini iddia ettiler. Anelka'nın imza törenini Fransa'da yayın yapan bir çok televizyon kanalı naklen yayınladı. Transferi UEFA'nın resmi sitesi de birinci haber olarak vererek, "Fenerbahçe UEFA Kupası'nı kazanmak için Anelka'yı aldı" yorumunu yaptı. 


</TEXT>
</DOC>
