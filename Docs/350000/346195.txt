<DOC>
<DOCNO> 346195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/ekonomi/eko07.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'ye Onur Air düzenlemesi 
</HEADLINE>
<TEXT>


GÜVEN ÖZALP Brüksel 

Üç Avrupa Birliği üyesi ülke Almanya, Fransa ve Hollanda ile İsviçre'de Onur Air'e uçuş yasağı getirilmesi sırasında AB ülkelerinin koordinesiz ve birbirinden farklı hareket etmesi AB Komisyonu'nu rahtsız etti. Onur Air olayının ardından Komisyon "acil koordinasyon prosedürü" önermeye hazırlanıyor. 
Dün Brüksel'de bir araya gelen uçuş güvenliği uzmanları konuyu masaya yatırdı. Toplantıda Hollanda, Almanya ve Fransa'nın Onur Air'e yönelik yasağın kaldırılması kararı incelenirken üye ülkelerden bu şirkete yönelik teknik inecelemeleri yoğunlaştırmaları talep edildi. Teftişler sırasında edinilen bilgilerin paylaşımı da gündeme getirildi. 

Farklı hareket önlenecek 
Komisyon üye ülkelerin farklı hareket etmelerini engellemek amacıyla "acil koordinasyon prosedürü" önermeye hazırlanıyor. Üye ülkelerin kendi başlarına hareket etmelerinin karışıklık yarattığını ve bu tür bir durumun tekrarını istemediklerini belirten AB Komisyonu'nun ulaştırmadan sorumlu üyesi Jacques Barrot'nun sözcüsü Stefaan De Rynck, "Erken uyarı sistemi oluşturmayı amaçlıyoruz" dedi. 
Komisyon'un Onur Air olayından hareketle uzun vadeli hedefi de, uçuşların askıya alınması ya da yasaklanması kararının AB geneline yansıtılması. Uçuş yasağı getirme hakkı şu aşamada sadece üye devletlerin egemenliğinde. Komisyon, bu konuda Brüksel'in söz sahibi olmasını ve bir ülkenin alacağı yasak kararının diğer tüm üye devletlerce benimsenmesini sağlayacak bir mekanizma oluşturulmasını istiyor. Üye devletler daha önce bu yönde bir uygulamaya sıcak bakmadıklarını açıklamışlardı. 


</TEXT>
</DOC>
