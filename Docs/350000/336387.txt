<DOC>
<DOCNO> 336387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sondun03.html </URL>
<DATE> 2005/04/24/ </DATE>
<TIME> 00.15 </TIME>
<AUTHOR>  </AUTHOR>
<HEADLINE>
Suriye Lübnan'dan bugün tamamen çekiliyor 
</HEADLINE>
<TEXT>

     Lübnan'dan asker çekmeye devam eden Suriye, beklendiği gibi Bekaa Vadisi'ndeki kontrol noktalarından da bugün çekilmeye başladı. 
     İsrail'in Lübnan'ı işgal ettiği 1982 yılında Suriye ordusuyla savaşığı bölgede bir sınır geçiş noktasının denetimi, Lübnan ordusuna törenle devredildi. 
     Görgü tanıkları, Suriye birliğinin tank ve zırhlı personel taşıyıcılarının da bulunduğu 100 askeri araçla gece yarısından sonra doğu Lübnan'daki Bekaa Vadisi'nden çekilmeye başladığını söylediler. 
     Lübnan'da 1975-1990 arasında 15 yıl süren iç savaşı durduran Suriye, 29 yıldır Lübnan'da bulunan ve mevcudu bir ara 40 bini bulan askerlerini çekeceğini BM'ye bildirmişti. 
     İngiliz Reuters ajansına açıklama yapan Lübnan ordusundan üst düzey bir yetkili, Suriye'nin doğu Lübnan'dan çekilme işleminin yarın tamamanlacağını ve Suriye ile Lübnan güvenlik güçleri komutanlarının planlanandan 4 önce, Salı günü buluşabileceklerini bildirdi. 
     Suriye'nin Lübnan-İstihbarat Daire Başkanı Rüstem Gazali, Bekaa'ya veda töreninde, bölgeden ayrılacak son üst düzey Suriye yetkilisi olacak. 
     Şam yönetimi, BM Güvenlik Konseyi'nin geçen yıl Eylül ayındakabul edilen kararı doğrultusunda 30 Nisan'a kadar Lübnan'dan çekilme sözü verdi. 
     Suriye, Lübnan'dan 8 Mart'ta çekilmeye başladığında Lübnan'da 14 bin asker bulunduruyordu. Suriye'nin Lübnan'daki asker sayısı 5 yıl önce 40 bin dolayındaydı. 
     
</TEXT>
</DOC>
