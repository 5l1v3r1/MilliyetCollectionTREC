<DOC>
<DOCNO> 331742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/soneko11.html </URL>
<DATE> 2005/04/09/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Kemal Uzan'ın ev eşyaları satıldı... 
</HEADLINE>
<TEXT>

     Tasarruf Mevduatı Sigorta Fonu TMSF , Kemal Uzan'dan haczedilen 183 kalem ev eşyasının satışından 103 bin 128 YTL gelir elde etti. 
     TMSF'den yapılan açıklamada, TMSF'nin Esentepe'deki merkezinde bugün yapılan ihalede 473 kalem ev eşyasının satışa çıkarıldığı ifade edilerek, bu eşyaların 450 adedinin Kemal Uzan'dan haczedilen Ahmet Afif Paşa Yalısı'ndan ve diğerlerinin Uzan Grubu şirketlerinden Merkez Yatırım A.Ş. ile Betonsa Beton A.Ş'den alındığı belirtildi. 
     Açıklamaya göre, ihalede çok sayıda oturma grubu, yatak odası takımı, beyaz eşya, kravat, kürk, şarap dolabı gibi eşyaların yanı sıra Uzan Grubu şirketlerinden haczedilen bilgisayar, faks makinesi, televizyon, müzik seti ve halılar satışa sunuldu. 
     183 kalem eşyanın satışından 103 bin 128 YTL gelir sağlanan ihalede, Yamaha marka kuyruklu piyano 9 bin YTL ile en yüksek fiyata satılan eşya oldu. 
     İhalede ençok fiyatı artırılan, Tefani marka masa saati oldu. 8 YTL'den satışa sunulan saat, 550 YTL'ye alıcı buldu. 
     Satılamayan 290 kalem eşya, 16 Nisan'da tekrar ihaleye çıkarılacak. 
     
</TEXT>
</DOC>
