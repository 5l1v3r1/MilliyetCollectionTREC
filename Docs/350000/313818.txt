<DOC>
<DOCNO> 313818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko41.html </URL>
<DATE> 2005/02/09/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Türkiye'de ''mutlu'' olduğunu ifade edenlerin oranı yüzde 48.8'e çıktı 
</HEADLINE>
<TEXT>

     Devlet İstatistik Enstitüsü DİE , 2004 yılında Türkiye'de ''mutlu'' olduğunu ifade edenlerin oranının yüzde 48.8 olduğunu açıkladı. Bu oran 2003 yılında yüzde 47.6 olarak belirlenmişti. 
     DİE, ilkini 2003'te gerçekleştirdiği Yaşam Memnuniyeti araştırmasının geçen yıla ilişkin sonuçlarını açıkladı. 2004 yılı Kasım ayında 6 bin 714 bireyle görüşülerek yapılan araştırmaya göre, çok mutlu olduğunu ifade edenlerin oranı yüzde 9.3, mutsuz ve çok mutsuz olduğunu ifade edenlerin oranı ise yüzde 12.1 oldu. 
     
     KADINLAR DAHA MUTLU 

     Genel mutluluk düzeyi açısından bakıldığında kadınların yüzde 10.2'si çok mutlu, yüzde 51.3'ü de mutlu olduklarını ifade ederken, bu oranlar erkeklerde sırasıyla yüzde 8.4 ve yüzde 46.1'e geriliyor. 
     Evli kadınların yüzde 65.3'ü, evli erkeklerin ise yüzde 56.2'si mutlu olduğunu ifade ediyor. 
     Bununla beraber evli olmayan kadınların yüzde 52.2'si, evli olmayan erkeklerin de yüzde 49.5'i mutlu olduğunu belirtiyor. 
     
     ÖĞRENİM YÜKSELDİKÇE MUTLULUK ARTIYOR 

     Öğrenim durumuna göre mutluluk düzeyine bakıldığında ise öğrenim durumu yükseldikçe mutluluk düzeyinde de artış görülüyor. Üniversite mezunları içinde mutlu olduklarını belirtenlerin oranı yüzde 66.8'e kadar çıkarken, okur-yazar olmayanlarda bu oran yüzde .5'e kadar geriliyor. 
     Yaş grupları açısından ise en mutlu grup yüzde 60.9 ile 18-24 yaş grubu olarak belirlenirken, 65 üzeri yaştakiler de yüzde 60.5 ile bu grubu takip ediyor. 
     
     PARA İLE SAADET OLUYOR 

     Hane halkı geliri 1 milyar 167 milyon ve üzerinde olan bireylerin mutluluk oranı yüzde 72.6'ya kadar çıkarken, geliri 319 milyon liranın altındaki bireylerde bu oran yüzde 41.9'a kadar geriliyor. 
     
     MUTLULUK KAYNAĞI AİLE VE SAĞLIK 

     Bireylerin yüzde 69.5'i tüm ailenin, yüzde 13.2'si çocuklarının, yüzde 8.2'si ise eşlerinin kendilerini mutlu ettiğini belirtiyor. 
     Kadınların yüzde 64.8'i, erkeklerin ise yüzde 74.4'ü kendilerini hayatta en çok tüm ailenin mutlu ettiğini belirtirken, erkeklerin yüzde 7.2'si, kadınların ise yüzde 9.1'i eşlerinin mutlu ettiğini kaydediyor. 
     Evli olanların yüzde 71.2'si, evli olmayanların ise yüzde 65'i, tüm ailenin kendilerini mutlu ettiğini belirtiyor. 
     Bireylerin mutluluk kaynağı olan değerlere bakıldığında ise sağlık öne çıkıyor. 
     Bireylerin yüzde 67.1'i kendilerini en çok sağlığın, yüzde 14.6'sı ise sevginin mutlu ettiğini belirtiyor. 
     Bu oran evlilerde yüzde 71.2'ye kadar çıkarken, evli olmayanlarda ise yüzde 55.8 olarak ölçülüyor. 
     
     HANELERİN YARISI, GELİRİ İLE İHTİYAÇLARINI ZOR KARŞILIYOR 

     Hane halkı gelirinin hane halkı ihtiyaçlarını karşılama durumuna bakıldığında, hanelerin yüzde 30.6'sı aylık geliri ile hane ihtiyaçlarını karşılamasının zor, yüzde 19.8'i çok zor olduğunu ifade ederken, yüzde 9.6'sı aylık geliri ile hane halkının ihtiyaçlarını kolay, yüzde 1.8'i ise çok kolay karşılayabildiklerini ifade ediyor. 
     Kentteki hanelerin yüzde 16.3'ü, kırdaki hanelerin yüzde 26.4'ü hanelerinin aylık geliri ile hane ihtiyaçlarını çok zor karşıladıklarını belirtiyor. 
     319 milyon liranın altındaki gelir grubunda olan hanelerin yüzde 46.1'i hane halkı gelirleri ile ihtiyaçlarını zor karşıladığını belirtirken, 1 milyar 167 milyon ve üzeri gelir grubundaki hanelerin yüzde 11.9'u gelirlerinin hane halkının ihtiyaçlarını çok kolay karşıladığını belirtti. 
     
     BİREYLERİN ÜÇTE BİRİ AYLIK GELİRİNDEN MEMNUN DEĞİL 

     Bireylerin yüzde 31.8'i aylık kullanılabilir net hane halkı gelirinden memnun olmadığını belirtirken, yüzde 29.2'si hanelerine giren aylık toplam gelirden memnun olduklarını ifade ediyor. 
     Hane halkı gelir grubuna göre bireylerin hane halkın gelirinden memnuniyetine bakıldığında da 319 milyon liranın altında gelir grubunda bulunan hanelerdeki 18 ve üzeri yaştaki bireylerin yüzde 27'si hane halkı gelirlerinden hiç memnun olmadıklarını, 1 milyar 167 milyon TL ve üzerindeki gelir grubundakilerin yüzde 'ü gelirinden memnun olduğunu belirtiyor. 
     
     YARDIM ALAN, VERENLER 

     Geçen yıl yardım ayni ya da nakdi alan toplam hane oranı yüzde 11.8 olarak belirlendi. Bu hanelerin yüzde 48.2'sinin aylık hane geliri 319 milyon liranın altında bulunuyor. 
     2004 yılında hane dışında herhangi bir kişiye ya da kuruluşa yardım yapan hane oranı ise yüzde 15.8 olarak hesaplanırken, bu hanelerin yüzde 6.2'sini, geliri 319 milyon liranın altında kalan haneler oluşturdu. 
     
     YARDIMLARIN YARISI, AKRABA VE KOMŞUDAN 

     Yardım alan hanelerin yüzde 52.4'ü aldıkları yardımı akraba ve komşudan, yüzde 25.5'i Sosyal Yardımlaşma ve Dayanışmayı Teşvik Fonu'ndan yüzde 14.4'ü belediyelerden, yüzde 12.8'i ise gönüllü kişi ve kuruluşlardan aldığını belirtti. 

     
</TEXT>
</DOC>
