<DOC>
<DOCNO> 316509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sontur04.html </URL>
<DATE> 2005/02/18/ </DATE>
<TIME> 02.14 </TIME>
<AUTHOR>  </AUTHOR>
<HEADLINE>
51 gün önce de oğlu ölmüştü Öldüren banyo 
</HEADLINE>
<TEXT>

     Burak GEZEN DHA 

ÇANAKKALE'nin Ezine İlçesi'ne bağlı Yeniköy'de yaşayan 48 yaşındaki Gülten Gün, banyoda baca bağlantısı yanlış yapılan şofbenden sızan gazdan zehirlenerek yaşamını yitirdi. Gülten Gün'ün oğlu 28 yaşındaki Erkan Gün de, 51 gün önce aynı banyoda karbonmonoksit zehirlenmesi sonucu can vermişti. 
     Bundan 28 yıl önce oğulları Erkan küçükken ayrılan balıkçı Ahmet Gün ve Gülten Gün, ikinci evliliklerini yaptı. Bu evliliklerinden de çocukları olan Gün çiftinden Gülten Gün'ün eşi 10 yıl önce öldü. Ahmet Gün de eşinden ayrıldı. Annesiyle yaşayan Erkan Gün, ikinci evlilikleri biten anne ve babasını yaniden biraraya getirmek için yıllarca çaba harcadı. Çevresine, sürekli "Annemle babam barışsın, ölsem de gam yemem'' diyen Erkan Gün'ün bu isteği sonunda gerçekleşti, Gülten ve Ahmet Gün 4 ay önce yeniden evlendi. Takı yapıp satarak geçimini sağlayan Erkan Gün, ilk kez anne ve babasını birarada görebilmenin mutluluğunu yaşamaya başladı. 
     
     ÖLÜM AYIRDI 

     Ancak, Gün Ailesi'nin mutluluğu fazla sürmedi. 28 yıl aradan sonra bir araya gelen aileyi bu kez ölüm ayırdı. Erkan Gün, geçen 26 Aralık'ta evde yalnızken girdiği banyoda yaşamını yitirdi. Bir düğün için gittikleri Çanakkale'den evlerine dönen anne ve babası banyoda oğullarının cansız bedeniyle karşılaştı. Erkan Gün'ün karbonmonoksit zehirlenmesi sonucu öldüğü sanılırken, cenazesi otopsi için Bursa Adli Tıp Kurumu'na gönderildi, ancak sonuç henüz açıklanmadı. 
     Evlat acısıyla günlerdir perişan olan çift, 14 Şubat Pazartesi günü Çanakkale'ye Ahmet Gün'ün ikinci evliliğinden olan oğlu Şakir Gün'ün düğününe gitti, dün evlerine döndü. Oğullarının ölümünün 52'inci gününde dua okutmaya hazırlanan çiftten önce Ahmet Gün, o çıktıktan sonra da eşi Gülten Gün banyoya girdi. Ahmet Gün, eşinin uzun süre çıkmaması üzerine girdiği banyoda Gülten Gün'ün cansız bedeniyle karşılaştı. 28 yıl boyunca eşi Gülten ile oğlu Erkan'dan ayrı olan baba Ahmet Gün, yeniden kavuştuğu ailesini 52 gün içinde kaybetmenin acısını yaşadı. 
     
     ŞAŞIRTAN TESADÜF 

     Gün'ün cenazesi, otopsi için Bursa Adli Tıp Kurumu'na gönderilirken, anne ve oğlunun aynı kaderi paylaşması yakınlarını da yasa boğdu. Her iki olayın da Çanakkale'deki nikah törenleri sonrası, aynı banyoda meydana geldiğine dikkat çeken Zekiye Oğuz, "Önce yeğenimi, ardından kızkardeşimi, inanılması güç tesadüflerin biraraya geldiği iki olayda kaybetmenin acısını yaşıyoruz'' dedi. 
     Jandarma yetkilileri, her iki olayla ilgili bilgi verirken, "Erkan Gün'ün, kapısı, penceresi kapalı banyoda uzun süre kalınca, karbonmonoksit zehirlenmesi sonucu yaşamını yitirdiği sanılıyor. Gülten Gün'ün olayı sonrası yapılan incelemede ise, banyodaki şofbenin baca bağlantısının yanlış olduğu belirlendi. Boru şofben haznesinin dışına değil, içine sokulmuş. Bu yüzden de gaz sızıntısı olmuş. Yine kesin ölüm nedeni adli tıp incelemesiyle belirlenecek'' diye konuştu. 

     
</TEXT>
</DOC>
