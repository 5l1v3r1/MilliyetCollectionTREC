<DOC>
<DOCNO> 331767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonspo04.html </URL>
<DATE> 2005/04/09/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Newcastle'lı Bowyer'a taraftar affı, CSKA gol yağdırdı... 
</HEADLINE>
<TEXT>

     Newcastle'lı Lee Bowyer, Dyer'la arasında geçen kavganın ardından ilk kez taraftarının önüne çıktığı Sporting maçında oyuna girerken alkışlandı. 
     UEFA Kupası çeyrek finalinin ilk maçında Newcastle, Sporting Lizbon'u 1-0 yenerken Aston Villa mücadelesinde Kieron Dyer'la kavga eden Lee Bowyer'a İngiliz taraftarlardan af çıktı. Hafta içinde yerel bir gazetede taraftarlardan özür dileyen Bowyer ikinci yarıda, yumruk attığı Dyer'ın yerine oyunu girerken St. James tribünlerinden büyük alkış aldı. 
     Bowyer, karşılaşma sonrası taraftarlara teşekkür ederek, "Gerçekten çok güzeldi. Bir daha özre gerek duyulacak bir şey yapmayacağım. İlişkilerimi düzeltmek için her şeyi yaparım çünkü bu kulübe büyük saygım var" diye konuştu. 
     Bir diğer çeyrek final maçında Hollanda'da büyük çıkış yapan AZ Alkmaar, Villareal'e evinde bu sezon UEFA Kupası'ndaki ilk yenilgisini tattırdı. 2-1 biten maçta İspanyol temsilcisi aynı zamanda evinde de ilk golünü yerken takımın tek golünü atan Arjantinli yıldız Riquelme karşılaşmada bir de penaltı kaçırdı. 
     
     CSKA gol yağdırdı 

     Gecenin diğer maçlarında Rusya temsilcisi CSKA Moskova evinde, Fransız ekibi Auxerre'i 4-0 geçerek turu büyük ölçüde garantilerken, Bilbao ve Zaragoza'yı eleyen Austria Wien evinde Serie A'da küme düşmeme mücadelesi veren Parma'yla 1-1 berabere kaldı. 
     
</TEXT>
</DOC>
