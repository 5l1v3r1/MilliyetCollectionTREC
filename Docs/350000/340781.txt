<DOC>
<DOCNO> 340781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/siyaset/axsiy02.html </URL>
<DATE> 2005/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Aksu'dan Avcı'ya destek 
</HEADLINE>
<TEXT>


Aksu, KOM Daire Başkanı Avcı'nın istifasını isteyen AKP'lilere yanıt verdi Avcı kalacak 

ANKARA Milliyet 


AKP'de rahatsızlık yaratan son enerji operasyonu sonrası hedef isim haline gelen Kaçakçılık ve Organize Suçlarla Mücadele Daire Başkanı Hanefi Avcı'nın görevinden alınmasına yönelik baskılar üzerine İçişleri Bakanı Abdülkadir Aksu devreye girdi. Avcı'nın görevine devam etmesi yönünde karar alan Aksu, partililere, "Avcı ile devam edeceğiz" mesajı verdi. Enerji Bakanlığı ihalelerinde yolsuzluk yapıldığı iddiasıyla başlayan ve AKP Ağrı Milletvekili Cemal Kaya'nın milletvekilliğinden istifasına da neden olan operasyon, İçişleri Bakanlığı'nda da kısa süreli kriz yarattı. 
Bazı AKP'liler, Aksu'dan kendi iktidarları döneminde göreve getirilen ve 2 yıl içinde organize suç örgütü liderleri Alaattin Çakıcı, Sedat Peker ve Sedat Şahin'in yanı sıra Uzanlar'a yönelik operasyonlar gerçekleştiren KOM Daire Başkanı Hanefi Avcı'nın görevden alınması için baskı yapmaya başladı. 
Sıkıntı sürerken, daha önce merkeze alınan eski KOM Daire Başkanı Coşkun Hayal'ın "göreve iadesine" ilişkin açtığı davayı kazanması üzerine, Avcı'nın yer değişikliği gündeme geldi. Ancak devreye giren Aksu, Avcı'nın görevine devam etmesi yönünde karar alırken, partililere de, "Avcı ile devam edeceğiz" mesajı verdi. Emniyet Genel Müdürlüğü üst düzey yetkilileri, görüştükleri Hayal'e başka bir görev önerdi. 


</TEXT>
</DOC>
