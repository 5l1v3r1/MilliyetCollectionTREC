<DOC>
<DOCNO> 348994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/dunya/axdun02.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon'dan itiraf 
</HEADLINE>
<TEXT>


Yapılan askeri soruşturmaya göre, Guantanamo'daki görevliler Kuran'ı tekmelediler, üzerine 'istemeden' işediler ve bastılar 

WASHINGTON Milliyet 


ABD'nin Küba'daki Guantanamo Üssü'nde görevli askerlerin, Kur'an-ı Kerim'e hakaret anlamına gelen eylemlerde bulundukları iddiasına ilişkin soruşturma, kutsal kitabın bir kısmı kasıtlı, bir kısmı "istem dışı" diye nitelendirilen hareketlerle taciz edildiğini ortaya koydu. 
ABD Savunma Bakanlığı'ndan Pentagon yapılan açıklamaya göre, tutuklulardan birine ait Kur'an'ın üzerine işenmesi bir "kaza" idi ve bu kaza, havalandırma deliğinin yanında tuvaletini yapan bir askerin idrarının bu delikten yan hücreye sızmasıyla gerçekleşti. Olay üzerine, söz konusu tutukluya temiz bir üniforma ve yeni bir Kuran verildiği bildirildi. 

Tutuklulardan özür dilenmiş 
Pentagon ayrıca, bazı sorgular sırasında görevlilerin tutuklulara dağıtılmış olan Kuran'ların üzerine bastıklarının ya da tekmelediklerinin de saptandığını bu görevlilerin uyarıldığını, bazılarının da tutuklulardan özür dilediklerini açıkladı. 
Soruşturma sırasında Guantanamo'da bulunan İngilizce bir Kuran'ın içine yine İngilizce olarak iki kelimelik bir küfür yazılmış olduğu da ortaya çıktı. Ancak yetkililer, bunu kimin yaptığının saptanamadığını bildirdiler. 
İlk kez Amerikan Newsweek dergisinde yer alan Kuran'a hakaret haberinden sonra Afganistan'da başlayan protesto gösterilerinde 16 kişi ölmüş, gösteriler daha sonra başta Pakistan olmak üzere çok sayıda Müslüman ülkeye yayılmıştı. Newsweek, daha sonra yeterli kanıt olmadan yayımladığını belirttiği haberini geri çekmişti. 


</TEXT>
</DOC>
