<DOC>
<DOCNO> 324053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonsiy15.html </URL>
<DATE> 2005/03/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
CHP'li Kaya Karlıova'a Yıkılan evler için verilen çadır sayısı çok az 
</HEADLINE>
<TEXT>

     CHP milletvekillerinden oluşan 4 kişilik heyet, Bingöl'ün Karlıova İlçesi'nde incelemelerde bulundu. 
     İzmir Milletvekili Yılmaz Kaya'nın başkanlığında , İstanbul Milletvekili Kemal Kılıçdaroğlu, Van Milletvekili Mehmet Kartal ve Zonguldak Milletvekili Nadir Saraç'dan oluşan CHP heyeti, Karlıova İlçesi'ne bağlı Çukurtepe, Kümbet, Dörtyol ve Kızılçubuk köylerinde incelemelerde bulunarak, vatandaşların sorunlarını dinlediler. 
     CHP İzmir Milletvekili Yılmaz Kaya, yaptığı açıklamada, bölgedeki ilk izlenimlerinde, yıkılan evler için verilen çadır sayısının az olduğunu gördüklerini söyledi. 
     Bölgede birçok hayvan barınağının yıkıldığını ve geçim kaynağı hayvancılık olan bölge insanın hayvanlarını barındırma sıkıntısı çektiklerini gözlemlediklerini anlatan Kaya, hasar tespit ekiplerinin de bölge insanın aile yapısını göz önünde bulundurarak, rapor hazırlamaları gerektiğini söyledi. 
     Vatandaşların, hasar tespit ekiplerinin yan yana 3-4 evi bir ev olarak söylediklerini kaydeden Kaya, şunları söyledi 
     ''Burada bir aile evlendirdiği çocuğunu, hemen evinin bitişiğinde yeni bir hane yaparak barındırıyor. Ayrıca bazı ekiplerin ev içinde musluk ve mutfak olmadığını gerekçe gösterip, vatandaşları hak sahibi kabul etmedikleri ileri sürüldü. Bu bana çok garip geldi. Mevzuat böyle garip bir şey. Mevzuatı meclis yapar, hükümet yapar. Hasar tespit ekipleri, bölge insanın aile yapısını göz önünde bulundurmalı. Geçenlerde Sayın Unakıtan çorba çuval kanunu diye eleştiriyorsunuz. Ama ihtiyaç var. Torba da olsa çuval da olsa bunu yapacağız diyordu. İşte şimdi ihtiyacın daniskası burada. Bunu yapamıyorsanız koltuğunuzu bırakın gidin.'' 
     
     BİNGÖL'DE YAPILAN DEPREM KONUTLARI 
     Bingöl'de 1 Mayıs 2003 depreminin ardından yapılan deprem konutlarından usulsüzlük yapıldığı iddiası üzerine söz konusu konutlarda incelemelerde bulunacaklarını anlatan Kaya, şöyle devam etti 
     ''Bingöl'de Bayındırlık, TOKİ, TOBB ve vatandaşlar tarafından konutlar yaptı. Bunlar 17, 27, 39 ve 41 milyara mal oldu. Tabii tahmin edileceği gibi bu konutların en pahalıları devletin yaptırdıklarıdır. Karlıova depreminin ardından Bingöl'e geçerek, buralarda gerekli incelemeleri yapıp, raporumuzu kamuoyuna duyuracağız. Devletin Yaptırdığı konutlar rutubet içinde, çatıları uçmuş durumda. Komisyonumuz orada gerekli incelemeleri yapacak. Şunu söylemekten çekinmiyorum, deprem konutlarının yapımında nemalanma, hırsızlık ve yolsuzluk vardır.'' CHP'nin deprem bölgesine 1 kamyon giysi yardımı yapacağını belirten Kaya, söz konusu yardım malzemesinin bu akşam bölgeye geleceğini söyledi. 
     
</TEXT>
</DOC>
