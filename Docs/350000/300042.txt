<DOC>
<DOCNO> 300042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonyas14.html </URL>
<DATE> 2004/12/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İspanyol gelin, el öpüp, kahve dağıtmakta zorlandı... 
</HEADLINE>
<TEXT>

     İspanya, Romanya ve Litvanya'dan gelen yabancı üniversite öğrencileri Konya'nın Beyşehir İlçesi'nde temsili köy düğünü yaptı. Türk geleneklerini bilmeyen gelin el öpmekte ve kahve dağıtmakta zorlandı. 
     Selçuk Üniversitesi SÜ öğrenci topluluklarından Yerel Gündem 21 Topluluğu'nun gerçekleştirdiği ''Köyde Güneş Başka Doğar'' projesi kapsamında, Avrupa'nın değişik ülkelerinden gelen 26 öğrenci 10 gün süreyle Yükselen Beldesi'nde köy hayatını yaşadı. 
     Topluluk üyeleri ve köylülerin eşlik ettiği yabancı öğrenciler, yöre köylüleriyle birlikte tarlada çalıştı, inek sağdı, tandırda ekmek pişirdi ve hayatlarında ilk kez yer sofrasında yemek yedi. 
     Yabancı öğrenciler 10 günlük programın son gününde Yükselen Beldesi'nde temsili olarak gerçekleştirilen düğüne katıldı. Litvanyalı Jordi Fuentes damat, İspanyol Vilma Sakalyti de gelin oldu. 
     Kız isteme, kına gecesi, damat tıraşı, takı töreni gibi Türk köy düğünün tüm aşamalarını gerçekleştiren öğrenciler, zaman zaman Türk geleneklerini uygulamakta zorlandı. 
     İlk olarak kız isteme seremonisinde, erkek tarafı, kız tarafından 150 gram altın, çamaşır makinası, buzdolabı, elektrik süpürgesi istedi. Erkek tarafının bu istekleri çok bulması üzerine kız tarafı 100 gram altına razı oldu. 
     Gelinin temsili babasını oynayan belde sakinlerinden İbrahim Koçak, Vilma'ya ''Kızım seni istiyorlar ne diyorsun Sen ne istiyorsan o olur. Ben seni zorla kimseye vermem'' dedi. 
     
     GELİN EL ÖPMEKTE ZORLANDI 
     Vilma, evet dedikten sonra babasının, annesinin ve kayınpederinin elini öptü. Büyüklerin elini öptükten sonra alnına götürmeyi unutan Vilma Türk öğrencilerden yardım aldı. Tepsi üzerinde kahve ikram eden temsili gelin, bu işi yaparken de zorlandı. 
     Kız isteme töreninin ardından kına gecesine geçildi. Damat tıraşını yapan köyden bir berber ''makas kesmiyor'' diyerek, damadın babasından para istedi. Kına gecesinde Vilma'ya ve Jordi'ye kına yakılarak, eğlence yapıldı. Düğün eğlencesinde, aralarında ''Konyalım''ın da bulunduğu hareketli türküler eşliğinde oynayan misafir öğrenciler ve köylüler hünerlerini sergiledi. 
     
     BAHŞİŞ İÇİN OTOMOBİLİN ÖNÜNÜ KESTİLER 
     Yükselen Beldesi'ndeki vatandaşlar da temsili köy düğününün bir parçası oldular. Köylüler gelin aracının önünü keserek para istedi. Verilen para karşılığında yolu açan köylüler havaya ateş açtılar. Avrupalı öğrenciler atılan silah sesinden korktu. 
     Vilma ve Jordi düğünde düzenlenen takı töreninde yabancı öğrenciler tarafından kendilerine takılan bilezik ve altınları görünce artık çok zenginiz diye espri yaptılar. 
     Gelin ve damat, kendileri için düzenlenen temsili düğünün çok güzel olduğunu ve kendilerini ilk kez bu kadar özel hissettiklerini ve mutlu olduklarını söylediler. 
     Kendi düğününün de böyle olmasını istediğini belirten Vilma, ''Türk gelenekleri çok zor ama düğün çok hoşuma gitti. Bugün hiç bitmesin istedim. Her şey çok güzel'' dedi. 
     
</TEXT>
</DOC>
