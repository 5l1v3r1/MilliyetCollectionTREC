<DOC>
<DOCNO> 314476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonsiy24.html </URL>
<DATE> 2005/02/11/ </DATE>
<TIME> 21.51 </TIME>
<AUTHOR>  </AUTHOR>
<HEADLINE>
Başbakan Erdoğan Samsun'da... 
</HEADLINE>
<TEXT>

     Başbakan Recep Tayyip Erdoğan, geçen yıl ödenen faizin 40 milyar dolar olduğunu ifade ederek, ''Bunu biz mi yaptık Bunu kucağımızda bulduk. Bazen hesap yapıyorum. Çılgına döneceğim ya... Bu paranın yarısını ödememiş olsak, Türkiye'nin altyapı sorununu 3-4 yılda bitiririz'' dedi. 
     Başbakan Erdoğan, Büyük Samsun Oteli'nde, Samsun Ticaret ve Sanayi Odası'nca, kentin en fazla kurumlar ve gelir vergisi ödeyen, en fazla ihracat yapan işadamlarına plaket verilmesi dolayısıyla düzenlenen törene katıldı. 
     Erdoğan, törende, Türkiye'nin ekonomik sıkıntılarını aştığını, krizlerden çıktığını söyledi. 
     İş yapmak isteyenin ''iflahını kesen'' mevzuat engelini ortadan kaldırma çalışmalarının devam ettiğini dile getiren Erdoğan, Türkiye'de problemleri çözmeme üzerine kurulmuş bir ''bürokratik oligarşi'' olduğunu ifade etti. Bunu aşmanın gayreti içinde olduklarını anlatan Erdoğan, teşvik ve destek uygulamalarının süreceğini, çiftçinin ve çalışanın yanında olmaya devam edeceklerini kaydetti. 
     Teşvik Yasası'nın güçsüzleri güçlü yapmak için çıkarıldığını belirten Erdoğan, Davos'ta görüştüğü bazı marka firmaların temsilcilerinin kendisine geçici değil, kalıcı teşvik olan yerlerde yatırım yapabileceklerini söylediklerini bildirdi. 
     
     ''BÜYÜK DÜŞÜNMEK ZORUNDAYIZ'' 
     Samsun'u cazibe merkezi olmaktan çıkarma gayreti içerisinde bir anlayış bulduğunu ifade eden Erdoğan, kentin altyapı zenginliğine sahip olduğunu söyledi. Erdoğan, ''Samsun'u illa teşvik yasası kapsamına sokma gayretleri Samsun'a kazandırmaz, kaybettirir'' diye konuştu. Samsun'da yapılması planlanan petrol rafinerisinin neler kazandıracağının bilinmesi gerektiğine işaret eden Erdoğan, ''Büyük düşünmek zorundayız, küçük değil'' dedi. 
     Başbakan Erdoğan, Teşvik Yasası kapsamında olan 49 ilin birçoğunda halen yatırım olmadığını vurguladı. ''Biz bu işin dertlisiyiz, sevdalısıyız, delisiyiz'' diyen Erdoğan, hiçbir kente art niyetle bakmadıklarını vurguladı. 
     
     TURİSTİK SEYAHAT YAPMIYORUZ'' 
     Erdoğan, deprem ve tsunami felaketine uğrayan 5 ülkeyi kapsayan Güney Asya ziyaretine çıktığını ve 3'üne Türk Başbakan olarak ilk kez kendisinin gittiğini söyledi. Bunun bazılarını rahatsız ettiğini dile getiren Erdoğan, ''Başbakan, niye Türkiye'de bir ile değil de yurtdışına gitti'' denildiğini anımsatarak, ''Biz yurtdışında turistik seyahat yapmıyoruz, çarşı pazar dolaşmıyoruz'' dedi. 
     Erdoğan, ziyaret ettiği ülkelerde ikili ve heyetler arası görüşmeler yaptığını ve bu ülkelerden birinin Türkiye'den buğday, başka bir ülkenin de 15 bin balıkçı botu almak istediğini kaydetti. 
     
     ''40 MİLYAR DOLAR ÖDEDİK'' 
     Konuşmasında, Türkiye'nin borç yüküne de değinen Erdoğan, şöyle devam etti 
     ''Bizim geçen yıl ödediğimiz faiz 40 milyar dolar. Bunu biz mi yaptık Bunu kucağımızda bulduk. Bazen hesap yapıyorum. Çılgına döneceğim ya... Bu paranın yarısını ödememiş olsak, yarısını... Bu paranın yarısı cebimizde kalsa, Türkiye'nin altyapı sorununu 3-4 yılda bitiririz. Bu para şimdi nereye gidiyor Faize gidiyor. 
     'Özelleştirme yapma' diyorlar. Nasıl yapmam özelleştirmeyi. Ben bir yer için, bir kurum için yılda 350 trilyon ödersem, bu olmaz. Bu, bir kurum yönetmek, devlet yönetmek olmaz. Ama yıllarca böyle alıştırmışlar, böyle alışmışlar. 
     Kocaeli'deki SEKA kağıt fabrikasını ana muhalefet lideri 35 milletvekiliyle ziyaret ediyor. Güya 750 işçiyi yanına alacak ve Türkiye'ye mesaj verecek. Bu, ülkeyi düşünmek bu değildir. Fabrikadaki insanlar da gelenlere, 'kusura bakma buraya gelip şov yapacağına, bu ülkede bu kadar işsiz var. Önce onların sorununu çöz' demediler. 'İşsizlik sorununu nasıl çözeceğiz' diye öneri getir de seni alkışlayayım. SEKA kağıt fabrikası ekonomik ömrünü tamamlamışsa, bizi batırıyorsa, yük oluyorsa, Türkiye'nin kağıt ihtiyacı özel sektörden karşılanıyorsa, kusura bakmayın, biz böyle bir yeri daha fazla yaşatamayız, kapatırız.'' 
     
     SEKA İŞÇİSİNE TAŞUCU ÖNERİSİ 
     Başbakan Erdoğan, SEKA kağıt fabrikasında çalışan işçilere Taşucu kağıt fabrikasına gitme önerisinde bulunduklarını, ancak işçilerin oraya gitmeyi kabul etmediklerini söyledi. Erdoğan, fabrikayı rant amacıyla kullanmamak şartıyla İzmit Büyükşehir Belediyesi'ne devrettiklerini kaydetti. 
     Bu yılın sonuna kadar Samsun-Sarp arasındaki Karadeniz sahil yolunu bitireceklerini ifade eden Erdoğan, Samsunlular'a bir müjde daha vermek istediklerini belirtti. Erdoğan, ''Bir projemiz var. Sahilden bir yolun Samsun'dan İstanbul'a kadar götürülmesidir'' diye konuştu. 
     
     UNAKITAN'IN KONUŞMASI 
     Maliye Bakanı Kemal Unakıtan da konuşmasında, işlerinin, Türkiye'yi daha fazla kalkındırmak için iş aleminin önünü açmak olduğunu söyledi. 
     Unakıtan, ''Bizde TOBB Başkanı Rifat Hisarcıklıoğlu'nun fıkrasında anlattığı gibi 'mafiş' iş falan yok, bizde devamlı iş var'' dedi. 
     Son günlerde ''Teşvik Yasası bize verildi, verilmedi'' tartışmalarının yaşandığını anımsatan Unakıtan, yasa kapsamına alınan illeri belli kriterlere göre belirlediklerini söyledi. 
     Kemal Unakıtan, Samsunlular'a, '' Biz gelişmedik demeyin. Sizin denizyolunuz, karayolunuz, demiryolunuz, havayolunuz var. Siz gelişmiş iller arasında olmak için çalışmak yerine, geri kalmış iller arasında yer almak için uğraşıyorsunuz. Niye kendinize fakirlik elbisesi giydirmeye çalışıyorsunuz '' diye seslendi. 
     Otel girişinde özelleştirme protestosuyla karşılaştıklarını anımsatan Unakıtan, her yıl 30 trilyon zarar eden Karadeniz Bakır İşletmesi'ni satarak, bu dertten kurtulduklarını söyledi. Unakıtan, ''Bu 30 trilyonu kim ödüyordu Senin benim cebimden çıkıyordu. Özelleştirmeye devam edeceğiz'' dedi. 
     Devlet Bakanı Kürşad Tüzmen de geçen yılı rekorlar yılı olarak kapattıklarını belirterek, 2004 yılında 64 milyar dolar ihracat yapıldığını söyledi. Avrupa'da satılan her 2 televizyondan birinin Türk malı olmasının kendileri için gurur kaynağı olduğunu dile getiren Tüzmen, ihracatın geçen yıla göre bu yılın Ocak ayında yüzde 26 arttığını kaydetti. 
     
     HİSARCIKLIOĞLU 
     TOBB Başkanı Rifat Hisarcıklıoğlu da devletin istihdam kapısı değil, hizmet makamı olduğunu ifade ederek, üretimi ve yatırımı sanayici ve tüccarın sağlayacağını ifade etti. 
     Türkiye'de birçok KOBİ tanımı yapıldığına işaret eden Hisarcıklıoğlu, bu yüzden KOBİ desteklerinde standart sağlanamadığını, bu sorunu ortadan kaldırmak için AB standartlarına uygun KOBİ Tanımı Kanun Tasarısı hazırladıklarını belirtti. 
     Hisarcıklıoğlu, Samsun-Ceyhan petrol boru hattı projesiyle ilişkilendirerek, Samsun'da yeni bir rafineri inşa edebileceklerini kaydetti. 
     ''Ülkemizin müteşebbisleri, taşı sıkıp ekmeğini çıkarmasını bilen girişimci insanlardır'' diyen Hisarcıklıoğlu, bu camianın sadece ''ayaklarındaki prangaların çıkarılmasını istediğini'' söyledi. 
     Törende, Samsun Valisi Mustafa Demir, Büyükşehir Belediye Başkanı Yusuf Ziya Yılmaz ile Samsun Ticaret ve Sanayi Odası Başkanı Adnan Sakoğlu da konuşma yaptı. 
     Konuşmaların ardından Başbakan Erdoğan, kentin en yüksek kurumlar ve gelir vergisi ödeyen işadamlarıyla, en fazla ihracat yapan işadamlarına plaket verdi. 
     Bu arada, Başbakan Erdoğan'ın Büyük Samsun Oteli'ne gelişi sırasında protestoda bulunan Güneş E. ve Emel Y'nin gözaltına alındığı öğrenildi. 
     
</TEXT>
</DOC>
