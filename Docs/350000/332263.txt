<DOC>
<DOCNO> 332263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonspo15.html </URL>
<DATE> 2005/04/11/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
İkinci yarının hızlı takımı Konyaspor durakladı 
</HEADLINE>
<TEXT>

     Geçen hafta kendi sahasında 2 puan kaybeden Konyaspor, dün de deplasmanda Gazintepspor karşısında tutunamadı. 
     Konyaspor Basın Sözcüsü Sefa Ortaç, geçen hafta Denizlispor ile kendi sahalarında yaptıkları maçtan beraberlikle ayrıldıklarını anımsatarak, bu maçı telafi etmek amacıyla Gaziantepspor maçına mutlak galibiyet parolası ile çıktıklarını anlattı. 
     Deplasmanda yaptıkları maçın ilk yarısında rakipten daha fazla gol pozisyonuna girdiklerini, ancak son vuruşlardaki beceriksizlik yüzünden golü bulamadıklarını dile getiren Ortaç, şunları kaydetti 
     ''İkinci yarıya da iyi başladık, ama iyi oyunu son dakikalara kadar sürdüremedik. Özellikle son 30 dakika adeta rakibe boyun eğdik. Maç berabere sürerken Zafer Biryol'un düşürülmesi sonucunda oluşan net penaltı pozisyonunu hakem gözden kaçırdı. Bu dakikada atacağımız gol maçın sonucunu değiştirirdi. Belki de galibiyetle ayrılırdık.'' Ortaç, Gaziantepspor deplasmanından yenilgi ile dönmelerinin futbolcuları ve teknik heyeti üzdüğünü belirterek, Sakaryaspor maçı hazırlıklarına, ara vermeden, bu sabah yapılan antrenmanla başladıklarını söyledi. 
     Hafta içinde yaşanan bir olay nedeniyle Gaziantepspor kadrosundan çıkarılan Alper'in bugünden itibaren takımla birlikte antrenmanlara çıkacağını vurgulayan Ortaç, teknik direktör Saffet Susiç tarafından Alper'e verilen cezanın kısa süreli olduğunu, bugün sona erdiğini sözlerine ekledi. 
     
</TEXT>
</DOC>
