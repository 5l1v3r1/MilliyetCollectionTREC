<DOC>
<DOCNO> 307169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/soneko18.html </URL>
<DATE> 2005/01/17/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Borsa bayram öncesi, Yapı Kredi ile ilgili gelişmeleri izleyecek... 
</HEADLINE>
<TEXT>

     Kurban Bayramı nedeniyle bu hafta 2,5 gün işlem yapılacak olan Borsa'da, Çukurova Grubu'nun elindeki Yapı Kredi Bankası hisselerine ilişkin gelişmeler yakından takip edilecek. 
     Gedik Yatırım'ın haftalık değerlendirmesinde, İMKB Ulusal-100 Endeksi'nin geçen hafta yüzde 4,17 oranında değer kazanarak 26,362.68 puandan kapandığı belirtilerek, ortalama günlük işlem hacminin 1 milyar 148 milyon dolar civarında gerçekleştiği kaydedildi. 
     Değerlendirmede, piyasalarda bu hafta da alternatif ve yurtdışı piyasalara bağlı bir seyir izlenmesinin ve şirket ile sektörel bazlı hareketlerin ön plana çıkmasının beklendiği belirtildi. 
     Kıbrıs, AB ve Irak ile ilgili gelişmelerin piyasalar tarafından takip edilecek siyasi gündem maddeleri olacağı ifade edilen değerlendirmede, Hazine'nin yarın gerçekleştireceği ihaleler, ABD Merkez Bankası'nın faiz politikasına yönelik açıklamaları ile bu konudaki beklentiler ve petrol fiyatlarındaki gelişmelerin etkili olacağı vurgulandı. 
     Değerlendirmede, bundan sonraki dönemde, başta özelleştirme ve TMSF tarafından satış kapsamında bulunan şirketlere yönelik özellikle yurtdışı kaynaklı talep ile şirket satın alma ve birleşmelerinin hisse senedi piyasasında ana hareketi sağlayacak gelişmelerden olacağı belirtilerek, BDDK Başkanı Tevfik Bilgin'in Çukurova Grubu'na yönelik yaptığı açıklamalar sonrasında, Yapı ve Kredi Bankası ile Turkcell'e yönelik gelişmelerin piyasalar tarafından yakından izleneceği kaydedildi. 
     
</TEXT>
</DOC>
