<DOC>
<DOCNO> 301970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sontur09.html </URL>
<DATE> 2004/12/29/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Araştırma görevlisi olmak için yaş sınırı 31'e yükseltildi... 
</HEADLINE>
<TEXT>

     Yükseköğretim Kurulu YÖK , araştırma görevlisi kadrosuna başvurmak isteyenler için belirlediği 27 yaş sınırını 31'e yükseltti. 
     Alınan bilgiye göre, YÖK Genel Kurulu geçen ay yaptığı toplantıda, Yürütme Kurulu'nun aldığı karar doğrultusunda, diğer personel kanunlarına tabi olarak çalışanların 2547 sayılı Yükseköğretim Kanunu'na tabi kadrolara geçişlerine ilişkin bazı koşullar belirledi. 
     Bu çerçevede, tıp fakültelerine atanacaklar hariç olmak üzere diğer araştırma görevlisi kadrolarına atanacaklarda yaş sınırı 27 olarak saptandı. Ancak, YÖK Genel Kurulu, bu kararı yeniden değerlendirerek, yaş sınırını 31'e yükseltti. 
     Konuya ilişkin Genel Kurul kararında şöyle denildi 
     ''Genel Kurulca yeniden yapılan değerlendirmede araştırma görevlisi olarak atanmak üzere başvuracaklarda aranacak koşullarla ilgili 12 Kasım 2004 tarihli kararın üniversitelere tebellüğünden önce ilan edilmiş kadrolar için yapılacak atamalarda, anılan kurul kararındaki yaş koşulunun üniversitece konulmuş koşullar kalıcı olmak üzere yok sayılması uygun bulunmuştur. 
     Genel Kurul'un 12 Kasım 2004 tarihli toplantısında araştırma görevlisi kadrolarına atanacaklarda aranan 27 yaşından gün almamış olma şartının lisansüstü eğitim yapanlarda lisansüstü eğitimde kat ettiği aşama dikkate alınarak üniversite yönetim kurulunun kararıyla 31 yaşından gün almamış olmak şeklinde düzenlenmesi ve bu kararın üniversitelere tebellüğünden itibaren geçerli olması, 17 Aralık 2004 tarihli toplantıda kararlaştırılmıştır.'' 
     
</TEXT>
</DOC>
