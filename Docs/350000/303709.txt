<DOC>
<DOCNO> 303709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonsiy10.html </URL>
<DATE> 2005/01/05/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Türkiye'deki Iraklılar, Irak seçimleri için Türkiye'de oy kullanabilecek 
</HEADLINE>
<TEXT>

     Türkiye'deki Irak vatandaşları, 30 Ocak 2005 tarihinde yapılması planlanan Irak seçimleri için Türkiye'de oy kullanabilecekler. 
     Dışişleri Bakanlığı'ndan yapılan açıklamada, Irak Bağımsız Seçim Komisyonu'nun, ülke dışında yaşayan Iraklıların da oy kullanabilmesi amacıyla Uluslararası Göç Örgütü'nü IOM yetkilendirdiği, IOM'nin Türkiye'nin de aralarında bulunduğu 14 ülkeye başvuruda bulunduğu, Türkiye'nin de işbirliği kararı aldığı kaydedildi. 
     Açıklamada, ''İşbirliği kararımız alınırken Birleşmiş Milletler Güvenlik Konseyi'nin Irak halkının kendi geleceklerini özgürce belirleme hakkı'' konusundaki 1483, 1511 ve 1546 sayılı kararları da gözönünde bulundurulmak suretiyle Irak'ta ulusal uzlaşının temini, güvenlik ve istikrar ortamının iyileştirilmesi ve demokrasinin yeniden tesisine katkıda bulunulması amaçlanmıştır'' denildi. 
     Bu çerçevede, Türkiye'de Irak seçimleri için şu kişiler oy kullanabilecek 
     -Geçerli pasaport ve Türkiye vizesi sahibi olan turistler, -İkamet tezkeresi sahibi olarak Türkiye'de ikamet edenler, -Birleşmiş Milletler Mülteciler Yüksek Komiserliği'nin yanı sıra İçişleri Bakanlığı'na kaydını yaptırmış mülteciler, -Herhangi bir Irak belgesi sahibi olmamakla beraber, Türk makamlarınca verilmiş belgelerde Irak vatandaşı da oldukları, veya doğum yerlerinin Irak olduğu görülen TC vatandaşlarıyla bu kişilerin çocukları olduklarını belgeleyebilen kişiler. 
     İstanbul ve Ankara'da kurulacak merkezlerde seçimlerden 12 gün önce seçmen kayıtları başlayacak, 7 gün sürecek kayıt işlemleri akabinde hazırlanacak listeler 2 gün askıda kalacak ve oy kullanma işlemi 28-29-30 Ocak 2005 tarihlerinde yapılacak. 
     Seçimler için siyasi propaganda yapılamayacak, IOM tarafından basın-yayın organları aracılığıyla seçmen bilgilendirme programı yürütülecek. 
     Açıklamada, ''Seçimlerin Irak halkına barış, birlik ve mutluluk getirmesini ve içinde bulunduğu elverişsiz koşullardan biran önce kurtulmasına katkıda bulunmasını dileriz'' denildi. 
     
</TEXT>
</DOC>
