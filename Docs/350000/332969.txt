<DOC>
<DOCNO> 332969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy14.html </URL>
<DATE> 2005/04/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Biz bu filmi gördük, bir daha oynanmasına izin vermeyiz... 
</HEADLINE>
<TEXT>

     Mersin'de başlayıp Trabzon ile devam eden ve dün Sakarya'da tekrarlama olasılığı gösteren olaylara devletin zirvesinden "sağduyu" çağrıları geldi. Tehlikeli tırmanış üzerine bugün Cumhurbaşkanı Sezer ve Başbakan Erdoğan şu açıklamaları yaptılar. 
     
     İÇ DÜŞMAN YARATMAYIN 

     Başbakan Recep Tayyip Erdoğan, Mersin, Trabzon ve son olarak Adapazarı'nda çıkan olaylarla ilgili olarak, 'farklılıkları gerekçe gösterip iç düşman yaratmayın' çağrısı yaptı. 
     Başbakan Erdoğan, AKP grup toplantısında bir konuşma yaptı. Son dönemde yaşanan bazı olayların Türkiye'nin önünü kesmeye yönelik hedefler olduğunun altını çizen Başbakan Erdoğan, "halkımdan ricam bu tip teşebbüslere izin vermemeleridir. Milli olmanın bilinci içinde davranmak durumundalar" diye konuştu. 
     Başbakan Erdoğan'ın öne çıkan bazı mesajları ise şöyle 
     Aşiretlere özgü dar asabiyet içine girmeyin . 
     Farklılıklar potansiyel suç değil . 
     Sokaklarda tutuşturulmaya çalışılan yangın sönüp gitmeye mahkum. 
     Olayların iki tarafına da yakın durmayacağız . 
     Erdoğan, Türkiye'nin güven ve istikrar içinde büyüdüğüne de dikkat çekti ve "bu ülke ne zaman gücünü toplasa birileri ne yazık ki bundan rahatsız oluyor. Bugünde rahatsız olanlara baktığınızda aynı adresleri görürsünüz" dedi. 
     Başbakan, ülke ve millet olarak bu kez bu tip oyunlara gelinmeyeceğini vurgulayarak, Türkiye'nin demokrasiyle kucaklaşarak yoluna devam ettiğini söyledi. Başbakan ayrıca tüm halkı Türkiye'ye sahip çıkmaya da çağırdı. 
     
     "Bu ülkeyi üç-beş kendini bilmeze bırakmayız" 

     Hükümet olarak kendilerine gelen her türlü eleştiri ve uyarıyı dikkate aldıklarını ifade eden Erdoğan, "ülkemizin geleceğini anarşiden medet umanlara da, üç-beş kendini bilmeze de bırakmayacağız. Güvenlik güçlerimizin bu türden olaylarla mücadelede, olması gerektiği hareket etmesi için gerekli çalışmalar ilgili kurumlarımız tarafından yürütülmektedir" şeklinde konuştu. 
     Konuşmasında Ermeni iddialarına da değinen Başbakan Erdoğan, "Türkiye, gerçeği arayanlara arşivlerini açmıştır. Buna itiraz edenleri kendi samimiyetlerini temize çekmeye çağırıyoruz" dedi. 
     Erdoğan, Türkiye'nin tarihini yalanlarla doldurmaya kimsenin gücünün yetmeyeceğini vurgulayarak, dış dünya ile ilişkileri barış zemininde gerçekleştirme yönündeki gayretlerin sürdüğünü belirtti. 
     Başbakan Erdoğan, devlet olarak Türkiye'nin huzurunu kaçırmaya yönelik bu çatışma noktasının iki tarafına da yakın durmayacaklarını açıkça ilan ettiğini bildirerek, ''Bizim ne özgürlüklerini anarşi meydana getirmek için kötüye kullananlara, ne de bu ülkeyi sevmeyi kendi inhisarında zanneden ve hukuku hiçe sayanlarla bir yakınlığımız vardır'' dedi. 
     Hukuku çiğnedikleri anda bu ülkenin yargı mekanizmalarının bu iki suç eğilimini aynı adalet terazisinin eşit kefelerinde yargılamaktan asla geri durmayacağını vurgulayan Başbakan Erdoğan, şöyle konuştu 
     ''Bu noktada, işlenen suçların cezasız bırakıldığına ilişkin kimi iddiaları da maksatlı ya da daha iyimser bir ifadeyle bilgisizce bulduğumu ifade etmek isterim. Türkiye'de adalet, hukuk, demokrasi ve güvenlik asla tartışmaya açık kavramlar değildir. 
     

     
</TEXT>
</DOC>
