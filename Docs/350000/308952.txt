<DOC>
<DOCNO> 308952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur19.html </URL>
<DATE> 2005/01/24/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
"Palyaço hırsızlar" yakalandı 
</HEADLINE>
<TEXT>

     Aydın'ın Nazilli İlçesi'nde, yüzlerini boyayıp, başlarına fes takıp ''palyaço'' kılığına giren iki zanlı, son olarak girdikleri evde aşırı gürültü yapınca, polis tarafından suçüstü yakalandı. 
     AA muhabirinin Emniyet Müdürlüğü yetkililerinden aldığı bilgiye göre, Cumhuriyet Mahallesi 268 sokak No'17'de bulunan eve yüzlerini boyayıp, tanınmamak için başlarına fes takıp giren, Nesim Konma ile Ferit Ekici isimli iki zanlı, sahipleri yurt dışında olan evde aşırı gürültü yapınca alt kattaki komşuların şüphelenmesi üzerine polise ihbar edildi. 
     Olay yerine gelen Nazilli İlçe Emniyet Müdürlüğü'ne bağlı ekiplerden kaçmak isteyen iki zanlı, çatıya çıkarken, evin çatı katından atlayan Ekinci'nin ayağı kırıldı. 
     Polisin gözaltına aldığı zanlıların son bir haftada yaklaşık 10 hırsızlık olayına karıştığı tespit edildi. 
     Zanlılar polise verdikleri ifadelerinde, hırsızlık yapacakları evleri daha önceden tespit ettiklerini, şüphelenmemek için kılık değiştirdiklerini söyledikleri öğrenildi. 
     Zanlıların hırsızlık amacıyla kullandıkları bazı malzemeleri Almanya'dan temin ettikleri belirtildi. 
     Adliyeye çıkartılan iki zanlıdan Konma dokuz, Ekici ise yedi ayrı suçtan tutuklandı. Zanlıların çaldıkları malzemeler sahiplerine teslim edildi. 
     
</TEXT>
</DOC>
