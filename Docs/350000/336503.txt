<DOC>
<DOCNO> 336503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/dunya/axdun02.html </URL>
<DATE> 2005/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban ruhu hortladı 
</HEADLINE>
<TEXT>


Afganistan'da zina yapan kadın taşlanarak öldürüldü 

DIŞ HABERLER SERVİSİ 


Afganistan'da K bil'in 300 km kuzeybatısındaki Gazan bölgesinde geçtiğimiz perşembe sabahı 29 yaşındaki bir kadının zina suçlamasıyla taşlanarak öldürüldüğü bildirildi. 
İngiliz haber ajansı Reuters'in Afgan medyasına dayanarak verdiği habere göre 29 yaşında, evli bir kadın olan Amina, perşembe sabahı taşlanarak öldürüldü. Afgan medyası, bir grup köylülünün Amina'yı evinde kocası dışındaki başka bir erkekle ilişkiye girerken bastığını ve kadını dışarı çıkararak taşlayarak öldürdüğünü bildirdi. 
Amerikan Associated Press AP haber ajansı ise Afgan yetkililere dayanarak, kadının halk tarafından değil kocası tarafından taşlanarak öldürüldüğünü duyurdu. AP'nin haberine göre Amina çarşamba gecesi ilişkiye girdiği Muhammed Kerim isimli adamın evine gitti. Ancak Kerim'in babası evin kapısını kilitleyerek, çiftin yasak ilişkisini ihbar ettiği köylüleri tanıklık etmeleri için evin önüne topladı. Babası Amina'yı evin önüne çıkardı ve taşlayarak öldürdü. Köylülerse Muhammed Kerim'i dövdü. 
AP'nin haberine kaynaklık eden Afgan yetkililer, olayla ilgili soruşturma açıldığını duyurdu. Ancak yine de uygulama, Afganistan'da Taliban rejiminin devrilmesinin ardından ilk taşlanarak öldürme vakası olarak kayıtlara geçti. 


</TEXT>
</DOC>
