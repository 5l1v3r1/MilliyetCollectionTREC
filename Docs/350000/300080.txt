<DOC>
<DOCNO> 300080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/guncel/gun09.html </URL>
<DATE> 2004/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayal, gerçek oldu 
</HEADLINE>
<TEXT>


Eskişehir Belediye Başkanı Büyükerşen, gazeteciyken yapımına engel olduğu opera binasını, şehre kazandırdı 


1958'de Eskişehir'de muhabir olarak görev yapan Yılmaz Büyükerşen ve bir grup öğrenci arkadaşı, dönemin DP Eskişehir Milletvekili Maliye Bakanı Hasan Polatkan'ı ziyaretlerinde hayatta hiç operaya gitmediklerini söyledi. Polatkan da kendilerini operaya gönderdi. Polatkan, Eskişehir'de bir opera binası yaptırmaya da söz verdi. 
Bakanın talimatıyla Ankara'dan sonra ülkenin ikinci büyük operası olacak binanın temeli atıldı. Bugün Eskişehir Büyükşehir Belediye Başkanlığı görevinde bulunan Büyükerşen, daha sonraki gelişmeleri şöyle anlattı "Ancak, o sırada binalarda kullanılan çimentonun dinlendirmeden inşaatçılara verildiği, binaların yıkılma tehlikesiyle karşı karşıya olduğu açıklandı. Müteahhit, işi yetiştiremeyeceğini anlayınca ceza almamak için kendisinin de bu çimentolardan kullandığını iddia etti. Haberi o dönemde ben yaptım. Binayı, kente 46 yıl sonra da olsa kazandırdığım için mutluyum." 



</TEXT>
</DOC>
