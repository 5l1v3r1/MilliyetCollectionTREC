<DOC>
<DOCNO> 306298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/guncel/agun.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne oluyor bu denizin suyuna 
</HEADLINE>
<TEXT>


Çanakkale ve İstanbul'dan sonra suların Marmaris'te 10, Gökova'da ise 50 metre çekilmesi 'deprem olacak' paniğine yol açtı. Kandilli ve TÜBİTAK ise "Anormal bir durum yok" diyor 

ÖNAY YILMAZ İstanbul MARMARİS AA 

Güney Asya'da meydana gelen deprem ve tsunaminin ardından Çanakkale Boğazı, ardından İstanbul ve son olarak Marmaris'le Gökova'da suların çekildiğinin gözlenmesi, halk arasında tedirginlik yarattı. Marmaris'te 50, Gökova Körfezi'nde sular 10 metre çekildi. İstanbul Avcılar sahilinde suların çekilmesi 60 santimetre, Kadıköy Kurbağalıdere'de de 15 santimetre kadar oldu. Gökova'da yaşanan deprem fırtınalarının ardından suların çekilmesi, vatandaşlar arasında, "Bunlar büyük bir depremin ya da tsunaminin habercisi olabilir mi " endişesine yol açtı. 

'Nedeni atmosferik' 
Çanakkale 18 Mart Üniversitesi Su Ürünleri Fakültesi Dekanı Prof. Dr. Şükran Cirit, Çanakkale'de yaşanan olayın jeolojik değil tamamen atmosferik olduğunu söyledi. Deniz Kuvvetleri Seyir Hidrografi ve Oşinografi Dairesi Başkanlığı yetkilileri, kendilerine suların çekildiği yönünde bilgi gelmediğini belirtti. Marmaris Hisarönü Körfezi Kızkumu mevkiindeki 50 metrelik su çekilmesinin göz kararıyla saptandığını ifade eden yetkililer, şu değerlendirmeyi yaptı "Suların çekilmesi alçak ve yüksek basınç nedeniyle atmosferik koşullara, Gökova bölgesinde meydana gelen depremlerin yol açtığı 'deprem fırtınası' ve gelgit olaylarına bağlı olabilir. Bunun depremin habercisi olduğunu söylemek doğru değil. Eğer böyle 50 metrelik bir su çekilmesi söz konusu olsaydı, bize mutlaka sahil güvenlikten bir ihbar gelirdi. Ancak biz yine de bu konuyu araştıracağız." 
Yetkililer, suların çekilmesinin Güney Asya'da meydana gelen depremle ilgisinin çok düşük bir olasılık olduğunu da dile getirdi. Orhaniye köyündeki Kızkumu Restoran'ı 4 yıldan bu yana işleten Ferhan Ateş 34 , denizin yıllardır aynı şekilde çekildiğini söyledi. Ateş, "Olsa olsa en fazla 5-10 santimlik fazla bir çekilme olabilir. Normal olarak her sene bu aylarda bu bölgede sular bu kadar çekilir. Bu da normaldir" dedi. 

ADACIKLAR OLUŞTU 

Deprem endişesi yaşayan Marmarisliler, önceki yıllarda deniz çekilmesinin sadece birkaç saat sürdüğünü, ancak bu kez bir haftadır devam ettiğini söyledi. Hisarönü Körfezi Kızkumu mevkiinde de adacıklar oluştu. 

BURASI GÖKOVA 

Gökova'da 10 metre kadar çekilen sular tedirginlik yarattı. Deprem endişesi yaşayan 
Marmarisliler, "Özellikle Hisarönü Kızkumu mevkiinde deniz suyu adacıkları oluştu" diyor. 




BURASI GELİBOLU 

Çanakkale 18 Mart Üniversitesi Su Ürünleri Fakültesi Dekanı Prof. Dr. Şükran Cirit, Çanakkale'de yaşanan olayın jeolojik değil tamamen atmosferik olduğunu söyledi. 

Prof. Işıkara Yıkıcı deprem yaklaşıyor 

PROF. Dr. Ahmet Mete Işıkara, Marmara'daki yıkıcı deprem tehlikesinin her gün biraz daha yaklaştığını söyleyerek, "Bölgedeki sanayi kuruluşları için önlem alınmazsa, Türkiye'nin 4'te 3'ü enerjisiz kalır" diye konuştu. Işıkara, Türkiye'de tsunami olmasının mümkün olmadığını belirterek, "Marmara'da şu an görülen hareketlenmenin bir anlamı yok. Ancak potansiyel deprem tehlikesi yaklaşıyor" dedi. 

TÜBİTAK Söylenti ama araştırılmalı 

KANDİLLİ Rasathanesi Deprem Araştırma Merkezi Enstitüsü ile TÜBİTAK Marmara Araştırma Merkezi Yer ve Deniz Bilimleri Enstitüsü yetkilileri de, depremsellik açısından anormal bir durum olmadığını dile getirdi. TÜBİTAK MAM Enstitü Başkanı Doç. Dr. Ruhi Saatçiler "Bunların söylenti olduğunu düşünüyorum. Ama yine de tabii ki araştırılmalı" dedi. 

Manisa'da art arda 4 deprem 

MANİSA'NIN Kırkağaç İlçesi'nde dün saat 11.33'te 2.9, 11.43'te 2.8, 13.00'te 4.1, 13.15'te de 3.0 büyüklüğünde sarsıntılar meydana geldi. Soma ilçesinde de hissedilen depremler, halk arasında korku yarattı. Bu arada, Soma'da 2 yıldır su akmadığı belirtilen Namazgah Mahallesi'ndeki Ulupınar Çeşmesi'nden de dün su akmaya başladığı belirtildi. 


</TEXT>
</DOC>
