<DOC>
<DOCNO> 322310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur51.html </URL>
<DATE> 2005/03/09/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Anayasa Mahkemesi, İmar Bankası konusunda Ertürk'ü dinleyecek 
</HEADLINE>
<TEXT>

     Anayasa Mahkemesi, ''İmar Bankası'na el konulmadan önce kıyı bankalarındaki off-shore hesaplarından son 1 ayda mevduat hesabına dönenlere ödeme yapılmayacağını'' öngören yasa hükmünün iptal istemiyle açılan davada, Tasararaf Mevduatı Sigorta Fonu TMSF Başkanı Ahmet Ertürk'ü dinleyecek. 
     Anayasa Mahkemesi Başkan Vekili Haşim Kılıç, gazetecilere yaptığı açıklamada, ''İmarzedelere'' ödemeleri düzenleyen 5021 sayılı yasanın birinci maddesinde yer alan bir hükmün iptali istemiyle açılan davayı görüştüklerini anımsattı. 
     Bu dava kapsamında TMSF Başkanı Ahmet Ertürk'ü 21 Mart Pazartesi günü saat 10.00 dinleme kararı verdiklerini bildiren Kılıç, davanın esastan görüşülmesine bu açıklamanın ardından devam edileceğini kaydetti. 
     Anayasa Mahkemesi, dava konusu hükmün geçen yıl yürürlüğünün durdurulması istemini reddetmişti. 
     CHP'nin iptalini istediği 5021 sayılı ''Bazı Kanunlarda Değişiklik Yapılması ve Bankalar Kanunu Hükümlerine İstinaden Bankacılık İşlemleri Yapma ve Mevduat Kabul Etme İzni Kaldırılan Türkiye İmar Bankası Türk Anonim Şirketi Hakkında Tesis Edilecek Bazı İşlemler Hakkında Kanun''ndaki hüküm şöyle 
     ''... Bankacılık Düzenleme ve Denetleme Kurulu'nun bankacılık işlemleri yapma ve mevduat kabul etme iznini kaldırdığı tarihten geriye doğru bir ay içinde, kıyı bankalarındaki hesapları Tasarruf Mevduatı Sigorta Fonu'nca sağlanan mevduat güvencesi kapsamına almak amacına matuf olarak, bankacılık işlemleri yapma ve mevduat kabul etme izni kaldırılan bankaların yurt içi kayıtlarına, muhabir bankaca karşılığı nakden veya bankacılık işlemleri yapma ve mevduat kabul etme izni kaldırılan banka dışındaki bir başka banka aracılığıyla ödenmeksizin aktarıldığı tespit edilen hesaplar ile...'' Öte yandan, Anayasa Mahkemesi bazı koşullarda yabancılara taşınmaz satışını öngören 4916 sayılı Yasa'nın bazı hükümlerinin iptal istemini yarın görüşecek. 
     
</TEXT>
</DOC>
