<DOC>
<DOCNO> 309707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonyas13.html </URL>
<DATE> 2005/01/26/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İngiltere'de hastanelerin her yerinde sigaranın yasaklanması tavsiyesi 
</HEADLINE>
<TEXT>

     İngiltere'de hastanelerin kafeteryalar ve kapı önleri dahil her yerinde sigara içilmesinin yasaklanması tavsiye edildi. 
     Sağlık Bakanlığı'na bağlı Sağlık Hizmetlerini Geliştirme Kurumu tarafından hazırlanan kılavuzda, milli sağlık sisteminin ''altın standartına'' ulaşması için hastanelerin her yerini kapsayan bir yasağın şart olduğu vurgulandı. 
     2006 yılının sonuna kadar yasağın uygulanmasını tavsiye eden Sağlık Hizmetlerini Geliştirme Kurumu Başkanı Dame Yve Buckland, hastanelerde sigara içilen bölümler olmasının, bazı hastaların tedavi altında oldukları süre içinde bile sigara içmeye devam etmelerine neden olduğunu bildirdi. 
     Bunun tedaviden sonuç alınmasını geciktirdiğine işaret eden Buckland, hastane kapılarında bile sigara içilmesine olanak verilmemesi gerektiğini kaydetti. 
     
</TEXT>
</DOC>
