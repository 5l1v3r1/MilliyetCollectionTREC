<DOC>
<DOCNO> 307875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur14.html </URL>
<DATE> 2005/01/19/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Şiddet uygulayan kocaya evden uzaklaştırma cezası... 
</HEADLINE>
<TEXT>

     Diyarbakır'da, boşanmak için açtığı dava sürerken eşine şiddet uyguladığı iddia edilen kocaya, mahkeme, 6 ay evden uzaklaştırma cezası verdi. 
     Aile Mahkemesi sıfatıyla çalışan Diyarbakır 2. Asliye Hukuk Mahkemesi'nde görülen boşanma davasının duruşmasına, davacı koca Nurettin Ay ile eşi Gülliye Ay katıldı. 
     Mahkemede, yıllar önce istemediği halde ailesinin baskısıyla amcasının kızıyla evlendirildiğini ve eşiyle yıllarca aynı evde küs yaşadıklarını belirten Nurettin Ay, boşanmak istediğini söyledi. 
     Boşanmak istemediğini ifade eden Gülliye Ay ise iki çocukları bulunduğunu ve eşinin evde şiddet uyguladığını belirterek, ''Çocuklar psikolojik rahatsızlıklar yaşıyor. Eşimin evden uzaklaştırılmasını istiyorum. Ayrıca eşimin adına kayıtlı malların satılmaması için mahkemeden tedbir kararı talebinde bulunuyorum'' dedi. 
     Mahkeme Başkanı, boşanmak isteyen Nurettin Ay'a şiddet uyguladığı gerekçesiyle 6 ay evden uzaklaştırma cezası verirken, malların satışını engellemek için de ihtiyati tedbir kararı koydurttu. 
     Eşinden boşanmak isterken evden uzaklaştırma cezası alan Nurettin Ay, AA muhabirine, rızası dışında evlendirildiğini ve hep küs yaşadığı eşinden boşanmak istediğini söyledi. 
     Evlendikten birkaç yıl sonra evdeki sorunlarının giderek büyüdüğünü ve aynı evde ayrı yaşamaya başladıklarını, bu yüzden eşinin boşanma davası açtığını bildiren Ay, şöyle dedi 
     ''Ancak ayrı yaşamaya başladığımız bu süre içinde birisiyle ilişkim olduğunu öğrenen eşim ve ailesi, boşanma davasından vazgeçti. Ancak bu kez ben dava açtım. Bu süre içinde evde hep gerginlik yaşadık. Kavga ettiğimiz bir gün, eşim rapor aldı. Mahkemede bu raporu gösterince bana evden uzaklaştırma cezası verildi. Şimdi artık işyerinde ve kimi zaman da arkadaşlarımın evinde kalıyorum. Bunalıma sürüklendim. İntihara teşebbüs ettim ama kendimi astığım ip kopunca pişman olup bir daha denemedim. Kimse zorla evli tutulamaz. Şimdi artık sakinleştirici haplarla yaşıyorum.'' 
     
</TEXT>
</DOC>
