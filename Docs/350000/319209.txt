<DOC>
<DOCNO> 319209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun25.html </URL>
<DATE> 2005/02/28/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Polonya Avrupa'da Türkiye'ye de yer var 
</HEADLINE>
<TEXT>

     Polonya Devlet Başkanı Aleksander Kvasnievski, birleşik bir Avrupa'da Türkiye'ye de yer bulunduğunu söyledi. 
     Kvasnievski, Bertelsmann Vakfı'nda yaptığı konuşmada, Alman hükümetinin Türkiye'nin AB üyeliğine ilişkin olumlu tutumunu desteklediğini ifade ederek, ''Birleşik Avrupa'da Türkiye'ye de yer var'' dedi. 
     AB'ye üyelik perspektifinin şimdiye kadar üye olmak isteyen tüm ülkeler üzerinde etkili olduğunu belirten Kvasnievski, bu perspektifin, demokratik süreçleri ileri götürme motivasyonu yarattığını, bunun Türkiye için de geçerli olduğunu söyledi. 
     Kvasnievski, bu bağlamda Ukrayna'ya karşı da açık olunması gerektiğini kaydederek, ''Ukrayna, Avrupa'ya gelmeyi beklemektedir'' dedi. 
     Ukraynalıların köklü siyasi reformlar yaptıkları bir dönemde öncelikle iktidar için değil, onurları ve ortak değerler için mücadele ettiklerini belirten Kvasnievski, ''Birleşik Avrupa şimdi bu değerlere sırtını çeviremez'' dedi. 
     Almanya'nın, Ukrayna'nın birleşik Avrupa'ya dahil edilmesi konusunda önemli rol oynaması gerektiğini ifade ederek, ''Şu anda Ukrayna ile birlikte ortaya çıkan fırsattan yararlanılmazsa, o zaman sorunla karşılaşırız'' diye konuştu. 
     Kvasnievski, Ukrayna ile NATO arasındaki ilişkilerin derinleştirilmesinden sonra üyeliğin gelmesi gerektiğini de kaydetti. 
     
</TEXT>
</DOC>
