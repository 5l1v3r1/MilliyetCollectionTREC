<DOC>
<DOCNO> 321126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/ekonomi/eko04.html </URL>
<DATE> 2005/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Doların düşüşü endeksi frenliyor 
</HEADLINE>
<TEXT>


Merkez Bankası'ndan beklenen faiz indirimi, AB Troyka toplantısı ve IMF'den gelecek mesajlar piyasaların yönünde etkili olacak 

Zeynep Candan Aktaş 

Haftaya hızlı başlayan İMKB 100 Endeksi 28.409'u gördükten sonra satışlara yenik düştü. 20 günlük ortalamalardan tutunmaya çalışan endekste en düşük 27.168 görülürken haftalık kapanış 27.663 puandan gerçekleşti. TL bazında geçilemeyen 28.400 direncine rağmen doların değer kaybı nedeniyle, dolar bazında yeni zirve oluştu. Bu zirve, yabancılardan satış baskısı getirmese bile, yeni alımların önünü kestiğinden piyasa 26.400 ve 28.400 aralığında sıkıştı.Yabancı yatırımcıların 1.26'lardaki dolar kurunda önlerini görememeleri IMF'yle ve AB ile ilgili net gelişmeleri beklemeleri piyasada yaşanan sıkışmanın en önemli nedenlerinden birisi. Hükümetin AB konusunda rehavete kapıldığına dair eleştiriler artıyor. Faizlerde ise beklentilerin altında gelen şubat enflasyonu verileri ve en çok işlem gören tahvilde yüzde 16.47 seviyelerinin görülmesi Merkez Bankası'ndan bir faiz indirimi beklentisini güçlendiriyor. Önümüzdeki hafta Merkez Bankası'nın Para Politikası Kurulu'ndan faiz indirimi bekleyenlerin oranı arttı. Doların geldiği noktadan şik yetçi olanlar Merkez Bankası'ndan doğrudan alım yönünde müdahalede bulunmasını beklerken, ekonomistler daha çok faiz indiriminin dolaylı olarak dolara talep yaratmasını bekliyor. Bu hafta AB Troyka toplantısı ve IMF'den gelecek mesajlar yakından izlenecek. Mevcut durumda endekste aşağı ve yukarı olasılıklar eşit gibi görünüyor. Bolinger bandda izlenen daralma piyasanın önümüzdeki haftalarda yön seçimi yapabileceğini gösteriyor. Bu nedenle ana destek ve direnç seviyeleri kırılmadan işlem yapmamak gerekiyor. Yani aşağıda 26.400, yukarıda ise 28.400 izlenmeli. Ara destekler 27.100 ve 26.800'de iken ara direnç 28.000'de bulunuyor. 
Bol kazançlı haftalar dileğiyle. 


</TEXT>
</DOC>
