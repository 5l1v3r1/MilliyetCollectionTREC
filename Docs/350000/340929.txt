<DOC>
<DOCNO> 340929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonsiy11.html </URL>
<DATE> 2005/05/09/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Erdoğan Müzakereye 3 Ekim'de başlanması AB'nin inandırıcılığı için gerek 
</HEADLINE>
<TEXT>

     Başbakan Recep Tayyip Erdoğan, Türkiye’nin geçmişte yaptığı gibi gelecek dönemde de Avrupa Birliği AB ailesinde hak ettiği yeri almak için üzerine düşen yükümlülükleri yerine getirmeye devam edeceğini belirterek, "Üyelik müzakerelerine herhangi bir gecikme olmaksızın 3 Ekim 2005 tarihinde başlanılması AB’nin inandırıcılığının muhafaza edilmesi açısından mutlak bir zaruret teşkil etmektedir" dedi. 
     Erdoğan, Avrupa Günü dolayısıyla bir mesaj yayınladı. 
     AB ile ilişkilerde son dönemde sağlanan gelişmeler ışığında, her yıl 9 Mayıs’ta kutlanan Avrupa Günü’nün bu sene Türkiye için farklı bir anlam taşıdığını vurgulayan Erdoğan, şunları kaydetti 
     "17 Aralık Avrupa Birliği Devlet ve Hükümet başkanları Zirvesi’nde ülkemizle üyelik müzakerelerine başlanılması kararının alınması sonucunda, Avrupa’yla bütünleşme amacını temel bir hedef olarak belirleyen Türkiye, bu hedefinin gerçekleşmesi yolunda önemli bir aşama kaydetmiş bulunmaktadır. 
     Türkiye’nin bu sürece ulaşmada kaydettiği gelişme ve çaba göz ardı edilmemelidir. Kopenhag siyasi ve ekonomik kriterlerini yerine getirme yönündü son yıllarda ülkemizde devrim niteliğinde reformlar hayata geçirilmiştir. Bu doğrultuda, geçmişte yapmış olduğu gibi önümüzdeki dönemde de ülkemiz, AB ailesinde hak ettiği yeri almak için üzerine düşen yükümlülükleri yerine getirmeye devam edecektir." 
     
     "TÜRKİYE, AVRUPA’YA BÜYÜK KATKI SAĞLAYACAK" 

     Başbakan Erdoğan, aynı şekilde, AB’nin de Türkiye’ye yönelik taahhütlerine bağlı kalmasının büyük önem taşıdığını belirterek, şöyle devam etti 
     "Bu çerçevede, üyelik müzakerelerine herhangi bir gecikme olmaksızın 3 Ekim 2005 tarihinde başlanılması AB’nin inandırıcılığının muhafaza edilmesi açısından da mutlak bir zaruret teşkil etmektedir. 
     Müstakbel üyeliğiyle AB’nin ’birlik içinde çeşitlilik’ gayesine hizmet edecek olan Türkiye, zaman içerisinde güçlenmekte olan ekonomisiyle Avrupa’nın refah ve istikrarı ile küresel bir ekonomik aktöre dönüşmesine büyük katkı sağlayacaktır. 
     Laik bir Cumhuriyet olmakla birlikte, nüfusunun çoğunluğu Müslüman olan ülkemizin AB üyeliği, uygarlıklar çatışması tezlerine kuvvetli bir yanıt teşkil edecek, ayrıca kültürler ve inançlara sahip olmanın, esası oluşturan evrensel norm ve değerler temelinde bir arada yaşamaya engel oluşturmayacağını açık bir biçimde ortaya koyacaktır. 
     Bu vesileyle tüm Avrupalılar’ın 9 Mayıs Avrupa Günü’nü kutlar, birleşik Avrupa’nın kurucu önderlerinin geniş vizyonuna bağlı olarak kurulan AB’nin bünyesinde yer almaya yönelik kararlılığımızın ulusça her zamankinden daha da fazla sürdüğünü ifade etmek isterim." 
     
</TEXT>
</DOC>
