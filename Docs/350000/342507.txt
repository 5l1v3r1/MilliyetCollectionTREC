<DOC>
<DOCNO> 342507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/soneko01.html </URL>
<DATE> 2005/05/14/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Tasarruflar 313 milyar YTL'ye gidiyor... 
</HEADLINE>
<TEXT>

     Türkiye’de yerleşiklerin toplam tasarrufları, yılın ilk dört ayında 11 milyar YTL büyüyerek 313 milyar YTL’ye yaklaştı. En hızlı artış 8.2 milyar YTL’yle YTL mevduatlarda gözlendi. Yatırım fonları 3.2, kamu kağıtları 2.6 milyar YTL artarken, hisse senetleri ve döviz mevduatları hızla azaldı. 
     ANKA’nın Merkez Bankası, Takasbank, Sermaye Piyasası Kurulu SPK ve Bankacılık Düzenleme ve Denetleme Kurumu BDDK verilerinden yaptığı belirlemeye göre, tasarruflardaki artış devam ediyor. Vatandaşlar, şirketler ve kuruluşların YTL ve döviz mevduatları, tahvil-bono, eurobond, yatırım fonu, repo, hisse senetleri, emeklilik yatırım fonları, yatırım ortaklıkları ve ÖFK’lardaki hesaplarından oluşan toplam tasarrufları, ocak-nisan döneminde 11 milyar 43 milyon YTL arttı. Tasarruflar, 2004 sonundaki 301 milyar 527.2 milyon YTL’lik düzeyinden 29 Nisan’da 312 milyar 570.2 milyon YTL’ye yükseldi. 
     Tasarrufların ilk dört ayda nominal olarak yüzde 3.7 arttığı belirlendi. Aynı dönemdeki yüzde 1.55’lik tüketici fiyatları artışından arındırıldığında tasarruflardaki reel büyüme yüzde 2.2 olarak hesaplandı. 
     
     EN HIZLI BÜYÜME YTL MEVDUATTA 

     En hızlı artış YTL mevduatlarda gözlendi. Gerçek ve bankalar dışındaki tüzel kişilerin YTL mevduatları, ocak- nisan döneminde 8 milyar 185.6 milyon YTL artarak 111 milyar 425.8 milyon YTL’ye çıktı. 
     Bu artışın büyük bölümü gerçek kişilerin mevduatlarından kaynaklandı. Vatandaşın YTL mevduatları 5 milyar 588.3 milyon YTL büyüyerek 67 milyar 51.3 milyon YTL, tüzel kişilerin mevduatları 2 milyar 597.3 milyon YTL büyüyerek 44 milyar 374.5 milyon YTL oldu. 
     
     KAMU KAĞITLARINDAKİ ARTIŞ HIZ KESTİ 

     Kamu kağıtlarındaki artış ise hız kesti. İlk dört ayda 2 milyar 584.5 milyon YTL artan Türkiye’deki yerleşiklerin kamu kağıtları portföyü, 69 milyar 659.8 milyon YTL’ye çıktı. Gerçek kişilerin tahvil-bono portföyü 601.1 milyon YTL artarak 35 milyar 431.6 milyon YTL, tüzel kişilerin portföyü 1 milyar 983.4 milyon YTL artarak 34 milyar 228.2 milyon YTL düzeyinde oluştu. 
     
     YATIRIM FONLARI DA HIZLA ARTTI 

     Yatırım fonları da hızla artıyor. Gerçek ve bankalar dışındaki tüzel kişilerin yatırım fonlarında değerlendirdikleri tasarrufları, dört ayda 3 milyar 178.1 milyon YTL artarak 27 milyar 751.1 milyon YTL’ye çıktı. 
     ÖFK’lardaki hesaplar 620.7 milyon YTL artarak 6 milyar 476.1 milyon YTL, eurobondlar 420.7 milyon YTL artarak 5 milyar 924 milyon YTL, emeklilik yatırım fonları 216.7 milyon YTL artarak 496.6 milyon YTL, yatırım ortaklıklarında hesaplar 74.1 milyon YTL artarak 387.3 milyon YTL oldu. 
     
     DÖVİZ HESAPLARI VE HİSSE SENETLERİNDE DÜŞÜŞ 

     Döviz hesapları ile hisse senetlerinde ise gerileme gözlendi. Türkiye’de yerleşiklerin döviz hesapları, sözkonusu dönemde 2 milyar 130.9 milyon YTL azalarak 73 milyar 943.2 milyon YTL’ye indi. Bunun 56 milyar 346.8 milyon YTL’sini oluşturan gerçek kişilerin döviz hesapları 969.2 milyon YTL, 17 milyar 596.4 milyon YTL’sini oluşturan tüzel kişilerin hesapları 1 milyar 161.7 milyon YTL azaldı. 
     Türkiye’deki yerleşiklerin hisse senetlerinde tuttukları tasarrufları da 2 milyar 16.4 milyon YTL’lik düşüş göstererek 14 milyar 945.8 milyon YTL oldu. 
     Dört ayda 90.1 milyon YTL azalan repo hesapları ise 1 milyar 560.5 milyon YTL’ye indi. 

ANKA 
     
</TEXT>
</DOC>
