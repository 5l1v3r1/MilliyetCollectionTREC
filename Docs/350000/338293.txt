<DOC>
<DOCNO> 338293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/guncel/axgun02.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gazlarımız sağlığa zararsız' 
</HEADLINE>
<TEXT>


Emniyet Genel Müdürlüğü Sözcüsü İsmail Çalışkan, polisin toplumsal olaylarda kullandığı gazların teknik incelemelerden geçtiğini söyledi 

ANKARA Milliyet 

Emniyet Genel Müdürlüğü Sözcüsü İsmail Çalışkan, polisin toplumsal olaylarda kullanılan gazları bütün teknik incelemelerden geçtikten ve sağlığa zararlı olmadığına dair rapor aldıktan sonra kullandıklarını belirterek, "Gazlar sağlığa zararlı değil" dedi. 
Çalışkan, haftalık bilgilendirme toplantısında, emniyet birimlerinin 1 Mayıs'ın güvenli şekilde kutlanması için bütün önlemleri aldığını bildirdi. Gösterilere katılacak sivil toplum örgütlerinin STÖ dikkatini çeken Çalışkan, STÖ'lerin emniyet güçleriyle koordinasyon halinde hareket etmesini isteyerek şunları söyledi 
"STÖ'ler mülki amirlerin izin verdiği güzerg h içinde 1 Mayıs faaliyetlerini organize etmeli, olayları provoke edebilecek kişilere müsamaha etmemeli, provokasyonlara karşı katılımcıları uyarmalı. Tüm vatandaşlarımızdan illegal örgütlerin provokasyonlarına gelmemelerini, onların çirkin emellerine alet olmamalarını istiyoruz." 

'Eğitimden geçiriyoruz' 
Çalışkan, polisin göstericilere karşı aşırı güç kullanmasıyla ilgili soruya da şu yanıtı verdi 
"Polise saldıran kişilere zor kullanma yetkimiz var. Saldırgan grubun, saldırısına göre gücümüzü ayarlayıp savunmasız insanlara karşı aşırı güç kullanmamaya özen gösteriyoruz. Zor kullanmayı, kanunun verdiği yetkiyle birlikte en az asgari güç kullanarak yerine getirmeye çalışıyor, arkadaşlarımızı eğitimden geçiriyoruz. Bunlar, dünyanın her yerinde görülebiliyor." Çalışkan, polisin aşırı güç kullanmayı istemediğini de vurguladı. 
Çalışkan, İstanbul'da 6 Mart'ta yaşanan olaylar ve Fransız polisinin liseli öğrencilere sert tepkisi hatırlatılarak görüşünün sorulması üzerine, Batı basınını örnek gösterdi. Çalışkan, "6 Mart'taki olaya en çok basın hassasiyet göstermişti. Ama görüyoruz ki, Avrupa'da bu kadar hassas olarak gündeme gelmiyor" diye konuştu. 
Çalışkan, Ulusal DNA Veri Tabanı oluşturulurken, her vatandaşın DNA örneklerinin saklanıp saklanmayacağına ilişkin soruyu, "Herkesin DNA'sının saklanması söz konusu değil" diye yanıtladı. Çalışkan, emniyet teşkilatında tarikatçı yapılanmanın söz konusu olmadığını söyledi. 

Aksu'dan ikinci 'müdahale' uyarısı 

ANKARA Milliyet 
Toplumsal olaylarda, orantısız güç kullanılmasını engellenmesi amacıyla mülki amirlere talimat veren İçişleri Bakanı Abdülkadir Aksu, ikinci kez uyarıda bulundu. Aksu, yayımladığı ikinci genelgede, ülke içinde ve yurtdışında infial yaratan uygulamaların devam ettiğini belirtti ve valiler, kaymakamlar ve il kolluk birimlerinin en üst amirlerinin toplumsal olaylara müdahale usullerine titizlikle uyması talimatını verdi. 



</TEXT>
</DOC>
