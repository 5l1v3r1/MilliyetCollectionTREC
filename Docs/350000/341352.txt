<DOC>
<DOCNO> 341352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonyas14.html </URL>
<DATE> 2005/05/10/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Nikahı kıyacak papaz, gelinin geç kalmasına sinirlenince... 
</HEADLINE>
<TEXT>

     Yunanistan’ın Serez kentinde bir papaz, nikah törenine geç kalmasına sinirlendiği gelinin yakınlarından birini hastanelik etti. 
     Atina’da yayımlanan Apoyevmatini gazetesi, geçen hafta sonu meydana gelen olayın, gelinin geç kalmasına sinirlenen papazın, nikahı kıymaktan vazgeçerek kiliseyi terk etmesiyle başladığını yazdı. 
     Papazın, gelinin yakınları tarafından mahallenin kahvesinde bulunduğunu ve kiliseye tekrar çağrıldığını yazan gazete, ısrarlar üzerine sinirlerine hakim olamayan 60 yaşındaki papazın, gelinin 70 yaşındaki bir yakınına saldırarak hastanelik ettiğini kaydetti. 
     Papazın olaydan sonra da kiliseye gitmeyi reddettiğini kaydeden Apoyevmatini, nikahın, sonunda "Güç koşullar altında" olsa bile davetliler arasında bulunan başka bir papaz tarafından kıyıldığını belirtti. 
     
</TEXT>
</DOC>
