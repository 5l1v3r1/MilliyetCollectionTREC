<DOC>
<DOCNO> 346109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonspo35.html </URL>
<DATE> 2005/05/26/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Efes Pilsen, Fenerbahçe'yi yenerek Beşiktaş'ın rakibi oldu... 
</HEADLINE>
<TEXT>

     Türkiye Basketbol Ligi’nde, play-off yarı final 4. maçında Efes Pilsen, Fenerbahçe’yi 70-63 yenerek, seride durumu 3-1 yaptı ve finalde Beşiktaş’ın rakibi oldu. 
     Karşılaşmaya iki takım da tutuk başlayıp skor üretmekte zorlanırken, Efes Pilsen, Kaya ve Domercant’ın basketleriyle 4. dakika içinde 7-0 öne geçti. Rakibine Edwards ve Mrsic ile karşılık veren Fenerbahçe, Efes Pilsen’in de hücumlardan boş dönmesiyle 5. dakika dolmadan farkı 2 sayıya 7-5 indirdi. Kaya ile pota altından basketler bulan Efes Pilsen, Fenerbahçe’nin düşük bir şut yüzdesiyle oynaması nedeniyle 1. periyodu 16-9 önde kapadı. 
     İkinci periyoda iyi savunma yaparak başlayan Efes Pilsen, bir türlü istediği oyunu ortaya koyamayan Fenerbahçe önünde, Solomon ve Nikolic’in basketleriyle 13. dakikada 15 sayılık farka 24-9 ulaştı. 
     Sürekli oyuncu değiştiren Efes Pilsen, kötü şutlar atan Fenerbahçe karşısında rahat bir oyun ortaya koyarken, 17. dakikada Solomon ve Prkacin’in basketleriyle farkı 20 sayıya 33-13 çıkardı. Fenerbahçe, bulduğu 3 sayılık basketlerle biraz olsun toparlandıysa da Solomon’un organize ettiği Efes Pilsen, ilk yarıyı 38-24 önde tamamladı. 
     İkinci yarıda Efes Pilsen, elde ettiği farkı korumaya çalıştı. 
     Karşılıklı basketler sonrasında Efes Pilsen 25. dakikayı 46-31 üstün geçti. Fenerbahçe, Edwards ve Erdal ile basketler bularak, farkı 28. 
     dakikada 8 sayıya 47-38 düşürdü. 3. periyot Fenerbahçe’nin tüm çabasına rağmen 56-45 Efes Pilsen lehine geçildi. Son periyot büyük çekişmeye sahne olurken, Fenerbahçe’de Mrsic, attığı üst üste 3 sayılık basketlerle maça ağırlığını koymaya başladı. 35. dakika Efes Pilsen’in 67- üstünlüğüyle geçilirken, Fenerbahçe 36. dakikada farkı 6 sayıya 61-55 indirmeyi başardı. Son dakikaları nefes kesen maçta, bitime 1 dakika 23 saniye kala Mrsic’in faul atışlarıyla Fenerbahçe farkı 4 sayıya 67-63 indirdi. Efes Pilsen, Solomon ile kazandığı faul atışlarını sayıya çevirince ve Fenerbahçe de son saniyelerde çok kötü hücum edince, Efes Pilsen maçı 70-63 kazanarak, finalde Beşiktaş’ın rakibi oldu. 
     
     FENERBAHÇE TARAFTARIYLA BASKI KURMAYA ÇALIŞTI 

     İlk yarıyı farklı şekilde geride tamamlayan Fenerbahçe, ikinci yarıyla birlikte pota arkasındaki taraftarlarını sahanın kenarındaki reklam panolarının yanına kadar getirerek, Efes Pilsen’e baskı kurmaya çalıştı. 
     3. periyot boyunca elleriyle panolara vurarak ses çıkartan ve 
     oyunculara yakın mesafeden hareketler yapan Fenerbahçeli taraftarlar, 4. periyotta emniyet güçleri tarafından önlerine set çekilerek engellendi. Fenerbahçe Kulübü Yönetim Kurulu Üyeleri, salonda bulunan emniyet yetkilisine tepki göstererek, bunun engellenmesini isterken, ardından polisler, taraftarın görüş açısını kapatmamak için yere çöküp taraftarların önüne oturdu. Emniyet güçleri daha sonra bundan da vazgeçerek, taraftarların önünden çekildi. Taraftarların tüm çabası, Fenerbahçe’nin maçtan yenilgiyle ayrılmasını engelleyemedi. 
     
     KÜNYE 

     

Salon Abdi İpekçi Hakemler Mehmet Keseratar xx, Ufuk Akyüz xx, Zafer Yılmaz xx Fenerbahçe Mrsic xx 20, Ömer xx 3, Erdal xx 11, Salyers x 10,Edwards x 12, Harvey x 7, Rasim x, Emre x Efes Pilsen Solomon xxx 22, Mustafa xx 1, Domercant xx 5, Kaya xx12, Prkacin xx 13, Nikolic x 5, Ermal x 8, Ender xx, Cenk x 4 1. periyot 9-16 Devre 38-24 Efes Pilsen lehine 3. periyot 45-56 Faul Alanlar 36.17 Prkacin, 38.37 Kaya Efes Pilsen , 36.29Salyers Fenerbahçe      
</TEXT>
</DOC>
