<DOC>
<DOCNO> 331753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonsiy05.html </URL>
<DATE> 2005/04/09/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Rus Büyükelçi Türkiye'ye gelen Rus turist sayısında azalma olmaz 
</HEADLINE>
<TEXT>

     Rusya'nın Ankara Büyükelçisi Petr Vladimirovic Stegnıy, Kültür ve Turizm Bakanı Atilla Koç'un Rus turistlere yönelik sözlerinin "anlaşıldığını", bu sözlerin Türkiye'ye gelen Rus sayısında bir değişikliğe yol açmayacağını söyledi. 
     Rus Büyükelçi Stegnıy, Kültür ve Turizm Bakanı Atilla Koç'u makamında ziyaret etti. Bunun bir nezaket ziyareti olduğunu söyleyen Stegnıy, görüşmenin dostane geçtiğini ifade etti. "Mükemmel bir görüşme oldu" diyen Stegnıy, Bakan Koç'la Rus ve Türk halklarının dostluğu konusunu konuştuklarını söyledi. Stegnıy, Türkiye'de Rus yılı, Rusya'da da Türk yılı kutlanması konusunu ele aldıklarını belirtirken, önümüzdeki günlerde Bakan Koç'un Antalya'da 700 Rus operatöre yemek vereceğini de kaydetti. 
     Bakana görevine atanması nedeniyle başarı dilediklerini de ifade eden Stegnıy, Bakan Koç'un Ruslar'la ilgili sözlerinin ise Türkiye'ye gelen Rus turist sayısında bir azalmaya neden olmayacağını kaydetti. "Biz buna yanlış anlama olarak bakıyoruz" diyen Stegnıy, Türkiye'nin demokratik bir ülke olduğunu ve basının kamu üzerindeki kontrolüne de tanıklık ettiklerini belirtti. Kendilerinin demokraside yeni olduklarını söyleyen Stegnıy, "Bu bizim ve Rus bürokratlar için de ders oldu" dedi. Stegnıy, Bakan Koç'un sözlerini ve hislerini "anldıklarını" ifade ederek, bu durumun ilişkilere zarar vermeyeceğini söyledi. 
     
</TEXT>
</DOC>
