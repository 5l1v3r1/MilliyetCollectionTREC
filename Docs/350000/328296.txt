<DOC>
<DOCNO> 328296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonyas03.html </URL>
<DATE> 2005/03/29/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
Bana melodini söyle, sana kim olduğunu söyleyeyim 
</HEADLINE>
<TEXT>

     LONDRA DHA 

      İNGİLTERE'de yapılan bir araştırma cep telefonu melodilerinin, kullanıcılarının karakterini yansıttığını ortaya çıkardı. 
     Farklı cep telefonu melodileri üzerinde yapılan araştırmanın sonuçlarına göre, örneğin kadınların, cep melodisi kaba ya da hayvan sesi şeklinde olan erkeklere ihtiyatlı yaklaşması gerekiyor. Çünkü bu tarzda bir melodi tercihi, erkeklerin küçük bir çocuktan farklı olmadığının göstergesi. 
     
     MELODİYİ SÜREKLİ DEĞİŞTİRENLER 'GÜVENİLMEZ' 
     Telefonlarında en son liste başı şarkıları zil tonu olarak kullananlar ise 'moda takipçileri' olarak nitelendiriliyor. Ancak cep melodisini sürekli değiştirmek 'güvenilmez' bir karakterin işareti. Eski moda şarkıları melodi tonu olarak seçenler 'entellektüel' olarak gösterilse de bunu 'gösteriş' için seçmiş olma ihtimalleri de bulunuyor. 
     Araştırmacılar kendilerinin, çocuklarının ya da eşlerinin seslerini kaydedip melodi olarak kullananların biraz 'takıntılı' olduğunu söylüyor. Standart tonları tercih edenler ise ya cesaretsiz ya da teknoloji karşıtı olarak nitelendiriliyor. 
     
     İLK İŞ MELODİ BELİRLEMEK 
     İngiliz Tesco Mobil şirketi tarafından yapılan araştırmaya katılanların yüzde 21'i standart melodiler kullanmanın hoş olmadığını düşünüyor. 1000 kişi üzerinde yapılan ankete katılanların yüzde 25'i yeni cep telefonu aldığında ilk düşündüklerinin kişisel cep melodisi belirlemek olduğunu söylerken, yüzde 66'sı da uzun melodilerin kendilerini sinirlendirdiğini ifade etti. 
     
</TEXT>
</DOC>
