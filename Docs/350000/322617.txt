<DOC>
<DOCNO> 322617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur11.html </URL>
<DATE> 2005/03/10/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Davayı kazandı ama dekolte kıyafeti nedeniyle çıkarıldığı işine dönmüyor 
</HEADLINE>
<TEXT>

     Cem BAKIRCI ERZURUM, DHA 

      GÖREV yaptığı Erzurum Valiliği'ne bağlı Kömür Tevzi ve Tahsis Bürosu'nda dekolte kıyafet' giydiği ididasıyla işten çıkarılan ve Yargıtay tarafından haklı bulunan 24 yaşındaki sekreter Melike Danışık, eski işine dönmeyeceğini açıkladı. Danışık, "Benim için önemli olan haklı olduğum davayı kazanmaktı'' dedi. 
     Kömür Tevzi ve Tahsis Bürosu'nda sigortalı sekreter olarak 1 Mayıs 2000'de çalışmaya başlayan Melike Danışık giyimi gerekçe gösterilerek iş akdi fesh edildi. Haksızlığa uğradığını belirten Melike Danışık, 23 Eylül 2003 tahinde Erzurum İş Mahkemesi'ne başvurarak hukuki yollardan hakkını aramaya başladı. İş mahkemesi, 26 Aralık 2004 günü, Melike Danışık'ın giyiminden kaynaklanan bir gerekçeyle iş akdinin fesh edilmesinin hakkaniyet kurallarına aykırı olduğu kararını verdi. İş mahkemesi, Danışık'ın görevine iade edilmesini, verilmeyen 4 aylık ücret ödenmesini uygun gördü. Erzurum Valiliği'nin temyize başvurması üzerine kararı inceleyen Yargıtay 9'uncu Hukuk Dairesi, 24 Şubat 2005'te itirazı yerinde bulmadı ve yerel mahkemenin verdiği hükmün onanmasına oy birliği ile karar verdi. 
     İşten çıkarıldıktan sonra Yakutiye Medresesi yakınındaki bir cep telefonu bayiinde tezgahtar olarak çalışan Melike Danışık, eski işine dönmeyeceğini söyledi. Danışık, "Benim için önemli olan haklı davamı kazanmaktı. Tekrar eski görevime dönmeyi düşünmüyorum. Bundan böyle çalışma hayatımı özel sektörde sürdüreceğim'' diye konuştu. 
     
</TEXT>
</DOC>
