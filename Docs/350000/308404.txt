<DOC>
<DOCNO> 308404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/yazar/guclu.html </URL>
<DATE> 2005/01/22/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
TC, hukuk devleti mi 
</HEADLINE>
<TEXT>


Türkiye Cumhuriyeti'nin bir hukuk devleti olduğundan hiç şüphe yok. Ama uygulamalar ne kadar hukuka uygun, işte o tartışılır. TÜBİTAK ve YÖK, ülkemizin en saygın olması gereken kurumları. Ama gelin görün ki, bırakın başkalarını birbirlerine saygıları yok. Daha da ötesi, birbirlerini tanımıyorlar. 
TÜBİTAK Başkanı, görevini aylardır vek leten yürütüyor. Atanmasında usulsüzlük olduğu gerekçesiyle Cumhurbaşkanı Sezer, asaletini onaylamıyor. YÖK de ortada aksi yönde mahkeme kararları bulunduğu için TÜBİTAK ile diyaloğu kesmiş durumda. YÖK Başkanı Teziç, Üniversitelerarası Kurul'da ve daha sonrasında Cumhuriyet'e verdiği demeçte aynen şunları söylüyor 
"Hukuki zemini olmayan bir yapıda, bir yönetim ile ilişkiye girip birtakım işlemler yapmak, ileride mali ve hukuki sorumluluklar gündeme getirir. Yasal bir zemin yokken, TÜBİTAK ile işbirliğine girmek, bütün idari yargıya, Anayasa Mahkemesi'ne ve devleti temsil eden Cumhurbaşkanı'na karşı tavır almak anlamına gelir. Ben hukukçu olarak böyle yorumluyorum. Ben hukuki sorumluluk taşıyorum. Hukuki ve mali konunun ne gibi sıkıntılar yaratabileceğini söylemek de benim görevim. Bunları söylemezsem ben görevimi yapmamış olurum." Teziç'in söylediklerinin yenilir yutulur bir tarafı yok. Haksız da sayılmaz. Hükümet, Cumhurbaşkanı Sezer'in vetosu ve mahkeme kararlarına rağmen, Nüket Yetiş ve arkadaşlarını yönetimde tutmakta direniyor. 
Ben yaptım, oldu mantığı yerine, TÜBİTAK yasasını değiştirse her şey hukuki zemine oturacak, ama yapmıyor. Tıpkı YÖK yasasında olduğu gibi. 
Parlamentoda üçte iki çoğunluğa sahip bir parti, böylesine aciz duruma düşebilir mi Düşmemesi gerekir. Ama boğazına kadar batağa saplanabiliyor işte. 
YÖK, üniversiteler ve TÜBİTAK ile ilgili tüm sorunların kaynağı olarak, Başbakanlık Müsteşarı Ömer Dinçer gösteriliyor. Hükümetin bu konulardaki kılavuzu ve karar vereni o. Bakanlar bile ondan icazet almadan hiçbir şey yapamıyor deniliyor. Ne kadar doğru, ne kadar yanlış bilmiyoruz. Ama bildiğimiz tek şey var, o da hükümetin YÖK, üniversiteler ve TÜBİTAK konusunda hiç de iyi bir tablo sergilemediği. Ortaya attıkları her tasarı ve çıkardıkları her yasa hukuka aykırı bulunuyor. Başbakan Erdoğan, diğer konularda olduğu gibi bu konuda da farklı görüşlere, özellikle de hukukçulara kulak vermeli. Yoksa bu yüzden ileride başı çok ağrıyabilir .. 
Üstelik bu konular, hediye olayında olduğu gibi iade ettim, demirbaşa kaydettirdim diyemeyeceği kadar çetrefilli bir iş. Denizi geçip derede boğulmak diye herhalde buna denir... 
Olayın tekrar başına dönecek olursak... Hükümet, TÜBİTAK'a ve bilime, bugüne kadar hiçbir hükümetin ayırmadığı kadar kaynak ayırdı. TÜBİTAK da, gelin bu parayı aranızda adil olarak dağıtalım diye üniversitelere çağrıda bulundu. YÖK ve üniversiteler ise, TÜBİTAK yönetimine siz o koltukta oturduğunuz sürece, ortak çalışma yapmamız mümkün değil. Çünkü yasalara aykırı olarak o koltukları işgal ediyorsunuz dedi. Şimdi bu durumda ne olacak Çeşitli görüşler var. İşte birkaçı 
YÖK, hükümetin yumuşak karnını özellikle kaşıyor. İyice köşeye sıkışsın, kendilerini unutsun istiyor.Cumhurbaşkanı Sezer, artık sessiz kalmamalı. Eğer TÜBİTAK'ta yasal olmayan bir yönetim varsa, bu değişinceye kadar hükümete tavır almalı.Başbakan Erdoğan, TÜBİTAK, YÖK ve üniversitelerdeki sorunlardan kaçarak çözüm değil, çözümsüzlük getiriyor. Bundan hemen vazgeçmeli. 
Özetin özeti Bilim kurumları bir ülkenin beyni, hukuk da iskeleti. Her ikisini de iktidarlar da dahil hiç kimse yok sayamaz. Hükümet bu konuda daha şeffaf olmalıdır... 



</TEXT>
</DOC>
