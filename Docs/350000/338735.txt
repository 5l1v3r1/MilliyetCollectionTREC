<DOC>
<DOCNO> 338735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/ekonomi/eko03.html </URL>
<DATE> 2005/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Habur'a ikinci kapı 
</HEADLINE>
<TEXT>


UND Yönetim Kurulu Başkanı Nuhoğlu, Habur'a ikinci gümrük kapısının açılmasının gündemde olduğunu söyledi 


Uluslararası Nakliyeciler Derneği UND Yönetim Kurulu Başkanı Çetin Nuhoğlu, "Habur'a ikinci kapı açılması gündemde Irak'ta yeni yönetimce Devlet Başkanı seçilen Talabani ikinci kapının açılmasına sıcak bakıyor" dedi. UND tarafından Bolu'da düzenlenen "Stratejik Hedefler Çalıştayı"na katılan Nuhoğlu, A.A muhabirine yaptığı açıklamada, Irak'ta yaşanan gelişmeler sonrasında yeni hükümetle iyi ilişkilerin geliştirilmesinin önemine işaret etti. 
Habur'da bulunan gümrüğün yenilenmesine yönelik çalışmalarının sürdüğünü hatırlatan Nuhoğlu, Habur'a ikinci kapı açılmasının gündemde olduğunu ve Irak'ta yeni yönetimce Devlet Başkanı seçilen Celal Talabani'nin ikinci kapının açılmasına sıcak baktığını söyledi. Nuhoğlu, bu süreç olumlu gelişirse Irak'la olan ticaret hacminin artış göstereceğini belirtti. 
Nuhoğlu, Irak'ta yaşanan savaş sonrasında bölgeye yük taşıyan 82 kamyon şoförünün öldürüldüğünü, 5-6 kamyon şoförünün ise kayıp olduğunu tespit ettiklerini ifade ederek, "Bu konuda tek taraflı tedbirlerin alınması bana göre yetersiz. Sorunun çözülmesi için yeni Irak hükümeti ve bölgede bulunan ülkelerle işbirliği şart" dedi. 

TIR'ların kara kutusu 
Bugüne kadar UND üyelerine ait 3 bin TIR'a "Araç Takip Sistemi" adını verdikleri sitemin takıldığına işaret eden Nuhoğlu, "Bu sitem uçaklarda bulunan kara kutulara benziyor. Bu da bizim TIR'ların kara kutusu. Bu sistem sayesinde aracın bulunduğu noktayı 10 metre hata ile tespit edebiliyor, molaları, aracın hızını takip edebiliyorsunuz" diye konuştu. 


</TEXT>
</DOC>
