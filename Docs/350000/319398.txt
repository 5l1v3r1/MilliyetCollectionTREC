<DOC>
<DOCNO> 319398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur54.html </URL>
<DATE> 2005/02/28/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Edirne'de su taşkınları... Mahsur kalan 4 vatandaş kurtarıldı 
</HEADLINE>
<TEXT>

     Edirne'de, su taşkınları sonucu Karaağaç mevkiinde mahsur kalan 4 vatandaş ve 4 köpek, Sivil Savunma ekiplerince kurtarıldı. 
     Edirne Valiliği'nden yapılan açıklamada, Meriç, Arda ve Tunca Nehri'nde meydana gelen su taşkınları nedeniyle, köy muhtarları ve vatandaşların bilgilendirildiği, taşkının etkilediği bölgedeki hayvan barınaklarının boşaltıldığı bildirildi. DSİ 11. Bölge Müdürlüğü'nce üç nehrin birleştiği Kirişhane mevkiinde saat 15.00 itibariyle yapılan ölçümlerde, suyun debisinin 1.181 metreküp saniye olduğu belirtildi. Bosnaköy'deki su seviyesinin artacağının DSİ yetkililerince dün köy muhtarları ve vatandaşlara bildirildiğine yer verilen açıklamada, bu sayede bölgedeki hayvan barınaklarının boşaltıldığı ifade edildi. Açıklamada, bu uyarıya rağmen dün akşam saatlerinde Kriz Merkezi'nin bilgisi dışında 3 ayrı vatandaşın 30 büyükbaş hayvanını Bosnaköy'deki ahırlara getirdikleri ve söz konusu hayvanların burada mahsur kaldığı bildirildi. Hayvanlara ulaşıldığı, ancak hayvanların bu şartlarda tahliye edilmelerinin mümkün olmadığı ifade edilen açıklamada, mahsur kalan hayvanların sağlık muayeneleri için bölgeye veteriner hekim gönderildiği kaydedildi. 
     
</TEXT>
</DOC>
