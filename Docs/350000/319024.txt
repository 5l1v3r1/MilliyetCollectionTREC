<DOC>
<DOCNO> 319024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sondun06.html </URL>
<DATE> 2005/02/27/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Başsız kadın cesedinin yanında not İspiyon 
</HEADLINE>
<TEXT>

     Irak'ın başkenti Bağdat'ta ve güneydeki Kut kentinin yakınlarında 8 ceset bulunduğu bildirildi. 
     Polisten yapılan açıklamada, başkentte sabah saatlerinde devriye gezen polislerin bulduğu siyah kıyafetli bir başsız kadın cesedinin yanında, bir kağıda yazılmış ''İspiyon'' notu bulunduğu belirtildi. 
     Açıklamada, başkentin kuzeyinde de, Bassam Abdül adlı bir askerle Amerikan ordusu için çalıştığı belirtilen Mehdi Yunus adlı kişinin cesetlerinin bulunduğu kaydedildi. 
     Bağdat'ın güneyindeki Kut yakınlarında ise üzerinde Irak ordusunun üniformaları olan 5 kişinin cesetleri bulundu. 
     Kut Hastanesi'nden yapılan açıklamada, Bağdat'ın 50 kilometre güneyinde bulunan cesetlerin üzerinde kimlik belgelerinin olmadığı belirtildi. 
     Açıklamada, bu kişilerin boğazları kesilerek öldürüldükleri kaydedildi. 
     Bu arada, Bağdat'a 180 kilometre uzaklıktaki Amerli'de, devriyelerine ateş açılması üzerine bir polisin öldüğü, birinin yaralandığı belirtildi. 
     Başkentin güneyine düşen Musayeb'deki hastaneden yapılan açıklamada da, yerleşim biriminin merkezinde, bomba yüklü bir araçla saldırı düzenlendiği, saldırıda yaralanan 5 kişinin hastaneye getirildiği belirtildi. 
     Biri polis 5 yaralının hayati tehlikelerinin bulunmadığı ifade edildi. 
     
     MUSUL'DA PATLAMA 8 ÖLÜ 

     Irak'ın kuzeyindeki Musul kenti yakınlarında meydana gelen patlamada ölenlerin sayısının 8'e çıktığı bildirildi. 
     ABD ordu sözcülüğünden yapılan açıklamada, Iraklı direnişçilerin Hamam El Elil'de düzenlediği saldırıda en az 2 Iraklı sivilin de yaralandığı kaydedildi. 
     Yaralıların bir yerel hastaneye kaldırıldığı belirtilen açıklamada, direnişçilerin geçen hafta ülkenin kuzeyinde düzenledikleri saldırılarda 10 kişinin öldüğü, 22 kişinin yaralandığı bildirildi. 
     Polis açıklamasında da saldırıda ölenlerin çoğunun Iraklı korumalar olduğu bildirildi. 
     
</TEXT>
</DOC>
