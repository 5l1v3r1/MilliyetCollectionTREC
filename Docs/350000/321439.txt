<DOC>
<DOCNO> 321439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun24.html </URL>
<DATE> 2005/03/07/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İrancell yasası meclise geri gönderildi 
</HEADLINE>
<TEXT>

     İran'da Anayasayı Koruyucular Konseyi AKK , Irancell yasasını meclise geri gönderdi. 
     Basında bugün çıkan haberlere göre, Meclis Telekomünikasyon Komisyonu Başkanı Ramazan Ali Sadıkzade, yasaların anayasa ve şeriata uygunluğunu denetleyen AKK'nın, meclisin onayladığı yasayı bazı maddelerinin yeniden gözden geçirilmesi için meclise geri gönderdiğini söyledi. 
     Sadıkzade, Irancell yasasının güvenlikle ilgili 1'inci maddesinde, İstihbarat Bakanlığı'nın anlaşmayla ilgili güvenlik önerilerinin Ulusal Yüksek Güvenlik Konseyi UYGK tarafından onaylanması şartı konulduğunu, ancak AKK'nın Silahlı Kuvvetlere bu süreçte yer verilmemesi nedeniyle bu maddenin yeniden gözden geçirilmesini istediğini belirtti. 
     Sadıkzade, AKK'nın ayrıca yasanın 7, 8, 9 ve 10'uncu maddelerinin de anayasaya aykırı olması nedeniyle yasaya onay vermediğini belirtirken, bu maddelerin içeriğine ilişkin bilgi vermedi. 
     İran meclisi, Turkcell'in de hissesinin bulunduğu Irancell anlaşmasıyla ilgili 11 maddeden oluşan yasayı geçen ay onaylamıştı. 
     Yasayla İrancell adlı konsorsiyumda Turkcell'in hisse oranı yaklaşık yüzde 70'den 49'a düşürülürken, yerel şirketlerin hisse oranı ise yüzde 51 olarak düzenlenmişti. 
     İran'da meclisin kabul ettiği yasaların AKK'nın da onayını alması gerekiyor. 
     
</TEXT>
</DOC>
