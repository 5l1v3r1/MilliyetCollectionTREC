<DOC>
<DOCNO> 320414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonspo30.html </URL>
<DATE> 2005/03/03/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Beşiktaş Genel Sekreteri Beşiktaş üzerine oyunlar oynanıyor 
</HEADLINE>
<TEXT>

     Beşiktaş Kulübü Genel Sekreteri Kenan Öner, siyah-beyazlı kulüp üzerine oyunlar oynandığını savunarak, ''Taraftarlarımız tahriklere kapılmasınlar'' dedi. 
     Kenan Öner, yöneticiler İlhan Durusoy ve Süleyman Eren ile birlikte BJK Nevzat Demir Tesisleri'nde düzenlediği basın toplantısında, Sakaryaspor maçında yaşanan olaylarla ilgili açıklamalarda bulundu. 
     Yaşanan olayların çok üzüntü verici olduğunu ve Sakaryasporlu futbolcu Serdal'dan özür dilediklerini belirten Öner, ''Biz sporda şiddetin önlenmesi için çok hassas davranıyoruz. Buna rağmen, sanki 'Sakınan göze çöp batar' deyiminde olduğu gibi, bu gibi şeyler gelip bizi buluyor'' diye konuştu. 
     Öner, kulüp olarak eksiklerini gidermeye çalıştıklarını kaydederek, herkesi de şapkasını önüne koyup düşünmeye davet etti. 
     
     TARAFTARLARA SESLENDİ 
     Geçen sezon tarihe geçen Samsunspor maçından sonra yaşanan olayların taraftarı gerdiğini anlatan Öner, şunları söyledi 
     ''Oynanan 20 maçın 15'ini yöneten hakemler 7'nin altında notlar aldılar. Hakemler kendilerini sadece bizim maçlarda göstermeye çalışmasınlar. Sakaryaspor maçındaki penaltı tekrar olayları, sonrasındaki yaşananlara bir anlamda neden oldu. Beşiktaş üzerine oyunlar oynanıyor. Taraftarlarımız tahriklere kapılmasın, sahadaki rakip oyunculardan bile etkilenmesinler. Sadece Beşiktaş'ı desteklesinler. Aksi taktirde en ufak bir şeyde ceza alıyoruz. Maddi ve manevi cezalar alıyoruz. Bütün bunlar aleyhimize oluyor. Taraftarlarımız çok iyi ve belki de kulüplerine çok sahip çıkışlarından bunlar böyle oluyor. Onlar iyi yönde tezahüratlarını yapsınlar, takımlarına sahip çıksınlar.'' Kenan Öner, Beşiktaş'ın yakaladığı yükseliş trendini herkesin gördüğünü de kaydederken, bu nedenle bazı korkuların başladığını iddia etti. 
     
     ''YASADA EKSİKLER VAR'' 
     Sakaryaspor maçında yaşanan olayların Beşiktaş taraftarına ve güvenlik mensuplarına atfedilmeye çalışıldığını anlatan Kenan Öner, sporda şiddetin önlenmesi ile ilgili yeni çıkartılan yasanın da bazı eksikleri bulunduğunu savundu. Öner, yasa çerçevesinde statlarda güvenliği özel güvenlik kuruluşlarının sağladığını belirterek, ''Kulüpler de bunlardan hizmet satın alıyor. Bu yasanın eksikleri var, gözden geçirilmeli. Bu güvenlik kuruluşları, hafta sonlarında yevmiye ile güvenlik elemanı tutarsa, sıkıntılar yaşanır. Burada hata yapılmış, 3 kardeş aynı kuruluşta çalışmış. Bu yasa da bazı konularda revize edilmeli'' şeklinde konuştu. 
     Kenan Öner, kulüp olarak söz konusu güvenlik şirketi ile sözleşmelerini hemen feshettiklerini ve tazminat davası açtıklarını bildirdi. 
     
     ''CAREW'İN TEDBİRİNİ KALDIRMAK İÇİN BAŞVURDUK'' 
     Beşiktaş Genel Sekreteri Öner, maçta Carew'in yaptığı hareketi bir federasyon temsilcisinin raporuna yazmadığını, diğer temsilci Ata Özer'in de ertesi gün görevli olduğu okulda, bir önceki gece televizyondaki yorumlardan etkilenerek kaleme aldığını öne sürdü. 
     Carew'in hareketinin maçın 86. dakikasında yaşandığını, ancak bu gözlemcinin raporuna 82. dakika olarak yazdığını söyleyen Öner, ''Bu da görmeden yazdığını gösteriyor. Biz bugün Futbol Federasyonu Tahkim Kurulu'na bu konuda başvurarak, Carew'in cezasındaki tedbirin kaldırılmasını istedik. Galatasaray maçı öncesinde çok aceleye getirilmiş bir kurgu olarak görüyoruz'' dedi. 
     Kenan Öner, futbolcu ile bu konuyu görüştüklerini ve Carew'in ''böyle bir tükürme olayını yapmadığını, sadece grip olması nedeniyle burnunu boşaltma ihtiyacı duyduğunu'' söylediğini anlattı. 
     
     TV PROGRAMI RTÜK'E ŞİKAYET EDİLDİ 
     Öner, televizyondaki bazı yorumcuların haksız ve yayın kurallarına uygun olmayan ifadelerde bulunduğunu da savunarak, bu konuyu RTÜK'e şikayet ettiklerini söyledi. 
     Yorumcuların sevdikleri renklerin bulunmasının normal olduğunu vurgulayan Kenan Öner, şöyle konuştu 
     ''Ancak, bu işi profesyonelce yapan kişiler, mutlaka tarafsız olmalılar. Objektif olmak zorundalar. Böyle yapmazsınız, kamuoyunu kamplara ayırırsınız. Bunlara büyük tepki var, cinsel içerikli laflar yayın ilkelerine de aykırı. Biz RTÜK'e ve yasal yollara başvuru yapıyoruz. Bu toplumun kanayan bir yarası. Burada herkesin çok duyarlı davranması lazım. Sorumlu kişilerin yaptıkları işlerin sorumluluğunu taşıması lazım. Bu tür yorumlar infial uyandırıyor.'' 
     
     ''HAKEM MANİPÜLE EDİLDİ'' 
     Öner, Sakaryaspor maçını yöneten hakem Vedat Yüksel'in pırıl pırıl bir hakem olduğunu ve çok iyi bir maç yönettiğini dile getirerek, ''Ancak, profesyonel yorumcular o kadar etkili oldu ki, onların manipülasyonuna geldi'' dedi. 
     Sakaryaspor kalecisi Şenol'un kaleciliğine kimsenin bir şey demediğini kaydeden Kenan Öner, ''Yıllardan beri özellikle büyük maçlarda seyirciye oynuyor. Fenerbahçe maçında soyunma odasına 15 dakika gidemedi. Birinci penaltıdan sonra olaylar tırmandı, ikinci penaltı ile büyüdü. Yedek oyuncu ile güvenlikçi itişiyor. Sonra kardeşi olaya girdi. Biz çok üzüldük, özür de diledik'' ifadelerini kullandı. 
     Bir soru üzerine Öner, stadın yapı olarak UEFA normlarına uygun olduğunu belirterek, BJK İnönü Stadı'nda oynanan UEFA Kupası maçlarında herhangi bir sorun yaşanmadığını ve UEFA temsilcilerinin stadın yapısını onayladığını söyledi. 
     Yönetici İlhan Durusoy da Carew'in özellikle M'Bayo'ya tükürdüğü şeklindeki iddialara tepki gösterdiğini anlatarak, ''Kendisi 'Hayatımda hiç kimseye tükürmedim, bundan sonra da tükürmem' diyor. Carew buna şiddetli karşı çıkıyor'' dedi. 
     
</TEXT>
</DOC>
