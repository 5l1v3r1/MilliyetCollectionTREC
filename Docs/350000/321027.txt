<DOC>
<DOCNO> 321027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonsiy03.html </URL>
<DATE> 2005/03/05/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Erdoğan'dan başmüzakereci için ipucu... 
</HEADLINE>
<TEXT>

     Başbakan Recep Tayyip Erdoğan, AB ile yapılacak görüşmelerde başmüzakereci olacak kişinin konusuna hakim, girişken ve siyasi altyapısı olması gerektiğini belirterek, ''Ekonomik yönden bilgisinin güçlü olması gerekir'' dedi. 
     Başmüzakereci konusundaki bir soru üzerinde Erdoğan, ''Başmüzakerecinin konusuna hakim, girişken ve siyasi altyapısının olması gerekir. Ekonomik yönden bilgisinin güçlü olması gerekir'' dedi. 
     İkili diyaloglarda bu özelliklerin avantaj sağladığını vurgulayan Erdoğan, yeni çevre edinecek birisinin başmüzakereci olmayacağını ifade etti. 
     Basın mensuplarının bazı isimler söylemesi üzerine Erdoğan, ''Ben tanım yaptım. Ortak aklı oluşturacak bir arkadaşımız olacak. Sivil toplum örgütleriyle ve diğer tüm kuruluşlarımızla işbirliği yapacak'' diye konuştu. 
     Başbakan Recep Tayyip Erdoğan, başmüzakerecinin asıl aktif görevinin 3 Ekim'den itibaren başlayacağını ifade ederek, ''O ana kadar, olsa olsa kendini hazırlayacak. Bu demek değil ki, 3 Ekim'de biz başmüzakereciyi açıklayacağız'' dedi. 
     Başbakan Erdoğan, ''Ama şu anda önümüzdeki haftalar mı diyeyim, 1-2 ay içerisinde mi diyeyim... Başmüzakerecimizi açıklarız. Telaşa da gerek yok. İlla şu tarihe kadar başmüzakereci açıklanacak diye de bir şey yok'' dedi. 
     Erdoğan, Etiyopya ve Güney Afrika'yı kapsayan gezisinin son gününde, Cape Town'da köşe yazarları ve televizyon temsilcileri ile sabah kahvaltısında bir araya geldi. 
     Afrika'ya yaptığı gezideki temaslarını değerlendiren Erdoğan, olumlu temaslarda bulunduğunu söyledi. Hükümet'in Avrupa Parlamentosu'ndaki ataklarının, Türkiye'ye olumlu neticeler getirmeye başladığını belirten Erdoğan, ''Türkiye'nin AB süreci ile ilgili ve Azerbaycan'daki meseleler ile ilgili Avrupa Konseyi'nde bazı kararlar alındı. Bizim de bazı neticeler almamız gerekiyordu. Afrika'daki attığımız adımların ardında bunlar da yatıyor'' dedi. 
     Hükümet'in 17 Aralık'tan sonra temposunun düştüğü iddiası anımsatılarak, ''Nasıl bir başmüzakereci olacağının'' sorulması üzerine, Erdoğan, bu konudaki takvimin belirlendiğini söyledi. 
     Türkiye'nin müzakere sürecinin 3 Ekim 2005'te başlayacağını dile getiren Erdoğan, şunları kaydetti 
     ''Bu dönemde zaten neler yapmamız gerektiği, bu takvimde belli. Uzmanlarımız da zaten bu konudaki çalışmalarını sürdürüyor. Konu tamamen bizim kontrolümüz altında sürmekte. Başmüzakerecinin zaten asıl aktif görevi 3 Ekim'den itibaren başlıyor. O ana kadar, olsa olsa kendini hazırlayacak. Bu demek değil ki, 3 Ekim'de biz başmüzakereciyi açıklayacağız. Ama şu anda önümüzdeki haftalar mı diyeyim, 1-2 ay içerisinde mi diyeyim... Başmüzakerecimizi açıklarız. Telaşa da gerek yok. İlla şu tarihe kadar başmüzakereci açıklanacak diye de bir şey yok, bunu açıklayacağız. 
     Şu anda iş zaten Dışişleri Bakanı'nın himayesinde gidiyor. Ama burada olayı kişiselleştirmek gibi seçilmiş bir hedefimiz de yok. Bu bir kadro işidir. Burada bir ortak aklın oluşması gerekiyor. Bundan sonraki sürecin içine sivil toplum örgütlerini de katacağız. Sermaye çevrelerimiz katacağız. Medyayı katacağız. Hep beraber oluşturulacak kollektif bir akılla da nerede nasıl ve ne zaman hareket planlarını taktiklerini belirleyeceğiz. Şartlar da değişiyor. Tabi kimlerle bu işi daha başarılı götürebiliriz bunların hapsini de müzakere ediyoruz. Bakanlar kurulunda her hafta müzakere yapılıyor. Sanki yeni bir şeymiş gibi bakanlar kuruluna yeni geliyormuş gibi bir şey yok.'' 
     
     BAŞMÜZAKERECİ 

     Recep Tayip Erdoğan, başmüzakereci konusunun her Bakanlar Kurulu'nda görüşüldüğünü ifade ederek, 17 Aralık'ta müzakere ile ilgili tarih alınca, ilk yapılan Bakanlar Kurulu toplantısında şu talimatı verdiğini söyledi 
     ''Bütün bakanlıklarda AB'ya yönelik komisyonların oluşturulmasını istedik. Bunların tanımlaması da yapılmıştır ve bu tanımlama doğrultusunda bu komisyonlar kendi bakanlıkları ile ilgili ne gerekiyorsa, bunun altyapısını oluşturacaklar ve kendilerinden bilgiler istendiğinde bizim hazırlığımız yoktu gibi bir şey diyemeyecekler Komisyon Başkanı ve üyeleri ile de görüşüyoruz. Troyka Ankara'da biraya gelecek. Görüşmelerimiz olacak. Yani bu süreç devam ediyor ve kontrolümüzdedir. Heyecanımız aynı şekilde devam ediyor. Onun için 17 Aralık'a kadar olan süreç, taymingi belirlenmiş süreçtir. Atılması, yapılması gerekenler vardı. Bunlar 2002'deki Kopenhag Zirvesi'nde belirlenmişti. Dolayısıyla bizim o siyasi kriterleri bu zamana kadar bitirmek için yoğun çalışmamız gerekiyordu. Bunları yaptık. Bundan sonraki süreçte de yine aynı şekilde 3 Ekim öncesi ve sonrası, bunlar belirlenmiştir ve çalışmalarımızı ona göre sürdüreceğiz.'' 
     
     ''KONUSUNUN HAKİMİ OLMALI'' 

     Başbakan Erdoğan, ''Başmüzakereciyi tanımlar mısınız '' sorusuna da şu yanıtı verdi 
     ''Baş müzakereci bir defa konusunun hakimi olmalı. Girişken olması, siyasi noktada altyapısının bu noktada çalışmış olması gerekiyor. Tabi bu dönemin, müzakerelerdeki karakterini ekonomi oluşturuyor. Dolayısıyla ekonomik yönden güçlü olması, dil bakımından güçlü olması çok çok isabetli olur. Bu ikili diyaloglarda büyük bir avantaj sağlıyor. Bunu bir kenara koymak mümkün değil. Şu ana kadar bir çevre edinmişse bu bizim bir avantajdır. Yeni yeni çevre edinecek kişilerle müzakerelerde sıkıntı çekebiliriz. Bu çerçevede profil bizim için zannediyorum yeterli olacaktır.'' 
     
     ''BU İŞİN SORUMLULUĞU BİZDE'' 

     Başmüzakerecinin AK Parti'den mi olacağının sorulması üzerine Başbakan Erdoğan, ''Tabi bu işin sorumluluğu, süreci bizde. Millet bize mesuliyeti yüklemiş. Biz değil de başka bir siyasi anlayışa sahip olan gelsin yapsın dersek, o zaten temsil de acemilik çeker'' dedi. 
     Erdoğan, ABD-İran arasında yaşanan gerginlik anımsatılarak, ABD'nin Türkiye'den bu konuda bir talebi olup olmadığı ve bu gerginliğin ekonomiyi ve borsayı etkileyip etkilemeyeceğinin sorulması üzerine ise, şunları kaydetti 
     ''Aslında buna borsalarımız etkilendi denmez. Bizim borsamız şu anda hakim, ayaklarımız bu konuda yere sağlam basıyor. Bu dönemin en önemli sıkıntısı dediğimiz olay, Türk Lirası'nın değer kazanması ile ilgilidir. Her ülkenin hedefi de, parasını değerli kılmaktır. Biz de geçmişten gelen bu altyapıdaki sıkıntılar... Maalesef bu, dalgalı kur noktasında bazı olumsuzluklar meydana getiriyor diye bir yaklaşım var.'' 
     
     NÜKLEER ENERJİ 

     Başbakan Erdoğan, nükleer enerji ile ilgili bir soru üzerine, nükleer enerjinin, hep pahalı bir enerji olarak görüldüğünü, ancak yıllar sonra rantabıl hale geldiğini ifade ederek, ''Bu ne derece bizim için faydalıdır diye düşündüğümüzde, ilk etapta gelişmekte olan bir ülke için faydalı değil. Ama biz diyoruz ki özel sektöre Garantili yapacaksanız yapın . Ama onlar bizden teminatlar istiyorlar. Kaldı ki şu anda hidrolik santraller bizim için çok daha rantabıl. Bunun yatırımı farklı. Uluslararası firmalar da geliyor, biz yatırım yaparız diyorlar'' diye konuştu. 
     
</TEXT>
</DOC>
