<DOC>
<DOCNO> 341589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonspo18.html </URL>
<DATE> 2005/05/11/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Konyaspor, İkinci Lig'i mercek altına aldı... 
</HEADLINE>
<TEXT>

     Ligin son haftalarına doğru transfer çalışmaları hızlanırken, yeşil-beyazlılar İkinci Lig’de forma giyen çok sayıda genç yeteneği yakından izliyor. 
     Konyaspor Futbol Şubesi Sorumlusu Bahattin Karapınar, ligin bitimine 3 hafta kaldığını ve heyecanın giderek arttığını söyledi. 
     Kalan 3 maçlarını da kazanarak ligi moralli bitirmeyi istediklerini ifade eden Karapınar, maç hazırlıkları sürerken, Transfer Komitesi’nin de futbolcu arayışlarını hızlandırdığını bildirdi. 
     Transfer çalışmalarında özellikle İkinci Futbol Ligi’ni mercek altına aldıklarını dile getiren Karapınar, şunları kaydetti 
     "Geleceğe yönelik takım kurmayı planlıyoruz. Bu yüzden de gelecek vaat eden genç yetenekleri takıma kazandırma yolunda çalışıyoruz. Bu çerçevede uzun süredir çok sayıda futbolcuyu izliyoruz. Türkiye’nin yanı sıra yurt dışında da çalışmalarımız aralıksız sürüyor. 6 yabancı futbolcu da takibimiz altında. Lig bittiğinde transfer edeceğimiz yabancı futbolcular ve genç yeteneklerle gelecek vaat eden güçlü bir kadro kurmayı hedefliyoruz." İç transferin ise Hasan ve Altan dışında tamamlandığını vurgulayan Karapınar, "Bu futbolcularla da lig bitiminde masaya oturacağız. Bizi gelecek sezon UEFA’ya taşıyacak bir takım kurmak için gece-gündüz çalışıyoruz" dedi. 
     
</TEXT>
</DOC>
