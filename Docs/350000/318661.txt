<DOC>
<DOCNO> 318661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sontur49.html </URL>
<DATE> 2005/02/25/ </DATE>
<TIME> 22.06 </TIME>
<AUTHOR>  </AUTHOR>
<HEADLINE>
Avrupa komisyonu büyükelçileri Kars'ta... 
</HEADLINE>
<TEXT>

     Avrupa Komisyonu Türkiye Temsilcisi Hans-Jörg Kretschmer, ''Türkiye'de 17 Aralık'tan sonra bir dağınıklık var'' dedi. 
     Kars Belediyesi'nin davetlisi olarak 36 ülkenin büyükelçileri ile birlikte Kars'a gelen Kretschmer, büyükelçilere sunulan Kafkas Kültürleri dinletisinden önce gazetecilere yaptığı açıklamada, 17 Aralık 2004'ten sonra AB yolunda Türkiye'nin durumunu değerlendirdi. 
     ''17 Aralık'tan sonra, Türkiye'de eski kanunların değişimi dışında fazla bir ilerleme görmediklerini'' kaydeden Kretschmer, ''Bizim isteğimiz, Türk hükümetinin Ekim'e kadar istenilen yolu katetmesidir'' diye konuştu. 
     Kretschmer, büyükelçilerle birlikte bugün gezdikleri 12 Havariler Kilisesi'nin camiye dönüştürülmesine ilişkin bir soru üzerine, söz konusu kilisenin Türkiye'de camiye dönüştürülen ilk kilise olmadığını belirterek, ''Lozan'a göre böyle bir şeyin yapılmaması gerekir. Ancak artık yapılmıştır. Tabii bu durum AB'ye uygun bir nitelik taşımamaktadır'' şeklinde konuştu. 
     Büyükelçilere daha sonra, açılışı bugün yapılan Kültür Merkezi'nde Kafkas Kültürleri'nden dinleti sunuldu. 
     Programda, Azeri sanatçı Enver Sadikov ekibiyle, Ermeni sanatçı Suran Asatiryan dudukla, Gürcistan Kutaisi Topluluğu ve Karslı halk ozanları da sazlarıyla dinleyicilere keyifli dakikalar yaşattı. 
     
</TEXT>
</DOC>
