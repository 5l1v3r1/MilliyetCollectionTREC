<DOC>
<DOCNO> 349615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun06.html </URL>
<DATE> 2005/06/07/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
El Kaide liderlerinden El Libbi, ABD'ye götürüldü 
</HEADLINE>
<TEXT>

     Pakistan'ın tutuklayarak ABD'ye teslim ettiği terör örgütü El Kaide'nin liderlerinden Ebu Ferec Fecr El Libbi, ABD'ye götürüldü. 
     ABD'nin Afganistan'daki askeri sözcüsü Albay James Yonts, El Libbi'nin Afganistan'a getirilmediğini, Pakistan'dan ABD'ye götürüldüğünü söyledi. Yonts, konuyla ilgili ayrıntı vermedi. 
     Pakistan yönetimi, dün, 2 Mayıs'ta Pakistan'ın kuzeybatısında tutuklanan El Libbi'nin ABD'ye teslim edildiğini açıklamış, ancak nereye götürüleceği konusunda bilgi vermemişti. 
     Bazı yetkililer, El Libbi'nin Usame Ben Ladin ve Mısırlı cerrah Ayman El Zevahiri'den sonra El Kaide örgütünün ''3 numaralı adamı'' olduğunu söylüyor. 
     Ancak, Federal Soruşturma Bürosu'nun FBI dünyanın en çok aranan teröristleri listesinde yer almayan El Libbi'nin, El Kaide'de rolünün tam olarak ne olduğu bilinmiyor. 
     
</TEXT>
</DOC>
