<DOC>
<DOCNO> 311592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/yazar/civaoglu.html </URL>
<DATE> 2005/02/02/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Kürtlere referandum 
</HEADLINE>
<TEXT>


Geride kalan pazar günü, Kürtler, Kuzey Irak'ta seçim büroları önünde çadırlar kurdular. Oy kullandıktan sonra çıkan Kürtler arasında bir referandum yaptılar 
"Kürdistan bağımsız olsun mu... Olmasın mı " 
Bu resmi olmayan referandumda, kullanılan her 10 oydan 9'u "bağımsız olsun" tercihini yansıtıyordu. 
Yukarıdaki satırlar, dün New York Times'ta Peter. W. Galbraith imzasıyla yayımlanan bir makaleden. 

Hoşlanmasalar da... 
Galbraith, satırlarını ilginç tespitlerle sürdürüyor 
Bağımsızlık referandumunu örgütleyenler, ABD'nin Bağdat sivil yöneticisi Paul L. Bremer'la görüşmek ve bağımsızlık isteyen 1 milyon 700 bin imzalı dilekçeyi göstermek istediler. 
Ama geri çevrildiler. 
ABD yetkilileri, Kürdistan'ı kendi mercekleriyle ve görmek istedikleri gibi görmeyi tercih ettiler. 
Condoleezza Rice da, ABD'nin o zamanki Ulusal Savunma Danışmanı, şimdiki Dışişleri Bakanı bir yıl önce, "Kürtlerin yeni ve birleşik Irak'ı inşa etmek kararlılıkları nedeniyle etkilendiğini" anlatmaktaydı. 
Gerçi Kürt liderler, ABD'nin, duymaktan pek hoşlandıkları "Irak, demokratik, federal, çoğulcu ve birleşik olmalı" nakaratını tekrarlıyorlardı, fakat kalpleri bundan yana değil. 
Zaten seçim günü, Barzani de kararg hında düzenlediği basın toplantısında şöyle diyordu "Bağımsız Kürdistan'ın er geç kurulacağından eminim." 
Yani... 
ABD, Kuzey Irak'ta gidişi görüyor ama görmezlikten geliyor... 
Kürt liderler, fiili bir bağımsızlık statüsünü zaten kazanmışlar. Irak bayrağı, onlara Saddam'ı, zulmü ve katliamı hatırlatıyor. Nefret duyguları var. Kendi silahlı kuvvetleri ile bölgede egemenler. Bağdat komutalı Arap askerlerinden oluşan federal güçler, Kürt bölgesine adım bile atamaz. Uluslararası sınırların, örneğin Türkiye ve İran sınırlarının kontrolü, mali özerklik, petrol kullanımı ve Kerkük için dayatılacak... 
Bunlar olunca, arı kovanına çomak sokmamak için bir süre bağımsızlık telaffuz edilmeyebilir. 
Zaten Talabani de dünkü demecinde bunun altını çizdi... 
Ancak... 
Referandumu düzenleyen Kürt gençliği, "yaşlıları fazlasıyla ödün vermekle" suçluyor. Bağımsızlıkta ısrarlılar. Bu yılın sonunda Irak'ta ikinci kez seçim var... Referandumu düzenleyen "bağımsızlık yanlısı" gençler, hareketlerini "siyasi partiye" dönüştürmek sürecindeler. 
Barzani ve Talabani, tabandan yükselen bu dalga ile uçlara itilebilirler. 
Galbraith'e göre Türkiye, bütün bu nedenlerle, Irak'ın göstermelik de olsa toprak bütünlüğünü koruyacağı "gevşek bir Irak federal devletine" razı... 

Belanın ayak sesleri 
Fakat... 
Bugünden yarına gündeme gelmeyecekse bile, bağımsızlığın ayak sesleri duyulmakta. 
O sorun uzunca bir süre ötelense bile, Türkiye, "Kerkük'ün Kürtleşmesi ve bunun da ABD'nin - örtülü - himayesinde gerçekleşme fütursuzluğu" ile burun buruna geldi bile. 
Ve ABD - Türkiye ilişkileri geriliyor 
- PKK'ya ilişmediği ve sırası değil tavrı... 
- Kerkük, Irak'ın iç sorunudur, sizinle ilgisi yok uyarısı... 
........ 
Son olarak, "İran, nükleer silahlanmaya gidiyor. Bunu engellemek için girişimlerimizde bizimle beraber olun" isteği... Belki İran'da da Irak'a yapılanlara benzer bir askeri dayatma süreci... 
......... 
Bu topraklarda huzur, daha bir süre zor. 
Ortadoğu'yu "Yugoslavyalaştırmak" yani "parçalaya parçalaya hükmedilebilir küçük devletlere bölerek haritayı yeniden çizmek, BÜYÜK ORTADOĞU PROJESİ gibi bir reklam logosu altında, kendine özgü İslam demokrasileri oluşturmak, teröre karşı küresel güvence gerekçesiyle meşruiyet isterken, aslında küresel enerji coğrafyasını avuçlarına almak..." 
......... 
Böyle büyük bir oyunda Türkiye'nin tutarlı bir stratejisi olmalıdır. 
Başbakan'ın, Dışişleri Bakanı'nın söylemleri böyle bir ağırlığı yansıtmalıdır. Çanakçı yarı cahil kankaların sığ alkış satırları ile içeride makyaj yapılır ama akar gider... 



</TEXT>
</DOC>
