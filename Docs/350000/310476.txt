<DOC>
<DOCNO> 310476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/yazar/kohen.html </URL>
<DATE> 2005/01/29/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Tarihten ders almak... 
</HEADLINE>
<TEXT>


İKİNCİ Dünya Savaşı'nda Polonya'daki Auschwitz Nazi kampında girişilen soykırımın 60. yıldönümü münasebetiyle önceki gün düzenlenen anma törenine üst düzeyde katılan 44 ülkenin arasında Türkiye de vardı. 
Türkiye bu savaşın dışında kalabilen ve dolayısıyla Nazi işgaline de uğramayan ender Avrupa ülkelerinden biriydi. 
Bir milyondan fazla Yahudinin kitle halinde öldürüldüğü Auschwitz kampındaki törene katılan ülkelerden 23'ü savaşta Nazi işgalini ve mezalimini yaşamış ülkelerdi. Bu ülkelerde yaşayan toplam 6 milyon Yahudi, "Holokost" veya "Şoah" olarak da adlandırılan ve bütün bir ırkı topyek n yok etmeyi amaçlayan bu dehşet verici soykırımda hayatını kaybetmişti. 

AUSCHWITZ'deki törende Başbakan Yardımcısı ve Dışişleri Bakanı Abdullah Gül'ün temsil ettiği Türkiye, o yıllarda olağanüstü bir insanlık örneği gösteriyordu. Türk hükümeti o hassas ve zor koşullar altında, Nazilerden kaçabilen Yahudileri kurtarmaya ve onlara geçici sığınma veya geçiş olanağını sağlamaya çalışırken, Avrupa merkezlerindeki Türk diplomatları da, ölüm kamplarına sevk edilmek üzere bulunan birçok insanı kurtarmak için -kendilerini de tehlikeye atma pahasına- büyük çaba harcıyordu. 
Bu diplomatlar arasında Rodos Konsolosu Selahattin Ülkümen'in, Marsilya Konsolosu Necdet Kent'in, Paris Konsolosu Namık Yolga ve Vişi Konsolosu Behiç Erkin'in adları h l bütün dünya tarafından takdirle anılıyor. 
Nitekim hafta başında Yahudi soykırımının 60. yıldönümü münasebetiyle yapılan çeşitli etkinlikler çerçevesinde, Birleşmiş Milletler'deki özel genel kurul toplantısında Genel Sekreter Kofi Annan, dünyanın hareketsiz kaldığı o dönemde bir avuç cesur yabancının hayat kurtarmayı başardığından söz ederken, Selahattin Ülkümen'in adını zikretmeyi ihmal etmemiştir. 

AUSCHWITZ'deki tören dahil, hafta boyunca dünyanın çeşitli merkezlerinde düzenlenen etkinliklerin amacı, Nazilerin İkinci Dünya Savaşı sırasında giriştikleri vahşeti görmeyen veya bilmeyen özellikle yeni kuşaklara bu trajik olayları anımsatmaktır... 
ABD Başkan Yardımcısı Cheney'den Rusya Devlet Başkanı Putin'e, Fransa Cumhurbaşkanı Chirac'tan Ukrayna lideri Yuşçenko'ya kadar dünya önderlerinin katıldığı Auschwitz'deki tören dahil, çeşitli diğer merkezlerde yapılan ve medya ile sürekli nakledilen etkinlikler, 60 yıl önceki olayların unutulmaması gerektiği mesajını yüz milyonlarca insana iletmiş bulunuyor... 

ŞİMDİ olup bitenlerden dehşet duyduklarını söyleyen günümüzün liderleri, bu gibi olaylara bir daha izin verilmemesini istiyorlar. Nitekim Auschwitz'deki törende bu yönde çağrılar yapıldı. 
Kofi Annan'ın dediği gibi, soykırımları önlemek için -BM çerçevesinde- uluslararası işbirliği şart. Ama gelin görün ki, son dönemde de "Holokost" kadar geniş çaplı olmasa da, Bosna'dan Ruanda'ya ve Sudan'a kadar birçok ülkede etnik temizlik ve benzeri isimlerle nitelendirilen soykırım kampanyaları yürütülmüştür. Öte yandan halen Avrupa'nın birçok yerinde, şiddeti de içeren ırkçılık hareketleri yayılmaktadır... 
Tarihten -hem de yakın tarihten- ders almak, "tekerrür"ü önlemenin etkin bir yoludur Yeter ki, "ders" alınsın tabii... 
Auschwitz'den verilen mesaj, umarız buna yardımcı olur... 



</TEXT>
</DOC>
