<DOC>
<DOCNO> 330018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/spor/ydilmen.html </URL>
<DATE> 2005/04/04/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Kader adamı 
</HEADLINE>
<TEXT>



Gökhan ligin altını da üstünü de yerle bir etti. Düşeni de, şampiyonu da belki attığı son dakika golü belirleyecek. Kayserispor Teknik Direktörü Hikmet Karaman, açıkçası hem kendisini, hem takımını bu maça iyi hazırlamış. 
Öncelikle haddini biliyordu. Galatasaray'ın daha iyi takım olduğunu, üzerine giderek kaybetmektense bekleyerek kazanmayı düşünüyordu. Dörtlü savunmanın önünde iki ön libero, onların önünde üçlü, en uçta da tek santrfor. Yani 4-2-3-1. Hikmet hoca iki ön liberonun önünde sağdaki Mehmet Topuz ve soldaki Cem Karaca'dan istediklerini aldı. Ama iki yabancısı hesaplarını bozdu. Hemen hemen Gökhan girene kadar pozisyon bulamadı. 
Galatasaray maçın başından sonuna kadar üstün oynadı. Özellikle maçın ilk yarısında iki net pozisyon yakaladı. Bütün amaç takım halinde savunma yapan Kayseri'yi kenarlardan aşmaktı. Ancak Ribery'nin inanılmaz kötü oyunu işleri bozdu. Tabi bunda sol taraf oyuncusu Ergün Teber'in hem çabukluğu, hem hücumdaki iyi işleri önemli etkendi. 

Gökhan faktörü 
İkinci yarıda Galatasaray yine hücum oynuyor ama daha şuursuzca bastırıyordu. İlk yarıdaki pozisyonları bulamıyor ancak Kayseri'den de darbe yemiyordu. Ev sahibi takımın hocası Hikmet Karaman kötü oynayan orta sahadaki yabancısını çıkarıp Pesir'i bu bölgeye çekti, ardından Gökhan'ı oyuna soktu. Ve maç adeta yeniden başladı. Önce öne geçtiler. Daha sonra Ayhan ve Necati'nin iyi ortalarına doğru koşular yapan Hakan Şükür ve Hasan Kabze'nin golleriyle geriye düştüler. Ama son dakikada kazanılan iki duran toptan biri gol olunca maçın skoru ortaya çıktı. Belki Kayseri bir puanla kümede kalacak, belki de Galatasaray şampiyonluktan olacak. Sonradan oyuna giren Gökhan, lider Fenerbahçe'ye öyle bir kredi verdi ki, artık en az iki beraberlik hatta Galatasaray ile içeride oynayacağı için bir de mağlubiyet lüksü var. 
İsmet Arzuman tecrübeli hakemlerin genelde formda olduğu bu dönemde iyi bir yönetim gösterdi. 



</TEXT>
</DOC>
