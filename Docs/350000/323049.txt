<DOC>
<DOCNO> 323049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/ekonomi/eko03.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'708 bin kişi kaçak elektrik kullanıyor' 
</HEADLINE>
<TEXT>


ANKARA Milliyet 

Enerji Bakanı Hilmi Güler, kaçak elektrikle etkili mücadele sonucu kayıp kaçak oranının yüzde 24.5'ten yüzde 18.5'e düşürüldüğünü söyledi. Bu nedenle elektrik fiyatında indirime gidildiğini belirten Güler, "Elektrik şimdi sudan ucuz" dedi. Güler, 1 Nisan'dan itibaren elektrik hırsızlığı suçuna 2.5 - 5 yıl arasında hapis cezası uygulanacağını söyledi. 
Güler, geçen yıl 25 milyon aboneden 13 milyon 233 bin 103'ünün tarandığını, 708 bin 337'sinin kaçak elektrik kullandığını tespit ettiklerini söyledi. Tahakkuk ettirilen 649.7 milyon YTL cezanın 193.3 milyon YTL'sinin tahsil edildiğini kaydeden Güler, 200 bin kişinin nitelikli hırsızlıktan yargılandığını açıkladı. Kaçak elektrik kullanımının 1.5 milyar dolar zararın yanında sistemin çökmesi ve elektrik kesintilerine de neden olduğuna dikkat çeken Güler, 2004'te 4 bin 133 trafonun yandığını anlattı. 
Güler, Marmara'da daha çok kaçak elektrik kullanıldığı iddiasıyla ilgili bir soruyu, "Miktar olarak büyük şehirlerde, özellikle İstanbul'da bu rakam daha büyük. Oran olarak da Doğu ve Güneydoğu bölgelerinde yüksek" diye yanıtladı. 

TEDAŞ'ın yakaladığı kaçak elektrik kullanım yöntemleri Şalterle sayacın eksik yazdırılması.Rezistanslı tuğla.Özel düzenekle endeksin silinmesi ve sayacın eksik yazdırılması.Ölçü trafolarına müdahale edilmesi.Asma tavan ve duvar içine gizlenmiş harici hatlarla sayaca müdahale.Hoparlör kutusuna ek düzenek yerleştirme.Sahte mühür ve malzemeleri.Kanca düşürme metodu.Radyo sinyalleri ile sayaca müdahale Uzaktan kumanda .Filmli ya da delik sayaç.Akım trafosuna müdahale. 

</TEXT>
</DOC>
