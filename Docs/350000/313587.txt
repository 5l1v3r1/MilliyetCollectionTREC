<DOC>
<DOCNO> 313587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sontur40.html </URL>
<DATE> 2005/02/08/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Çocuğun ateşle oyunu, kardeşini öldürdü .. 
</HEADLINE>
<TEXT>

     Zonguldak'ın Ereğli İlçesi'ne bağlı Yalnızçam Köyü'nde, annesinin çocuk yuvasına vermek istediği 2 kardeşten büyüğü, oynarken sobadan aldığı kor parçasını üzerine düşürdüğü kardeşinin yanarak ölmesine yol açtı. 
     AA muhabirinin aldığı bilgiye göre, bir yakınına telefon etmek için komşusuna giden Nurten Kasım, bakamadığı için yetiştirme yurduna vermek için başvuru yaptığı çocukları 4 yaşındaki İlyas ve 2 yaşındaki Naci ile 4 yaşındaki Fatma'yı, evde yalnız bıraktı. 
     Oyun oynarken sobadan maşa yardımıyla kor parçası alan İlyas, elindeki koru, kardeşi Naci'nin üzerine düşürdü. Kıyafetleri tutuşan 2 yaşındaki çocuk, kısa sürede yaşamını yitirdi. Bu sırada eve gelerek çocuğunun yanmış cesediyle karşılaşan anne Nurten Kasım'ın çığlıkları üzerine olayı öğrenen komşuları, jandarmaya haber verdi. 
     İhmali bulunduğu gerekçesiyle jandarma tarafından gözaltına alınan anne Kasım, ifadesinin alınmasının ardından savcılıkça serbest bırakıldı. 
     Nurten Kasım, AA muhabirine, evine döndüğünde çocuğunu yanmış olarak görünce şok geçirdiğini belirterek, şunları söyledi 
     ''Geçen yıl eşimin yaşamını yitirmesi nedeniyle geçimimi sağlayamadığımdan erkek çocuklarımı yuvaya vermek için iki gün önce girişimlerde bulunmuştum. Ancak işlemler tamamlanmadan evladım öldü. Çok üzgünüm. Oğlum ve kızımı asla yuvaya vermeyeceğim.'' 
     
</TEXT>
</DOC>
