<DOC>
<DOCNO> 338112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko44.html </URL>
<DATE> 2005/04/29/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Çin, döviz politikasında değişiklik yapmıyor... 
</HEADLINE>
<TEXT>

     Çin'de, ulusal para birimi yuana karşı dar bir bantta hareket etmesine izin verilen ABD Doları'nın, belirlenen aralığın dışına çıkması, piyasalarda döviz politikasında değişiklik yapılacağı söylentilerini artırınca, yetkililerden yalanlama geldi. 
     Çin Merkez Bankası'ndan bir yetkili, ''Döviz politikamızda değişiklik yok. Yuan dönüşüm işlemlerinde band dışına çıkılması, teknik işlem hatasından kaynaklandı'' şeklinde konuştu. 
     Çin'de ''1 dolar 8.2760 - 8.2800 yuan'' olarak belirlenen işlem aralığı, gün içinde doların 8.2700 yuana kadar gerilemesiyle kısa bir süre için de olsa aşılmıştı. 
     ABD ve AB'nin özellikle tekstil sektörü ekseninde son günlerde artan baskıları, Çin'i ihracatına destek için para birimini değersiz tutma politikasından vazgeçirmeyi amaçlıyor. 
     Piyasalarda Çin'in daha fazla direnemeyeceği beklentisi güç kazanırken, para birimiyle ilgili atılacak bir adımın tatil günlerine ya da gece saatlerine denk getirileceği ihtimali, zarar etmek istemeyen yatırımcıların sinirlerini geriyor. 
     Ekonomistler, hazırlıklarını tamamlamak için zamana ihtiyaç duyduğundan Çin'in, döviz politikasında değişiklik için 2005 yılının ikinci yarısını tercih edebileceğini ifade ediyorlar. 
     Bu arada Çin'in parasını revalüe değerini artırma edeceği söylentileri, uluslararası döviz piyasalarında doların özellikle Asya paraları karşısında hızlı gerilemesine neden oldu. 
     Dolar, Asya piyasalarında 105 yene kadar gerileyerek Japon parası karşısında son 5 haftanın en düşük seviyesine indi. 
     
     ''TEKSTİL İHRACATIMIZI ABARTMAYIN'' 
     Öte yandan 2005 başında tekstil kotalarının kaldırılmasıyla ABD ve AB pazarları başta olmak üzere ihracatını hızla artıran Çin, son günlerde artan önlem arayışlarını eleştirdi. 
     Devlet kontrolündeki China Daily gazetesine konuşan Ticaret Bakanlığı'ndan bir yetkili, ''Bu yıl hızlı artan ihracatımız, tekstil ticaretindeki globalleşme ışığında makul görünüyor. Diğer ülkelerin önlem alma girişimleri dünya ticaretindeki serbestleşmeye zarar verir'' dedi. 
     Kotaların kaldırılmasıyla yılın ilk çeyreğinde, 2004'ün aynı dönemine kıyasla yüzde 19.1 artan Çin tekstil ihracatının 22.4 milyar dolara çıktığı bildiriliyor. 
     Bu dönemde ABD'ye olan tekstil ihracatının yüzde 70 artışla 3.5 milyar dolar, AB'ye olan tekstil ihracatının ise yüzde 48 artışla 3.9 milyar dolar olduğu ifade ediliyor. 
     Dünya Ticaret Örgütü, DTÖ 2003 yılında dünya tekstil pazarının yüzde 17'sini kontrol eden Çin'in 3 yıl içinde bu oranı yüzde 50'nin üzerine yükselteceği uyarısında bulunmuştu. 
     
</TEXT>
</DOC>
