<DOC>
<DOCNO> 314016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/yasam/yas00.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanser riski için 100 sigara yeter 
</HEADLINE>
<TEXT>


"Nasıl olsa arada bir içiyorum, kanser olmam" demeyin. Amerikan Hastanesi Sigara Bırakma Kliniği Şefi Dr. Uysal, hayatı boyunca 100 adet sigara içen birinin bile içici olarak tanımlandığını söylüyor 

Sigaradan nasıl kurtulursunuz - 2 
Ayşegül Aydoğan 

Sigara içenlerin belki de büyük çoğunluğu, "Ben zaten az içiyorum" diyerek kendini rahatlatır. Uzmanlara göre ise sigaranın azı da çoğu da zararlı. Hatta son yıllardaki tanımlamalara göre hayatı boyunca 100 sigara içmek, içici olarak değerlendirilmeye yetiyor... Türkiye'de toplumun yüzde 50 - 60'ının sigara içtiğini söyleyen Amerikan Hastanesi Sigara Bırakma Kliniği Şefi Dr. Nevin Uysal, en hızlı büyüyen içici kitlesinin lise ve üniversite gençliği olduğuna işaret ediyor. Her 100 kişiden ancak 3 - 5'inin kendi kendine sigarayı bırakabildiğini hatırlatan Uysal, sorularımızı yanıtladı... 

İlk hafta çok önemli 
Sigara içicisi tanımı için 100 sigara çok az değil mi 
Evet ama 100 sigara içtiğiniz zaman bazı hastalık risklerinizi belirgin bir şekilde artırdığınız gözönünde bulunduruluyor ve sizin adınız sigara içicisi oluyor. 

Bırakmak için ne kadar süre sabretmeli 
Yeniden başlama riskini gözönünde bulundurduğunuzda ilk hafta çok önemli. Ondan sonra ilk üç hafta kararlı olmak lazım. Altı aya kadar oldukça zor bir dönem. Bir yılı tamamlayabilirseniz yeniden başlama riski azalıyor. Ancak yine de bir yıl sonra yeniden başlayanların oranının yüzde 50 olduğunu da belirtmeliyim. 

Peki bu risk kaç yıl devam eder 
Tam bir istatistik olmamasına karşın yeniden başlama riski hep var. 

Bu sürede vücut nikotinden arınıyor ama neden tekrar başlanıyor 
Nikotin vücuttan çok çabuk çıkıyor. Yalnız hızlı olarak nikotin seviyesinin azalmasıyla hoş olmayan durumlar ortaya çıkıyor. Nikotinin sağladığı yüksek moral, konsantrasyon kabiliyeti ve problem çözme yeteneğinin güçlenmesi ve kendinizi daha enerjik hissetmeniz gibi pozitif etkiler ortadan kalkmış oluyor. 

Nikotin alınmazsa vücutta neler oluyor 
Nikotinin geri çekilmesiyle birlikte yorgunluk, enerji kaybı, moral bozukluğu, problem çözememe, ellerde titreme gibi şik yetler ortaya çıkıyor. 

Bağımlılığın belirtileri 
Beyindeki etkisi ne kadar devam ediyor 
İçtikten 7 saniye sonra nikotin beyine ulaşıyor. 1-2 saat içinde düşüş başlıyor. Sonra saat başı sigara içme ihtiyacı beliriyor. 

Sigara bağımlılığının ne kadarından nikotin sorumlu 
Gün içinde 20 sigaradan fazla içen insanlarda ve uyguladığımız Fagerstrom dediğimiz testte skoru 7 ve üstünde olan insanlarda bağımlı olma riski çok yüksek. 

Bağımlılığın belirtileri nelerdir 
Kahvaltıdan hemen sigara içiliyorsa bu çok yüksek derecede nikotin bağımlılığı işareti. Sigara yasağı olan kapalı yerlerde içmemekte zorlanmak da bir başka işaret. 

Sigarayı bırakınca vücutta ne oluyor 

20 DAKİKADA Kan basıncı normale döner, nabız yavaşlar, el ve ayaklarda vücut ısısı artar.48 SAATTE Koku ve tat alma duyularınız normalleşir.2 HAFTA-3 AY ARASINDA Öksürük ve balgam azalır, solunum ve efor kapasiteniz artar, yürümeniz kolaylaşır.1 YILDA Kalp krizi geçirme riskiniz yarı yarıya azalır.10 YILDA Akciğer kanseri riski azalır. Sigara içenlerdeki risk, sigara içmeyenlerle aynı düzeyde değildir. Ağız, boğaz, yemek borusu kanseri riski yarı yarıya azalır. Felç olma riski hiç içmeyenlerle aynı düzeye iner. Mesane, böbrek, pankreas kanseri riski azalır. 

Erol Günaydın anlatıyor 

'7 yıl boyunca ağzıma sürmedim' 
17 yaşında başlayıp 60 yaşına kadar sigara içtim. Günde 1.5 paket içiyordum. Sonra sarma sigara içmeye başladım. 60 yaşıma gelince doktor birdenbire amfizem kronik akciğer hastalığı olduğumu söyledi. Vücudumun oksijeninin azaldığını belirtti. O gün sigarayı bıraktım. 7 yıldır içmiyorum. O kadar güzel bir sabır geliyor ki insana... Eşim de kanser oldu bıraktı. Şu an çevremde hiç içen yok. Evimde de içilmesini yasakladım. Bir müddet kilo aldım ama sonra verdim. 

Test 

Yoksa nikotin bağımlısı mısınız 
1- Sabah uyandıktan sonra geçen ilk yarım saat içinde sigara içerim. 1 puan 
2- Sigara içemediğim toplantıda birkaç saat durmakta zorlanırım. 1 puan 
3- Uyandıktan sonraki ilk saatlerde, günün diğer saatlerine göre daha sık içerim. 1 puan 
4- Ağır hastayken bile sigara içerim. 1 puan 
5- Sabah içtiğim sigaradan vazgeçmem.1 puan 
6 - Sigara dumanını içinize çeker misiniz Bazen - 1 puan Her zaman - 2 puan 
7 - İçtiğiniz sigaranın sertlik derecesi Orta - 1 puan Sert - 2 puan 
8 - Bir günde içtiğiniz sigara miktarı 16 - 25 adet - 1 puan 26'dan fazla - 2 puan 

Değerlendirme 
0 - 6 Hafif - orta bağımlılık7 - 11 Yüksek derecede bağımlılık 

Nikotin bağımlılığında tedavi yöntemleri 

NİKOTİN SAKIZI İki formu olan nikotin sakızı, günde 25 adetten az sigara içenlerde 2 miligram, 25 ve daha fazla içenlerde ise 4 miligramlık formlar olarak veriliyor. Günde en fazla 24 adet çiğnenmesi öneriliyor. İki sakız arasında ise en az yarım saat ara bırakılması tavsiye ediliyor. 8 - 12 hafta kullanılması yeterli olurken gerektiğinde süre uzatılabiliyor. Nikotin sakızının içerdiği nikotin, yanaktan emiliyor. Bu nedenle yavaş yavaş birkaç kez çiğnedikten sonra yanağın iç yüzünde yapıştırılıp bir süre kalması gerekiyor. Bir yılda sigarayı bıraktırma oranı yüzde 29. En sık rastlanan yan etkileri ağız irritasyonu, çenede ağrı ve bulantı. 
NİKOTİN BANDI Nikotin bandıyla vücuda saatte 1 miligram nikotinin kontrollü olarak verilmesi sağlanıyor. 24 ve 16 saatte bir kullanılan iki formu bulunuyor. Nikotin bandından sigara içimiyle alınan nikotin miktarının yüzde 50'si organizmaya geçiyor. Günde 15'ten fazla sigara içenlerde 21 miligramlık formuyla başlanıp 4 hafta devam edilmesi gerekiyor. Daha sonra ikişer hafta süreyle, sırayla 14 miligram ve 7 miligram olarak tedavinin 8 haftada tamamlanması öneriliyor. İçerdiği nikotin kanda 2 - 4 saatte tepe değere ulaşıp 24 saat boyunca sabit düzey sağlıyor. Bandın özellikle sabah, üst kola, omuz etrafına uygulanması ve her gün yerinin değiştirilmesi gerekiyor. Yan etki olarak ritm bozukluğu, baş ağrısı, bulantı, kas ağrısı nadir olarak da karın ağrısı, öksürük, kabızlık görülebilir. 
NİKOTİN İNHALER Yeni geliştirilen tedavilerden biri, ancak Türkiye'de yok. Başarılı bir sonuç için günde 6 - 16 kez kullanılması gerekiyor. 20 dakikada en yüksek düzeyine ulaşıyor. Büyük kısmı ağızdan emiliyor. 3 - 6 ay süreyle kullanılabiliyor. Yan etki olarak geçici ağız ve boğaz irritasyonu, öksürük görülebiliyor. 
NİKOTİN BURUN SPREYİ İki burun deliğine de birer kez püskürtülen sprey, saatte 1 - 2 doz, en fazla 5 doz öneriliyor. 3 - 6 ay süreyle kullanılabiliyor. En yüksek seviyeye 5 - 10 dakikada ulaşıyor. En sık karşılaşılan yan etkileri burun ve boğaz irritasyonu, öksürük, aksırık, sürekli göz ve burun akıntısı, sinüzit, çarpıntı ve bulantı. 
İLAÇ TEDAVİSİ BUPROPION HCL Nikotin yoksunluk belirtilerinin azalmasını sağlayan bu ilaç, aynı zamanda kilo alma oranını da düşürüyor. 8 hafta ile 6 ay arasında değişen süreyle kullanılabilen ilaç tedavisine, sigara bırakılmadan önce başlanıyor. İlk 3 - 4 gün farklı dozlarda kullanılarak, 7 - 14 gün içinde bir sürede hedef bırakma günü belirleniyor. ilaç tedavisine devam edilirken sigara bırakılıyor ve tedavi aynı dozda sürdürülüyor. Yan etkileri sıklıkla baş ağrısı, uykusuzluk, ve ağız kuruluğu olarak görülüyor. 

YARIN 
Sigarayı bırakırken kilo almayabilirsiniz.Psikiyatrların verdiği özel taktikler.Prof. Ateş Vuran, günde 6 paket içtiği sigarayı nasıl bıraktı 



</TEXT>
</DOC>
