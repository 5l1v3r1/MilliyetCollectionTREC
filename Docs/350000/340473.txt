<DOC>
<DOCNO> 340473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonsiy11.html </URL>
<DATE> 2005/05/07/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Şener Dünyanın en avantajlı ülkelerinden biri Türkiye 
</HEADLINE>
<TEXT>

     Devlet Bakanı ve Başbakan Yardımcısı Abdullatif Şener, Türkiye’nin genç bir nüfusa sahip olduğunu belirterek, "Aslında dünyanın en avantajlı ülkelerinden biri Türkiye’dir" dedi. 
     Şener, Kars’ın Sarıkamış İlçesi’ne bağlı Karaurgan Köyü Yatılı İlköğretim Bölge Okulu’nun temel atma töreninde yaptığı konuşmada, eğitimin ülkelerin gelişmesi açısından önemini anlattı. 
     Bilgiyi yakalayamayan, göremeyen toplumların geleceğinin parlak olmadığını ifade eden Şener, güçlü ve zengin bir ülke olabilmek için eğitime ihtiyaç duyulduğunu ifade etti. 
     "Aslında dünyadaki en avantajlı ülkelerden biri Türkiye’dir" diyen Şener, şunları söyledi 
     "Çünkü dünyada pek çok ülke gelişmiş olarak görülmekle birlikte, genç nüfustan mahrumdur. Dinamizmini kaybetmektedir. Türkiye ise değişen şartlara göre en iyi nüfus potansiyeline sahiptir. 72 milyon nüfusumuz var. Bu nüfusun 14 yaşından aşağı olan kesimi, nüfusumuzun üçte biridir. Bu genç ve geleceğimizin dinamik nüfusunu eğitmek ve onun ufkunu tüm dünyadaki gelişen ülkelerin ufkuna yetiştirmek durumundayız." Bir çocuğun hayatının, Türkiye’nin geleceği anlamını taşıdığını ifade eden Şener, bunun en iyi şekilde değerlendirilmesi halinde Türkiye’nin, dünyanın en güçlü ülkesi olabileceğini vurguladı. 
     Şener, konuşmasının ardından, 200 öğrenci kapasiteli yurt binası ve 8 derslikten oluşan Sarıkamış Karaurgan YİBO’nun temelini attı. 
     
</TEXT>
</DOC>
