<DOC>
<DOCNO> 313523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonspo13.html </URL>
<DATE> 2005/02/08/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Ömer Rıza ve Kratochvil 3 yıl daha Denizlispor'da... 
</HEADLINE>
<TEXT>

     Denizlispor, Ömer Rıza ve Slovak Roman Kratochvil ile yeniden anlaştı. 
     Profesyonel Futbol Şubesi Başkanı Turgut Dalaman, ligde başarılı sonuçlar aldıklarını, bunun gelecek yıllarda da sürmesi için iskelet kadroyu korumak istediklerini ve dolayısıyla bu sezon sözleşmesi bitecek futbolcularla şimdiden görüşmeler yaptıklarını söyledi. 
     Sezona iyi başlayan, ancak geçirdiği sakatlık nedeniyle uzun süre oynayamayan Ömer Rıza'ya takımda kalması için yeni bir öneri sunduklarını bildiren Dalaman, genç futbolcunun bunu kabul ettiğini ve önümüzdeki günlerde 3 yıllık sözleşmeye imza atacağını bildirdi. 
     Üç sezondur yeşil-siyahlı formayı giyen Roman Kratochvil ile de anlaştıklarını belirten Dalaman, ''Sakatlık ve ceza gibi problemler yaşatmadan takımın başarısı için ter döken, iyi bir profesyonellik örneği sergileyen Kratochvil de 3 yıllık sözleşmeye imza atacak'' dedi. 
     
</TEXT>
</DOC>
