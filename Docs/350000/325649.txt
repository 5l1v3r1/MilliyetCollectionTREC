<DOC>
<DOCNO> 325649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sontur21.html </URL>
<DATE> 2005/03/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Aşık Veysel anıtı önünde anıldı 
</HEADLINE>
<TEXT>

     Aşık Veysel Kültür Derneği, ünlü ozan Aşık Veysel Şatıroğlu'nun ölümünün 32. yılı dolayısıyla Güzel Sanatlar Genel Müdürlüğü bahçesindeki Aşık Veysel Anıtı önünde tören düzenledi. 
     Aşık Veysel Haftası etkinlikleri kapsamında düzenlenen törende, anıta çelenk konulmasından sonra saygı duruşunda bulunuldu. 
     Dernek Başkanı Hüseyin Özer, burada yaptığı konuşmada, Aşık Veysel'in, halk şairliği belgesi alan ve görmeyen gözleriyle dünyaya açılan ender ozanlardan biri olduğunu söyledi. 
     Veysel'in, şiirlerini tercümansız halka ilettiğini, sazıyla sözünü birbirine yaklaştırdığını, şairlikle insanlığı birbirinden ayırmadığını anlatan Özer, sevginin en güzelinin, hoşgörünün en yücesinin, yurtseverliğin en güzel örneklerinin Veysel'in şiirlerinde, sözünde ve sazında olduğunu kaydetti. 
     
</TEXT>
</DOC>
