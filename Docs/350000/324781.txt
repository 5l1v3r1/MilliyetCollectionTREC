<DOC>
<DOCNO> 324781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonsiy05.html </URL>
<DATE> 2005/03/18/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Nevruz kutlamaları için Diyarbakır'a Barzani ve Talabani davet edildi 
</HEADLINE>
<TEXT>

     RAMAZAN YAVUZ Diyarbakır DHA 

Diyarbakır DEHAP il örgütü, gerçekleştirilecek Nevruz kutlamaları için aralarında KDP lideri Mesut Barzani ve KYB lideri Celal Talabani'nin de bulunduğu 1000 kişiye davetiye gönderdi. 
     Büyükşehir Belediye Başkan Vekili Yusuf Akgün ve çeşitli sendikaların başkanlarıyla basın toplantısı düzenleyen DEHAP İl Başkanı Mesut Beştaş, Nevruz'la ilgili çeşitli rivayetler bulunduğunu belirtti. Beştaş, "Ancak bütün rivayetler, yaklaşık 2500 yıl önce Ortadoğu'da, Mezopotamya'da bulunan halkların verdikleri mücadele sonucunda istemedikleri bir rejimi yıkarak yerine kendi rejimlerini oturttukları gün olduğu noktasında birleşiyor. Yani Nevruz zulme karşı direniş, esarete karşı özgürlük mücadelesi olmuştur. Nevruz'a neresinden bakarsak bakalım özgürlük savaşçılarının verdikleri mücadelede başarıya ulaştıkları gün olarak anılıyor. Cumhuriyetun kurulmasından sonra bu ülkede ise zaman zaman yasaklandı ancak kutlamanın önüne geçilemedi" dedi. 
     Beştaş, bu yılki kutlamalar için valiliğe başvurduklarını ve Diyarbakır Valisi Efkan Ala'nın kendilerine her türlü imkanı sunacağını belirttiğini söyledi. Nevruz kutlamalarına, Türkiye'de bulunan 52 büyükelçilik ve bir çok kamu kuruluşundaki görevliler ile yazar, siyasetçi ve gazeteciyi de davet ettiklerini belirten Beştaş, "Talabani ve Barzani'nin de temsilcilikleri bulunuyor. Doğal olarak onları da davet ettik. Nevruz ne kadar bizim bayramımızsa onların da bayramıdır" diye konuştu. 
     Nevruz kutlamalarında, 4 bin kişinin görev yapacağını da bildiren Beştaş, ünlü sanatçı ibrahim Tatlıses ile Kürt sanatçılar Civan Haco, Koma Çiya ve Çetin Oraner'in de konser vereceklerini belirtti. 
     
</TEXT>
</DOC>
