<DOC>
<DOCNO> 339198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/soneko23.html </URL>
<DATE> 2005/05/03/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
FT Asıl sınav gelecek özelleştirmeler 
</HEADLINE>
<TEXT>

     Türkiye’de yabancı sermaye konusunda bürokratik engellerin önemli ölçüde azalttıldığı ancak başka engellerin sürdüğü belirtildi. Financial Times gazetesi, yabancı sermaye konusunda asıl sınavı gelecek özelleştirmelerin oluşturacağını öne sürdü. 
     Financial Times, Vincent Boland imzalı haberinde Türkiye’nin yabancı yatırımcıları caydıran burokratik işlemlerini azalttığını belirtterek şöyle dedi 
     "Türkiye’nin iflah olmaz bürokrasisi, uzun bir süreden beri daha çok doğrudan yabancı sermayeyi çekmek konusunda en büyük handikaplardan biri oldu. Ancak bu artık değişebilir. Bir yatırım lisansını almak için gerekli olan izinlerin sayısı 18’den 3’e düşürüldü." Bu gelişmenin Yatırım Danışma Konseyi’nin küçük ama belirleyici bir zaferini oluşturduğunu kaydeden gazete, bu önlemin Konsey’in bir önceki ilk toplantısında yaptığı öneri sonucu alındığını belirtti. 
     Financial Times, bürokrasinin sadece engellerden biri olduğunu, siyasi istikrarsızlık, hukuki ve vergi sistemleri ile "sanayi milliyetçiliğinin" diğer önemli engeller olarak görüldüğünü öne sürdü. 
     Türkiye’nin 1993-2002 döneminde kalkınmakta olan ülkeler arasında en az yabancı semaye çeken ülkelerden biri olduğuna dikkat çeken gazete, "Ancak şimdi Türkiye’nin durumu kritik ve konseyin tesisi bunun kabulü olabilir" yorumunu yaptı. 
     Türkiye’deki büyük cari açık ve yüksek işsizlik gibi sorunlara işaret eden gazete, olumlu unsurlar arasında yüksek büyüme ve enflasyonun tek haneli rakamlara düşmesini saydı. Gazete şöyle devam etti 
     "Bu faktörler şimdiden sonuç vermeye başladı. Türkiye, bu yılda önceki 12 yılın toplamı kadar doğrudan yabancı sermaye çekti. 
     Turkcell hissedarları İsveç’li TeliaSonera’nın 3.1 milyar dolar değerindeki yüzde 27’lik bir pay almasını onayladı. Belçikalı bir banka Fortis, geçen ay özel bir banka olan Dışbank için 1 milyar euro ödeyeceğini söyledi." İngiliz gazetesi, asıl sınavı bundan sonraki özelleştirmelerin oluşturacağını belirterek çelik, refineri ve telekom şirketlerinin satışta olduğunu ancak "Zor hukuki ortamın geçmişte olduğu gibi sorunlar yaratabileceğini" savundu. 
     Yatırım Danışma Konseyi toplantısında "yavaş ve belirsiz" hukuki sürecin en çok yakınılan ikinci faktör olduğunu kaydeden gazete, listenin başında ise vergi sisteminin bulunduğunu yazdı. 
     Financial Times, Türkiye’de yasalarda yapılması gereken daha çok değişiklikler olduğunu, bu yönde adımların atıldığı görüşüne de yer verdikten sonra hukuki reformların sekteye uğrayabildiğini belirterek şu değerlendirmeyi yaptı 
     "Parlamento kısa bir süre önce vergi tabanını genişletmek ve tahsilatını iyileştirmek ve bir IMF kredisi almak için bir vergi reformu yasasını onayladı. Yasa, Cuma günü konsey toplantısı başladıktan sonra bazı kısımlarının anayasaya aykırı olduğunu söyleyen Cumhurbaşkanı tarafından veto edildi." Gazete, Cumhurbaşkanı vetosunun IMF kredisini raydan çıkartmayabileceğini ancak Türkiye’nin yatırımlar konusunda katetmesi gereken mesafenin bir göstergesi olduğunu öne sürdü. 
     
</TEXT>
</DOC>
