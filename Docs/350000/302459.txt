<DOC>
<DOCNO> 302459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sontur21.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Uzan'a, telefon dinlemek iddiasıyla dava açıldı... 
</HEADLINE>
<TEXT>

     İmar Bankası soruşturması kapsamında ele geçen ses kasetleriyle ilgili, Hakan Uzan ile asistanı Meltem İşgördü hakkında, 6 kişinin telefonlarını dinleyip ''sırrın masuniyetini ifşa ederek zarar vermek'' suçunu işledikleri iddiasıyla dava açıldı. 
     Şişli Cumhuriyet Başsavcılığı'nca yürütülen İmar Bankası soruşturması sırasında Uzan grubuna ait bazı yerlerde yapılan aralamalarda ele geçen ses kasetleriyle ilgili soruşturma tamamlandı. 
     Cumhuriyet Savcısı Mecit Ceylan tarafından hazırlanan iddianamede, aramalarda uzaktan ses dinleme ve gizli görüntü cihazlarının ele geçirildiği belirtildi. 
     Müştekilerden Doğan Holding Yönetim Kurulu Başkanı Aydın Doğan'ın uzaktan ses dinleme cihazlarıyla şirket telefonlarının dinlendiği ve bunların bazı basın organlarında yayınlandığı kaydedilen iddianamede, Hakan Uzan'ın eski eşi şarkıcı Yeşim Salkım'ın da cep telefonunun dinlendiği bildirildi. 
     İddianamede, Doğan ile Salkım'ın yanı sıra Doğan Yayın Holding Başkanı Mehmet Ali Yalçındağ ve Hürriyet gazetesi Genel Yayın Yönetmeni Ertuğrul Özkök'ün de aralarında bulunduğu 4 kişinin daha ismine müşteki olarak yer verildi. 
     İmar Bankası'nın zarara uğratılmasına ilişkin davada gıyabi tutuklu olarak aranan işadamı Hakan Uzan ve asistanı Meltem İşgördü'nün, TCK'nın 195 2 maddesi uyarınca ''sırrın masuniyetini ifşa ederek zarar vermek'' suçundan, her müşteki için ayrı ayrı 1'er aydan 3'er yıla kadar hapisle cezalandırılması istenen iddianamede, böylece sanıkların toplam 6'şar aydan 18'er yıla kadar hapis cezasına çarptırılmaları talep edildi. 
     Sanıkların yargılanmasına, önümüzdeki günlerde Şişli Asliye Ceza Mahkemesi'nde başlanacak. 
     
</TEXT>
</DOC>
