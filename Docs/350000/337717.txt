<DOC>
<DOCNO> 337717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun41.html </URL>
<DATE> 2005/04/28/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Rehn Korkulanın aksine AB'nin doğuya genişlemesi başarılı oldu 
</HEADLINE>
<TEXT>

     AB Komisyonu'nun genişlemeden sorumlu üyesi Olli Rehn, birliğin doğuya genişlemesinin başarılı olduğunu belirtirken, genişleme ile anayasanın onaylanması arasında bir bağlantının bulunmadığını söyledi. 
     Rehn, Reuters'a yaptığı açıklamada, genişlemeden önce, birliğin iflas etmesi, karar alma mekanizmasının felç olması ve kitlesel işçi akımının ortaya çıkması gibi çeşitli korkuların bulunduğunu hatırlatarak, ''Aslında, bir yıl sonra korkulanların hiçbiri olmadı ve genişlemesinin beşinci aşaması başarılı oldu'' dedi. 
     Olli Rehn, korkulanlar olmadığı gibi ''barış, istikrar, demokrasi ve refah bölgesinin genişlediğini'' söyledi. 
     AB'nin sırada bekleyen aday ülkelerle de bütünleşmesi gerektiğini belirten Rehn, genişlemeye itirazın Avrupa'daki genel ekonomik ve siyasi sorunlar ile yüksek işsizliğin getirdiği belirsizlik ve güvensizlikten kaynaklandığını kaydetti. 
     Rehn, AB vatandaşları gerçekleri gördüklerinde ve genişlemenin olumlu etkisini anladıklarında, bundan sonraki genişlemeyi kabul etmelerinin de daha kolay olacağını söyledi. Rehn, bununla birlikte AB vatandaşlarının endişelerini ciddiye almanın da önemli olduğunu vurguladı. 
     Fransa'da AB anayasası için yapılacak referandumda ''hayır'' oyu çıkmasının genişlemeyi engelleyebileceği görüşüne karşı çıkan Rehn, ''Anayasa sözleşmesiyle genişleme arasında hiçbir bağlantı bulunmuyor'' dedi ve AB liderlerinin geçen aralık ayında Hırvatistan ve Türkiye ile üyelik görüşmelerini başlatma kararı aldığını hatırlattı. 
     Rehn, AB'nin henüz Ukrayna, Moldova ve Gürcistan'ı almayı düşünmemesi gerektiğini belirterek, daha bir yıl önce ''büyük patlamayı'' gerçekleştirdiklerini, birliğin biraz nefes alması gerektiğini kaydetti. 
     
</TEXT>
</DOC>
