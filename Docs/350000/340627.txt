<DOC>
<DOCNO> 340627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/spor/yozer.html </URL>
<DATE> 2005/05/08/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Gereksiz müdahale 
</HEADLINE>
<TEXT>



Eğer Galatasaray'da ikinci yarıda Hagi'nin müdahaleleri olmasaydı, bu maç belki de çok daha kolay geçecekti. 54. dakikada Hakan Şükür ve Conceiçao'nun kenara alınması ilk yarıda işleyen çark dişlilerinin bozulmasına neden oldu. 
Ve tabii ki, özellikle Conceiçao. Orta alanda çok basan, rakibi kovalayan, savunmasına yardım eden Brezilyalı oyundan alınınca, Cihan ve Ergün açığı kapatamadılar. Ankaragücü bir de Hakan sıkıntısından kurtulunca daha etkin çıkmaya başladı. Hakan Şükür çıkmasaydı Adem de gidip, orada o golü yapamazdı. 
Hagi'nin bunu neden yaptığı belli değil. Muhtemelen Fenerbahçe maçını düşündü. Ama bu değişikliği bize göre son 15 dakikada yapması gerekirdi. Keyfiyle maç seyreden seyirci son dakikalarda boşu boşuna sıkıntı çekti. 
Maçların aynı saatte başlaması belki zaruri bir önlem. Ama sahada oynayanlar için bu çok zor. Herkes tribünden haber bekliyor. Akıllar bir doğuda bir batıda. Dolayısıyla sahadaki futbolcular da etkileniyor. İlk yarıda Galatasaray maçı sağlama alayım sonra da bir güzel Diyarbakır'ı dinleyeyim diye düşündü. Öyle de yaptı. Kanatları iyi kullandı. Orta alan ilk kez gol aradı. Hücuma destek oldu. Rakip kendi alanından çıkartılmadı. Bu baskın futbolu golleri de getirdi. İlk golde Cihan, ikinci golde Ribery'nin katkıları çok önemliydi. Hagi, Ribery'i belli ki Fenerbahçe maçında oynatacak. O maçta onun yeteneklerinden faydalanmak istiyor. Bir karar maçıydı Hagi için. Ribery ilk yarıda verdiği gol pası dışında tutuktu, ama ikinci yarıda Ankaragücü golü düşünmeye başlayınca istediği boş alanları fazlasıyla buldu. Kapalı alan sıkıntısından kurtuldu, yine seyirciyi coşturdu. 
Galatasaray'da Ribery yılın transferi olarak düşünülüyorsa Ayhan'a şapkalar çıkarmak lazım. Müthiş enerjisi, müthiş koşuları, top hırçınlığı, mücadelesi ve top hakimiyeti böyle olan bir futbolcuya yurt dışından almak isterseniz, 5 milyon doları gözden çıkarmanız gerekir. İsterdim ki, seyirci bir -iki koşu yapan Ribery yerine bu kadar sevgiyi Ayhan'a göstersin. 


</TEXT>
</DOC>
