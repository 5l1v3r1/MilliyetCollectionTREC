<DOC>
<DOCNO> 315458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonsiy37.html </URL>
<DATE> 2005/02/15/ </DATE>
<TIME> 22.37 </TIME>
<AUTHOR>  </AUTHOR>
<HEADLINE>
AK Parti'nin olağanüstü toplantısı sona erdi 
</HEADLINE>
<TEXT>

     AK Parti Merkez Yürütme Kurulu'nun MYK olağanüstü toplantısı sona erdi. AK Parti Genel Merkezi'ndeki toplantı yaklaşık 3 saat sürdü. 
     AK Parti Grup Başkanvekili Eyüp Fatsa, parti binasından çıkarken gazetecilerin toplantının gündemine ilişkin soruları üzerine, toplantının Erkan Mumcu'nun istifasından daha önce kararlaştırıldığını söyledi. 
     Fatsa, Milli Eğitim Bakanı Hüseyin Çelik ve TBMM Milli Eğitim Komisyonu Başkanı Tayyar Altıkulaç ile üniversite öğrenci affını değerlendirdiklerini belirterek, ''Toplantının Sayın Mumcu'nun istifasıyla ilgisi yoktur'' dedi. 
     Başbakan Vekili ve Dışişleri Bakanı Abdullah Gül de toplantıda yarın TBMM Milli Eğitim Komisyonu'nda görüşülecek üniversite öğrenci affı konusunun ele alındığını söyledi. 
     ''Üniversite öğrenci affı yasa teklifinde bir değişiklik olacak mı '' sorusu üzerine Gül, ''Hayır, o şekilde geçecek. Milletvekilleri kendi gündemine her zaman hakimdir ama partimizin görüşü aynı şekilde geçecektir'' diye konuştu. 
     Genel Başkan Yardımcısı Dengir Mir Mehmet Fırat da Erkan Mumcu'nun istifasıyla ilgili sorular üzerine, siyasetçilerin kendi yollarını kendilerinin çizeceğini ifade etti. 
     Fırat, istifaların sürüp sürmeyeceğine ilişkin bir soru üzerine, ''Endişemiz yok'' dedi. 
     
</TEXT>
</DOC>
