<DOC>
<DOCNO> 336008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur43.html </URL>
<DATE> 2005/04/22/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
23 Nisan işte böyle kutlanacak... 
</HEADLINE>
<TEXT>

     Yüce Önder Atatürk'ün çocuklara armağan ettiği 23 Nisan Ulusal Egemenlik ve Çocuk Bayramı, yarın tüm yurtta, KKTC'de ve dış temsilciliklerde törenlerle kutlanacak. 
     Ankara'daki törenler, Anıtkabir'i ziyaretlerle ve Atatürk anıtlarına çelenkler konulmasıyla başlayacak. 
     Milli Eğitim Bakanı Hüseyin Çelik başkanlığındaki heyet Anıtkabir'i ziyaret edecek. Aynı saatte, izciler ve öğrenciler, Ulus Atatürk Anıtı ile Kızılay Zafer Anıtı ve Atatürk Orman Çiftliği Anıtı'na çelenkler koyacaklar. 
     TBMM'de de saat 09.00'da Atatürk Anıtı'nda tören düzenlenecek. Daha sonra TBMM Başkanı Bülent Arınç başkanlığındaki heyet Anıtkabir'e ziyarette bulunacak. 
     Öğrencilerin gösterilerinden oluşan ve Ankara'da her yıl stadyumda gerçekleştirilen törenlerin, bu yıl 1. Meclis Binası'nın önünde yapılması kararlaştırıldı. 
     1. Meclis'te TBMM Başkanı Arınç'ın da katılımıyla düzenlenecek törenin ardından binanın önünde yapılacak törenlere geçilecek. İstiklal Marşı'nın okunmasıyla başlayacak törende, günün anlam ve önemini belirten konuşmaların ardından öğrenciler, Cumhuriyet Bulvarı'ndan geçiş yapacaklar. Daha sonra gösteriler başlayacak. 
     Kutlamalar çerçevesinde öğrenciler, devlet erkanına ziyaretlerde bulunarak, temsilen makamlarına oturacaklar. 
     TBMM Genel Kurulu da saat 14.00'te özel gündemle toplanacak. Birleşimi, TBMM Başkanı Bülent Arınç yönetecek. Arınç'ın ardından TBMM'de temsil edilen siyasi parti liderleri konuşacak. 
     Genel Kurul'un çalışmalarını tamamlamasının ardından Meclis'te bir resepsiyon verilecek. 
     
     ATA'YA SEVGİ KORTEJİ 
     Kutlamalar kapsamında, izciler ve çeşitli okullardan öğrenciler, arabalarla ''Ata'ya sevgi korteji'' oluşturacak. Kortej, Altınpark'tan saat 18.00'de hareket edecek ve sırasıyla Dışkapı, Ulus, Sıhhiye, Kızılay, Demirtepe, Maltepe, Tandoğan, Beşevler, Bahriye Üçok Caddesi ve Konya Devlet Yolu güzergahını izleyerek Atatürk Kültür Merkezi'ne ulaşacak. 
     Kortej arabalarındaki öğrenciler, ellerinde balonlar, bayraklar, konfetiler ve ponponlarla müzik eşliğinde geçiş yapacaklar. Kortejde, ''meslekleri, hayvanları ve doğayı'' simgeleyen öğrenci grupları da yer alacak. Bu öğrenciler geçit töreni sırasında ellerindeki balonları uçuracaklar. 
     
     ANITKABİR ÜZERİNDE UÇUŞ YASAĞI 
     Öte yandan, Ankara'da 23 Nisan Ulusal Egemenlik ve Çocuk Bayramı kutlamaları dolayısıyla Anıtkabir ve Ulus üzerinde uçuş yasağı uygulanacak. 
     Yarın 08.00-13.30 saatleri arasında Anıtkabir ve Ulus üzerinde hava vasıtaları için uçuş yasağı konuldu. 
     Anıtkabir, bugün saat 13.00'ten itibaren yarın saat 11.00'e kadar tören hazırlıkları ve güvenlik önlemleri nedeniyle halkın ziyaretine kapatıldı. 
     Tören kortejindekiler, Anıtkabir'e araçlı olarak 1 no'lu kapıdan, törene katılacak diğer kişiler ve öğrenciler ise Akdeniz Caddesi yönündeki 2 no'lu kapıdan yaya olarak giriş yapacaklar. 
     Anıtkabir çevresindeki Akdeniz ve Gençlik caddeleri, yarın tören saatlerinde trafiğe kapatılacak. 
     
</TEXT>
</DOC>
