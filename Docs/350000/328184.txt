<DOC>
<DOCNO> 328184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonsiy22.html </URL>
<DATE> 2005/03/29/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Baykal İncirlik bir Türk üssü olarak kalacak mı 
</HEADLINE>
<TEXT>

     CHP Genel Başkanı Deniz Baykal, İncirlik'teki üssün bir Türk üssü olarak kalıp kalmayacağını sorarak, bu konunun Meclis'te ele alınmasını istedi. Baykal, ''Hükümet'i, bu konudaki bilgileri toplumla paylaşmaya, değerlendirmelerini gelişmeler geri dönülmez noktaya ulaşmadan ortaya koymaya çağırıyoruz. Bu konudaki gecikme çok ciddi sorunlar, sıkıntılar doğurabilir. Bu uyarıları yapmayı görev biliyorum'' dedi. 
     Baykal, partisinin grup toplantısında yaptığı konuşmada, Adana'nın İncirlik ilçesindeki üssün kullanımı konusunda yaşanan gelişmeleri değerlendirdi. 
     Bununla ilgili olarak bazı konularda zihin bulanıklığı bulunduğunu belirten Baykal, öncelikle İncirlik'in bir Türk hava üssü olduğunun, ''10. Tanker Üs Komutanlığı'' ismini taşıdığının ve başında da bir Türk havacı tuğgeneralin bulunduğunun herkes tarafından bilinmesi gerektiğini söyledi. İmzalanan bir savunma ve ekonomik işbirliği anlaşması ile buradan ABD'nin de yararlanmasına olanak sağlandığını belirten Baykal, ancak bu statünün yeni gereksinimlere yanıt vermediği görüşünden hareketle yeni çalışmalar yapıldığının kamuoyuna yansıdığını ifade etti. 

     
</TEXT>
</DOC>
