<DOC>
<DOCNO> 332542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko38.html </URL>
<DATE> 2005/04/12/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Ömer Sabancı Hükümetin daha fazla çaba göstermesini bekliyoruz 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, ''Hükümetin ve AK Parti'nin Türkiye'nin önünde duran önemli sorunlarla ilgili icraatını hızlandırması ve 3 Ekim tarihinde AB ile müzakerelerin başlaması noktasına uygun bir zeminde gelmesi için daha fazla çaba göstermesini TÜSİAD olarak bekliyoruz'' dedi. 
     Sabancı, AK Parti Genel Başkan yardımcılarının ziyaretinin ardından gazetecilere yaptığı açıklamada, TÜSİAD Yönetim Kurulu olarak AK Parti yöneticileriyle kapsamlı bir görüş alışverişinde bulunduklarını söyledi. 
     Bu toplantı davetinin bir ay kadar önce TÜSİAD tarafından yapıldığını kaydeden Sabancı, görüşmede Türkiye'nin güncel sorunlarını tartıştıklarını, iç politika, dış politika ve ekonomiyle ilgili sorunlara değindiklerini bildirdi. 
     Ömer Sabancı, bu ufuk turunun herkes için çok faydalı olduğunu dile getirerek, şöyle dedi 
     ''Hükümetin ve AK Parti'nin, Türkiye'nin önünde duran önemli sorunlarla ilgili icraatını hızlandırması ve 3 Ekim 2005 tarihinde AB ile müzakerelerin başlaması noktasına uygun bir zeminde gelmesi için daha fazla çaba göstermesini TÜSİAD olarak bekliyoruz. Özellikle AB ile ilgili konularda TÜSİAD olarak bu çabaya elimizden gelen katkıyı vermeye gayret edeceğiz. Hükümetin 17 Aralık'a kadar yürüttüğü icraatları genelde destekledik.'' Hem AB'yi ilgilendiren reformlar hem de IMF programıyla ilgili gerçekleştirilen icraatların, Türkiye'yi uzun zamandır karşı karşıya olmadığı siyasi ve ekonomik istikrar noktasına getirdiğini vurgulayan Sabancı, ''Bu istikrarın sürmesi için hepimizin çaba göstermesi gerekir. Ama şunu da belirmeliyim ki doğal olarak eksik gördüğümüz noktalarda da gerekli eleştirileri TÜSİAD olarak yapmaya devam edeceğiz'' diye konuştu. 
     
</TEXT>
</DOC>
