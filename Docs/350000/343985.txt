<DOC>
<DOCNO> 343985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonsiy04.html </URL>
<DATE> 2005/05/19/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Olaylı Azınlık Raporu için YÖK'e şikayet 
</HEADLINE>
<TEXT>

     Kendisinin de üyesi olduğu Başbakanlık İnsan Hakları Danışma Kurulu’nun Azınlık Raporu’nu yırtmasıyla tanınan Kamu-Sen Genel Sekreteri Fahrettin Yokuş, olayın peşini bırakmayarak, Raporu hazırlayan Kurul Başkanı Prof. 
     Dr. İbrahim Kaboğlu ve üye Prof. Dr. Baskın Oran’ı "öğretim üyelerine yüklenen yükümlülüklerini yerine getirmedikleri" gerekçesiyle YÖK’e şikayet edecek. 
     Fahrettin Yokuş, YÖK Başkanlığı’na verilmek üzere hazırladığı dilekçesinde, Kurul’un eski Başkanı Marmara Üniversitesi Öğretim Üyesi Prof. Dr. İbrahim Kaboğlu ile Kurul üyesi Siyasal Bilgiler Fakültesi Öğretim Üyesi Baskın Oran’ın, Azınlık Raporu’yla ilgili çalışmaları sırasında Yüksek Öğrenim Yasası’na aykırı davrandıklarını öne sürerek haklarında gerekli soruşturmanın yapılmasını istedi. 
     Dilekçesinde, Başbakanlık İnsan Hakları Danışma Kurulu’nun son genel kurulunu 1 Ekim 2004’te yaptığına değinen Yokuş, "Bu Genel Kurul’da Azınlık ve Kültürel Haklar Raporu oylanmış ve raporun 24’e karşı 7 oyla kabul edildiği ifade edilmiştir. Oysa Genel Kurul tutanaklarına bakıldığı zaman üye olmayan kişilerin toplantıya katıldıkları, konuşma yaptıkları ve oylamaya katıldıkları açık şekilde görülecektir" dedi. 
     Yokuş, bu durumda Danışma ve Divan Başkanı konumundaki Kaboğlu’nun, başkanlık görevini yasa ve yönetmelik hükümlerine uygun yapmadığını savunarak, "Yüksek Öğretim Kanunu hükümleri gereğince, öğretim üyelerine yüklenen yükümlülükleri yerine getirmediği sabit olmaktadır" değerlendirmesinde bulundu. 
     
     "BELGEDE TAHRİFAT YAPILDI" 
     Yokuş, Azınlık Hakları ve Kültürel Haklar Komisyonu raporunun, Genel Kurul’da görüşülüp kabul edildikten sonra Başbakanlığa verildiği tarihe kadar Kaboğlu ve Oran tarafından değiştirildiğini belirterek, "Hatta Başbakanlığa verirken değiştirme olanağı bulamadıkları için bir kısım yerlerini daksille silip değiştirdiklerini bizzat adı geçen öğretim üyeleri tarafından ikrar ve kabul edilmiştir" dedi. 
     Yokuş, "Bu durumda Genel Kurul tarafından kabul edilen resmi bir metin üzerinde tahrifat ve tağyirat yapılmış olmasının ilgili yasal ve hukuk kuralları uyarınca takibatının gerektiği açıktır" uyarısında bulundu. Yokuş, İbrahim Kaboğlu ve Baskın Oran’ın bu durumu basın yayın kuruluşlarında da dile getirdiklerini söyledi. 
     
</TEXT>
</DOC>
