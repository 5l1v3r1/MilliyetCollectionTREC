<DOC>
<DOCNO> 311946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun01.html </URL>
<DATE> 2005/02/03/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
IRA silahsızlanma önerisini geri çekti 
</HEADLINE>
<TEXT>

     İrlanda Cumhuriyetçi Ordusu IRA , Kuzey İrlanda barış süreci çerçevesinde silahsızlanmaya ilişkin önerisini geri çektiğini duyurdu, ancak şiddet eylemine geri döneceği tehdidinde bulunmadı. 
     IRA'nın açıklamasında, askıya alınan barış sürecinin tamamlanmasına yönelik önerinin masadan kalktığı belirtildi. İngiliz ve İrlanda hükümetlerinin suça karıştıklarına dair ithamlarının reddedildiği açıklamada, ''bu kabul edilemez ve istikrarsız durumda sükunet içinde kalma eğiliminde olmadıkları'' ifade edildi. 
     Yine de Kuzey İrlanda'daki barış sürecinin başarılı olmasını istedikleri belirtilen açıklamada, silahsızlanma önerisinin ilerde tekrar masaya konulabileceği imasında bulunularak ''koşulları yaratılırsa, samimi ve ortak çabaların bir parçası olarak bunu yeniden yapmaya hazır oldukları'' belirtildi. 
     IRA, Aralık ayında, kapsamlı bir anlaşmanın parçası olarak silahsızlanma önerisinde bulunmuştu. 
     Belfast'ta 20 Aralık'ta 26.5 milyon sterlin nakit çalınan Northern Bank soygunuyla ilgili olarak IRA suçlanmış, ancak örgüt bu suçlamaları reddetmişti. 
     
</TEXT>
</DOC>
