<DOC>
<DOCNO> 312763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/ekonomi/eko05.html </URL>
<DATE> 2005/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Numune Hastanesi'ni devredebiliriz' 
</HEADLINE>
<TEXT>


ANKARA ANKA 

Başbakan Recep Tayyip Erdoğan, Ankara Numune Hastanesi'ni kat karşılığı devretmek istediklerini söyledi. Erdoğan, AKP Ankara İl Kadın Kolları Birinci Olağan Kongresi'nde yaptığı konuşmada, "Ankara Numune Hastanesi'ni düşünün şehrin en güzel yerinde ama gecekondu usulü genişlemiş. Ankara'nın birazcık dışında, şehirle adeta yine iç içe ama devasa arazimiz var. Ankara Numune Hastanesi'ni, koğuş usulüyle değil, ismine yakışır bir şekilde, numune bir hastaneyi orada yapalım. Bu tür işadamları varsa yerli yabancı fark etmez. Bunları yaptırmaya hazırız, bunlarla da ilgili yasal düzenlemeleri yaptık çünkü sağlıkta da bu adımı atmak zorundayız" dedi. 

'Gecekondular yıkılacak' 
Erdoğan, Ankara'nın Mamak ve Altındağ ilçelerindeki gecekonduları yıkacaklarını da belirterek, "Yıkacağız buraları, yıkarken de diyeceğiz ki size bir yer ayarladık, buyrun gelin oturun. Bu daireler 45 - 55 metre kare daire, burada oturacaksın, 20 yıl vade bedavacılık yok ayda 100 YTL taksitle bu dairenin sahibi olacaksın diyeceğiz" diye konuştu. 
Türkiye Cumhuriyeti tarihinde toplam 3 bin 280 kilometre, iki yıllık iktidarları döneminde ise 4 bin 800 kilometre duble yol yapıldığını söyleyen Erdoğan, Hazine arazilerinin olduğu yerlerde yolların üç gidiş üç geliş olarak yapılacağını kaydetti. 


</TEXT>
</DOC>
