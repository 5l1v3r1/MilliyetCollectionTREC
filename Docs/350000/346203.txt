<DOC>
<DOCNO> 346203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/guncel/gun02.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müslüman kadın' Venedik Bienali'nde 
</HEADLINE>
<TEXT>


Venedik Bienali kapsamındaki Çağdaş Dans Festivali'nde Türkiye ilk kez temsil edilecek. Festivale davet edilen koreograf McMillen, "Mahrem" isimli dans gösterisinde Müslüman kadının bedenini ele alacak 

Yasemin Bay 

Venedik Bienali kapsamında düzenlenen 3. Uluslararası Çağdaş Dans Festivali'nde Türkiye bu yıl ilk kez temsil edilecek. Ünlü Brezilyalı koreograf İsmael Ivo'nun direktörlüğünde, "Body Attack" teması altında düzenlenecek olan festivale Türkiye'yi temsil etmek üzere Yıldız Teknik Üniversitesi Modern Dans Programı kurucusu ve yürütücüsü aynı zamanda da İstanbul Devlet Opera ve Balesi koreografı Geyvan McMillen davet edildi. Festivalde, Tan Temel, Nurhan Nebioğlu, Ayrin Ersöz ve Sernaz Demirel'den oluşan dansçı ekibi, Geyvan McMillen'ın koreografisini yaptığı "Mahrem" adlı bir dans performansı sunacak. Performansta Müslüman kadının bedeni ele alınacak. 
Uluslararası Çağdaş Dans Festivali'nde ilk kez temsil edileceğiz. Festivale nasıl davet edildiniz 
Festivalin direktörü İsmael Ivo'nun, Nisan 2004'te CRR Dans Tiyatrosu olarak "Çıplak Hamlet" adlı eserini oynamıştık. Onun eserinin yanı sıra benim de "Benim Akdenizim" isimli bir eserim sahnelenmişti. Ivo bunları izledi ve sanıyorum o eserdeki bazı temalar dikkatini çekti. Benim yaptığım işi biliyordu ve bu yıl "Body Attack" Vücut Saldırısı temalı festivalde bizi de görmek istedi. Benden Müslüman kadının bedeni üzerine bir performans hazırlamamı istedi. 
Nasıl bir performans sergileyeceksiniz 
Benden istenen "Müslüman olmamıza rağmen nasıl dans edebiliyoruz " sorusuna bir cevaptı. Ben dedim ki biz laik bir ülkeyiz ve sanatımızı rahatlıkla icra edebiliyoruz. Dansımla Müslüman bir ülke olarak dansa bakış açımızı ve kadının durumunu anlatıyorum. Kadın olarak bu işin içindeyim, kadın olarak dansı icra ediyorum ve koreografimi yapıyorum. Türkiye'de kadının örtünme ve örtünmeme durumu üzerine bir konsept geliştirdim. Ben orada Müslüman kadının bedenini temsil edeceğim ve anlatacağım. "Mahrem" de bu temadan hareket ediyor. 

Girişimler artmalı 
Yıldız Teknik Üniversitesi'nde Modern Dans programını başlattınız. Modern dans alanında en yetkin isimlerden birisiniz. Türkiye'de modern dansın geldiği noktayı nasıl buluyorsunuz 
Bence iyi fakat yeterli gelişmeler olmuyor. İlk defa İstanbul'da belediyenin desteklediği Cemal Reşit Rey'de bir Dans Topluluğu kuruldu. Bu topluluk devlet balesinin dışında, kurum içinde kurulmuş ilk dans topluluğu. Bu çok önemli bir girişim. Devlet desteğiyle girişimlerin çoğaltılması lazım. Bizdeki modern dansı Batı ile kıyasladığım zaman dans alanımız zayıf kalıyor. Yapım ve olayı ortaya çıkarma açısından zayıfız. 


</TEXT>
</DOC>
