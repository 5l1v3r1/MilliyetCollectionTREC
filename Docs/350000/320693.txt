<DOC>
<DOCNO> 320693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/soneko32.html </URL>
<DATE> 2005/03/04/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Prof.Dr. Yeldan Türkiye'nin sorunu cari işlemler açığı 
</HEADLINE>
<TEXT>

     Bilkent Üniversitesi Ekonomi Bölümü Öğretim Üyesi Prof. Dr. Erinç Yeldan, Türkiye'nin şu anda gündemindeki sorunun borçların ödenmesi değil, ''cari işlemler açığı ile kamu maliyesindeki borç yükünün yarattığı kırılganlık'' olduğunu söyledi. 
     Prof. Dr. Yeldan, düzenlediği basın toplantısında, Bağımsız Sosyal Bilimciler İktisat Grubu tarafından hazırlanan ''2005 Yılı Başında Türkiye'nin Ekonomik ve Siyasal Yaşamı Üzerine Değerlendirmeler'' konulu raporu açıkladı. 
     Prof. Yeldan, IMF ve Dünya Bankası DB eşliğinde şekillenen iktisat politikalarının, toplumsal yapının bütününde ''dönüştürücü etkiler'' yarattığını kaydetti. 
     Gazetecilerin sorularına da yanıtlayan Prof. Yeldan, ''cari işlemler açığı finanse ediliyor'' yönündeki ifadelerin mutlu haber olarak verildiğini, halbuki problemin cari işlemler açığının finanse edilme sürecinde yaşandığını, bunun ''borca dayalı sıcak parayla'' finanse ediliyor olmasının ise sorunun tamamen kendisini oluşturduğunu kaydetti. 
     Türkiye'deki borç stokunun milli gelire göre düşmesinin yapay bir görüntü olduğunu iddia eden Prof. Yeldan, faiz dışı fazla uygulamasına, Merkez Bankası'nın 'örtülü enflasyon hedeflemesine' rağmen bu borç oranının düşürülemeyişinin, maliye politikalarında ciddi bir sorun bulunduğu anlamına geldiğini iddia etti. 
     IMF ile yeni stand-by çerçevesinde sessiz-sedasız bir mutabakat gerçekleştirildiğini, bu mutabakata göre Türkiye'nin 2005-2006'da vadesi dolan borcunun 2007 sonrasına ertelendiği ve 10 milyar dolarlık da yeni kredinin söz konusu olduğunu belirten Prof. Yeldan, ''IMF bunu nasıl sineye çekecek göreceğiz. Bu basit bir iktisat olayı değil, mutlaka bunun siyasi bağlantısı olacaktır'' dedi. 
     
     CARİ İŞLEMLER AÇIĞI 
     Prof. Yeldan, Cari işlemler açığının yarattığı kırılganlıkların önüne geçilmesi gerektiğini vurgularken, şöyle devam etti 
     ''Türkiye'nin şu anda gündemindeki sorun borçların ödenmesi değil, cari işlemler açığı ve kamu maliyesindeki borç yükünün yarattığı kırılganlıktır. İstihdamsız ve spekülatif büyümenin yarattığı sorunlardır. Borç sorunu bu veriler ışığında Türkiye'nin gündemine gelecektir.'' Kısa vadeli sermaye girişlerine, çıkışla ilgili sınırlamalar getirilmesinin tartışılabileceğini bildiren Prof. Yeldan, şu anda fırsat varken bu adımın atılması gerektiği, aksi durumda para çıkarken önlemin çok rasyonel olmayacağını kaydetti. 
     Merkez Bankası'nın kendisini artık makro ekonomik gerçekleşmelerden uzaklaştırarak, ''döviz kuru piyasanın sorunudur'' demesinin ise istikrar meselesine havlu atması anlamına geldiğini ifade eden Prof. Yeldan, MB'nin daha aktif bir döviz politikası izleyebileceğini söyledi. 
     Prof. Yeldan, MB'nin bağımsız olmasının enflasyon dışında hiç bir şeyle uğraşmayacağı anlamına gelmediğini anlatırken, ''makro istikrar bir takım çalışmasıdır. MB'nin böyle bir lüksü olmadığı kanaatindeyiz'' dedi. 
     Kısa vadeli sermaye giriş ve çıkışına da değinen Prof. Yeldan, bunu engelleyebilmek ve caydırabilmek için, Şili ve Malezya'da olduğu gibi ''işlem vergisi'' benzeri vergiler konulabileceğini kaydetti. 
     
     RAPORDAN... 
     Prof. Yeldan'ın açıkladığı raporda ise Uluslararası ve yerel sermayenin günümüzde IMF ve DB güdümünde uyguladıkları programın, ''emekçi sınıfların tüm geçmiş edinimlerini adım adım veya belli konjonktürlerde hızla tasfiye etmeyi amaçladığı, ayrıca Türkiye ekonomisinin kısa dönemli geleceğinin, uluslararası finans kapitaline teslim edildiği'' öne sürüldü. 
     Bu durumun ekonomiyi sistematik olarak kırılganlaştırdığı ve potansiyel krizlere yatkın hale getirdiği belirtilen rapora göre, 1980'li yılların başında Türkiye gibi çevre ekonomilerinin çoğu, IMF ve DB güdümlü ''istikrar ve yapısal uyum'' programlarıyla şekillendi. 
     Raporda, Türkiye'nin uluslararası iş bölümünde 'ihracata dayalı büyüme stratejisi' doğrultusunda standart teknolojiler ve ucuz işgücüyle üretimde uzmanlaşmaya devam ettiği ifade edilirken, gerek 1999-2000 ve gerekse 2001-2004 alt dönemlerinde büyümenin kaynaklarının, tüketim harcamaları ve özel üretici kesimdeki stok artışları olduğunu, stok artışlarının büyüme aritmetiğinde bu kadar etkili bir öğe haline dönüşmesinin akla yakın bir iktisadi açıklaması bulunmadığı vurgulandı. 
     
     İŞSİZLİK SORUNU 
     İşsizlik sorununa da değinilen rapor uyarınca işsizlik, 2004 yılı boyunca Türkiye ekonomisinin çözüm bekleyen sorunlarından biri olmaya devam etti, işsizlik oranı 2001 krizi sonrasındaki düzeyini korudu ve 2002'den 2004 sonuna kadarki oniki çeyrek dönemin sadece 5'inde pozitif istihdam yaşandı. 1980 sonrasında Türkiye ekonomisinde ücret ve üretkenlik artışları arasındaki kopukluk, 2000-2004 yılları arasında da sürdü. 
     Rapora göre Türkiye, 2003'ten bu yana yurt dışından önemli miktarda spekülatif finansal akım çekmeye devam etti. OECD ülkelerinde ortalama faiz oranları yüzde 4-5 düzeyinde seyrederken, Türkiye, küresel finans piyasalarına yüzde 30'a yakın düzeyde bir spekülatif finansal getiri sunması sonucunda, ''sıcak'' nitelikli finansman olanaklarına kavuşabildi. 
     Bu biçimde uyarılan sıcak para akımlarının Türkiye para piyasasında bir döviz bolluğu yaşatmasının kaçınılmaz olduğu belirtilen raporda, şöyle denildi 
     ''Böylece Türk Lirası TL yabancı paralar karşısında aşırı değerli konuma sürüklenmektedir. Yüksek reel faizlerin başı çektiği finansal arbitraj getirisine dayalı spekülatif sermaye girişleri sonucunda yaşanan döviz bolluğu, bir yandan ithalat hacmini uyarıp dış ticaret ve cari işlemler açıklarına yol açarken, bir yandan da hükümetin TL cinsinden dış borç yükümlülüklerini geriletmektedir. 
     Dolayısıyla, son derece hassas spekülatif dengelere dayalı bu tür döviz girişlerine dayanan bir büyüme konjonktüründen geçen Türkiye, bir yandan da işsizliğin geriletilemediği ve reel ücret düzeyinde 2001-2002 yıllarında gerçekleşen çöküntünün hala süregeldiği bir ekonomik süreç sergilemektedir. Bu özellikleriyle Türkiye'nin büyüme olgusunu spekülatif-yönlü büyüme olarak da nitelemek mümkündür.'' Raporda, bu aşamada IMF'nin eski ve yeni mali destek programları ile DB'nin yapısal uyum amaçlı kredilerinin gerçek niteliğinin doğru tespit edilmesi gerektiği ifade edilirken, bu programların, toplumun en temel ihtiyaçlarını ulusal ve uluslararası sermayenin sömürüsüne açmayı hedefleyen, neo-liberal projenin bir uygulaması olduğu savunuldu. 
     Türkiye'nin yüksek cari işlemler açığına da değinilen raporda, bu rakamın 2003 yılında toplam 6.6 milyar dolar, 2004 yılında ise toplam 15.6 milyar dolar olduğu kaydedildi. 
     
</TEXT>
</DOC>
