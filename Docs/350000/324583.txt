<DOC>
<DOCNO> 324583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonyas20.html </URL>
<DATE> 2005/03/17/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Sertleşme sorunu yaşayan erkekler doktora gitmiyor... 
</HEADLINE>
<TEXT>

     İstanbul Üniversitesi İÜ Cerrahpaşa Tıp Fakültesi Öğretim Üyesi Prof. Dr. Emre Akkuş, sertleşme sorunu yaşayan erkeklerin, yanlış anlaşılma korkusuyla tedavi yöntemlerini araştırmadığını ve bu nedenle önemli sorunlar yaşandığını söyledi. 
     CNR Expo Center'deki 20. Avrupa Üroloji Kongresi'nde, Bayer'in cinsel fonksiyon bozukluklarına ilişkin yaptığı araştırmanın sonuçları, Prof. Dr. Akkuş, Kanada'daki Western Ontario Üniversitesi'nden Prof. Dr. William Fischer ve İngiltere'nin St. James Üniversitesi Hastanesi'nden ürolog Ian Eardley'in katıldığı bir toplantıyla açıklandı. 
     Toplantıda konuşan Emre Akkuş, seks hayatının sağlıklı bir hayatın önemli parçası olduğunu vurgulayarak, yaşanan cinsel sorunların sadece ait olduğu kişiyi değil, partnerini ve çevresini de olumsuz etkilediğini anlattı. 
     Akkuş, erkeklerin yaşadığı cinsel sorunların başında sertleşme sorununun geldiğini belirterek, ''Sertleşme sorunu yaşayan erkekler, yanlış anlaşılma korkusuyla doktora gitmiyor. Bu tür sorunları yaşayan erkekler, genellikle sorun başladıktan 5 yıl sonra doktora gidiyor. Bu süreçte de başka önemli sorunlar yaşanıyor'' dedi. 
     Sertleşme sorunu yaşayan erkeklerin önemli bir bölümünde depresyon, hipertansiyon ve kalp-damar rahatsızlıkları görüldüğünü belirten Akkuş, yaptıkları araştırmada, sertleşme sorunu yaşayan erkeklerin tamamına yakınının, ''bu rahatsızlıktan kurtulmak için her türlü fedakarlığa hazır olduklarını'' ifade ettiklerini kaydetti. 
     Akkuş, ''İyi bir seks hayatının sosyal hayat üzerindeki etkisine yüksek oranda olumlu yanıt geldi. Araştırmanın diğer bir sonucuna göre, sertleşme sorunu yaşayan erkeklerin yüzde 45'inde mutluluk azalıyor'' dedi. 
     
     WILLIAM FISCHER 
     Prof. Dr. William Fischer de sertleşme sorunuyla ilgili araştırmaların bugüne kadar sadece erkek üzerinde yapılmasından rahatsızlık duyulduğunu dile getirerek, ''Erkeğin sertleşme sorunu, sadece kendisi ve cinsel organı arasındaki bir sorun değil, eşi ve tüm çevresiyle ilgili bir sorun olarak ele alınmalıdır'' dedi. 
     Fischer, yaptıkları araştırmaya katılan kişilerin cinsel ilişki sıklıklarının ortalama haftada 1, ilişki için özellikle haftanın belirli bir gününü seçmeyenlerin oranının yüzde 70 olduğunu ve yine bunların 3'te 1'inin ilişki için günün belli bir saatini seçmediklerinin ortaya çıktığını kaydetti. 
     Araştırmaya göre, ilişkiye karar vermenin de düzensiz olduğunu ifade eden Fischer, katılımcıların yüzde 60'ının ilişkiden ortalama 1 saat önce karar verdiğini ve ilaç tedavisi isteyenlerin büyük bir kısmının, kullanacakları ilacın hızla etkisini göstermesi ve etkisini 6 saat sürdürmesi beklentisi içinde olduklarını söyledi. 
     Fischer, araştırmaya katılan erkeklerin eşlerine de ulaştıklarını ve erkeğin yaşadığı sorunun kadın üzerindeki etkisini araştırdıklarını belirterek, ''Sertleşme sorunu yaşayan erkeklerin eşlerinde cinsel istek, bu sorundan sonra yüzde 50 oranında düşüyor ve orgazm onlar için olağanüstü bir olay haline geliyor'' dedi. 
     Erkeklerin cinsel sorunlarını konuşmaktan da kaçındığına değinen William Fischer, ''Erkekler, çözüm aramak bir yana, cinsel sorunlarını konuşmaya bile çekiniyorlar. Sertleşme sorununu anlatan erkekler de eşlerini kaybetmekten korktuğu için çözüm arayışına giriyor'' dedi. 
     
     IAN EARDLEY 
     Ian Eardley ise, 2001 ve 2004 yıllarında, 7 ayrı ülkede, 20-75 yaş grubu erkekler üzerinde yaptıkları iki ayrı araştırmanın sonuçlarını karşılaştırmalı şekilde anlatarak, son araştırmada, sertleşme sorununun yüzde 40 oranında artış gösterdiğini tespit ettiklerini bildirdi. 
     Erkeklerin, yaşadığı sorun ciddi boyuta ulaştıktan sonra çözüm aramaya başladığını belirten Eardley, tedaviyi kabul eden erkeklerin de eşi, çevresi ve doktoruyla iletişimlerinin iyi olduğunun ortaya çıktığını söyledi. 
     Eardley, sertleşme sorunu yaşayan erkeklerin tedaviye başlamalarında eşlerinin tavsiyesinin de önemli etkisi olduğunu anlatarak, genellikle ilaç tedavisinin tercih edildiğini ve ilaçtan beklentiler arasında da herhangi bir yan etkisi olmamasının bulunduğunu sözlerine ekledi. 
     
</TEXT>
</DOC>
