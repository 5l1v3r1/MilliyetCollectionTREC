<DOC>
<DOCNO> 347998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonyas01.html </URL>
<DATE> 2005/06/01/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Sigaraya yılda 15 milyar dolar harcıyoruz 
</HEADLINE>
<TEXT>

     İbrahim ÖZÇEKİÇ DHA 

      ERCİYES Üniversitesi Tıp Fakültesi Göğüs Cerrahisi Anabilim Dalı öğretim üyesi ve Toraks Derneği Orta Anadolu Şubesi İkinci Başkanı Doç. Dr. Mehmet Bilgin, Türkiye’de sigara içen 17 milyon kişinin günde 40 milyon doları, yılda ise 15 milyar doları savurduğunu, sigaranın yol açtığı hastalıklar nedeniyle de yıllık ekonomik zararın 2.72 milyar dolar olduğunu kaydetti. 
     Doç. Dr. Mehmet Bilgin, 31 Mayıs Dünya Sigarasız Günü’ nedeniyle yaptığı açıklamada, kitlelerin sağlığını tehdit eden sigara tüketiminin mücadele edilmesi gereken en önemli sorunlardan biri olduğunu söyledi. Sigara ile mücadelede önemli adımlar atılmasına karşın, dünya genelinde sigara içen insan sayısının artmaya devam ettiğini dikkat çeken Doç. Dr. Bilgin, son verilere göre dünyada 1.3 milyar kişinin sigara içtiğini vurguladı. 
     Sigaradan ölen insan sayısının 4.9 milyon olarak saptandığını ifade eden Doç. Dr. Bilgin, sigara içicilerinin sadece yüzde 15’inin zengin ülkelerde, yüzde 85’inin ise gelişmekte olan ülkelerde yaşadığını belirterek şunları söyledi 
     Bundan dolayı da gelişmekte olan ülkeler tütün salgını tehlikesi ile karşı karşıyadır. Gelişmiş ülkelerde sigara içme oranlarının düşmesine rağmen, gelişmekte olan ülkelerde bu oranlar artmaktadır. Böyle giderse, gelecekte, gelişmekte olan ülkelerin en büyük sorunu tütün olacaktır.'' 
     
     TÜRKİYE VE SİGARA 
     Türkiye’de yetişkin nüfusun yaklaşık yarısının sigara içtiğine işaret eden Doç. Dr. Bilgin, Ülkemizde sigara içen 17 milyon kişi günde 40 milyon doları, yılda 15 milyar doları savuruyor. Bu 17 milyon kişinin 4 milyonu hayatından 7 yıl, 4 milyonu ise 22 yıl kaybederek ölecektir. Her yıl yaklaşık 100 bin kişi sigaraya bağlı hastalıklar nedeniyle yaşamını yitirmektedir'' dedi. 
     Sigaranın yol açtığı hastalıkların ülkemize verdiği yıllık ekonomik zararın 2.72 milyar dolar olduğunu vurgulayan Doç. Dr. Bilgin, Bu rakama iş gücü kaybı dahil değildir. Bu ekonomik kayıplar geliri bizim 10 katımız olan gelişmiş ülkeleri bile kaygılandırmakta iken, bizim gibi borç yükü olan bir ülkeyi çok daha ciddi önlemler almaya yöneltmeli ve ulusal tütün kontrolü devlet politikası olarak benimsenmelidir'' diye konuştu. 
     
</TEXT>
</DOC>
