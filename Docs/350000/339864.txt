<DOC>
<DOCNO> 339864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/soneko37.html </URL>
<DATE> 2005/05/05/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Türkiye'de internet kullanımı yüzde 8 
</HEADLINE>
<TEXT>

     Microsoft Ortadoğu ve Afrika Başkanı Emre Berkin, Türkiye’de internet kullananların oranının yüzde 8 olduğunu belirtirken, Mitsui Avrupa Başkanı Yasuo Hayashi, Türkiye’de bilişim teknolojilerinin devlet tekelinden kurtulması gerektiğini söyledi. 
     "Yarının Kurulması-Hedef 2023" ana temasıyla İstanbul’da başlayan Forum İstanbul’un "Küresel Bilgi Toplumu Deneyimleri ve Başarı Örnekleri" ana oturumunda söz alan Microsoft Ortadoğu ve Afrika Başkanı Emre Berkin, Türkiye’nin basım teknolojisini çok geç alması nedeniyle "endüstri devrimini" kaçırdığını kaydetti. "şimdi artık bilgi toplumunu ıskalamamalıyız, böyle bir lüksümüz yok" diyen Berkin, Türkiye’deki internet kullanımına ilişkin bilgiler verdi. 
     Berkin, Türkiye’de internet kullanımının yüzde 8, PC kullanımının ise yüzde 6 civarında olduğunu bildirdi. Ücretsiz e-posta hizmeti sunan Hotmail’i Türkiye’de 3 milyon kişinin kullandığını belirten Berkin, MSN Messenger kullananların sayısının ise geçtiğimiz yıla oranla 3 misli artarak 3.5 milyon kişiye ulaştığını söyledi. 
     
     "TÜRKİYE KURBAĞA GİBİ SIÇRAYABİLİR" 
     Mitsui Avrupa Başkanı Yasuo Hayashi de konuşmasında, Türkiye’deki reform sürecine değindi. Hayashi, hatırı sayılır reformların gerçekleştirildiğini belirterek, Türkiye’de bilişim teknolojilerinin devlet tekelinden çıkarılması gerektiğini kaydetti. Hayashi, "Türkiye telekom devriminde büyük adım atmak üzere, telekom sektörünü devlet tekelinden çıkarıyor" derken, bunun ekonomiye olumlu yönde etkisinin olacağına dikkat çekti. Japonya’nın ekonomik gerilemeden kurtulmasını telekomun devlet tekelinden çıkarılmasına bağlayan Hasayhi, Türkiye’nin yeni teknolojisi, iş dünyasındaki uzmanlığı ve rekabet gücüyle büyük avantajlarının bulunduğunu söyledi. Hayashi, bilgi yoğun teknolojilerini kullanarak Türkiye’nin bir kaç yıl içinde Japonya’nın düzeyine "kurbağa gibi sıçrayarak" gelebileceğini ifade etti. 
     
     "AB’YE BAKTIĞIMDA BAŞARISIZLIK GÖRÜYORUM" 
     Nokia Corporation Teknoloji Politikası ve Kurumsal İlişkilerden Sorumlu Başkan Yardımcısı Erkki Ormala da yaptığı konuşmada, bugünün dünyasında, zengin çevrelerin gelişmekte olan ve patlama yapan ülkelere yatırım yaptıklarını söyledi. 
     Ormala, ekonomilerinde patlama yaşayan ülkelerde, doğru ve yararlı fonlamalar verimli pazar koşulları yatırımcıları çeken özel sektör işbirliğinin bulunduğunu kaydetti. Nokia’nın 1.8 milyar abonesinin bulunduğunu, her yıl 300 bin yeni abone elde ettiğini bildiren Ormala, Nokia’nın stratejisini sıçrama yapan ülkelerin deneyimlerini göz önünde bulundurarak oluşturduğunu bildirdi. Ormala, ihtiyaca göre cevap verdiklerini vurgulayarak, "Kurbağa gibi ileri sıçramak sadece hükümetin tek başına yapacağı bir şey değil, bir sürü aktörlere ihtiyacı vardır" diye konuştu. "AB bana göre sürekli değildir. AB’ye baktığımda başarısızlık görüyorum" diyen Ormala, Avrupa’nın Lizbon Stratejisi’ni verimli hale getirirken AB içinde bürokrasinin gelişmesine yol açtığını söyledi. Her ülkenin kendi yolunu bulabileceğini ve kendi stratejisini geliştirebileceğini söyleyen Ormala, Türkiye’nin kurumsal yapıları kurması gerektiğini kaydetti. 
     
</TEXT>
</DOC>
