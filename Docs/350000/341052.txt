<DOC>
<DOCNO> 341052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/dunya/adun.html </URL>
<DATE> 2005/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Bekliyorum 
</HEADLINE>
<TEXT>


ABD Başkanı, Moskova'da, 2. Dünya Savaşı'ndaki Sovyet zaferinin 60. yıldönümü törenlerinde karşılaştığı Başbakan Erdoğan'a Beyaz Saray davetini doğrudan iletti 

Cenk Başlamış - Moskova 


Başbakan Recep Tayyip Erdoğan'ın, 1 Mart 2003 tezkeresinin reddi ve bunu izleyen gelişmeler sonucu ABD ile bozulan ilişkilerin onarılması amacıyla ABD Başkanı George W. Bush ile Washington'da yapmak istediği görüşmeye ilişkin Beyaz Saray'dan yakılan yeşil ışık, dün Moskova'da bizzat ABD Başkanı tarafından Erdoğan'a teyit edildi. 
Sovyetler Birliği'nin 2. Dünya Savaşı'nı Avrupa'da bitiren Berlin zaferinin 60. yıldönümü nedeniyle Moskova'da düzenlenen törenlere katılan liderler arasında yer alan Bush, Kremlin'deki resepsiyonda sohbet ettiği Erdoğan'a, "Sizi bekliyorum" dedi. Başbakan da, "Yakında geleceğim İnşallah" diye cevap verdi. 
Erdoğan, Türkiye'ye dönüşünde Esenboğa Havalimanı'nda yaptığı açıklamada, ziyaretin, "Haziranın ilk 15'i içerisinde" yapılacağını açıkladı. 

Sadece tokalaştılar 
Moskova'da 4 saat süren törenler boyunca 53 ülke liderinden 20'si ile görüşen, sohbet eden ya da tokalaşan Erdoğan'ın en ilginç karşılaşmalarından biri Ermenistan Devlet Başkanı Robert Koçaryan'la yaşandı. Kısa süre önce birbirlerine mektup yazan iki lider, tören öncesi Kızıl Meydan'daki tribünde karşılaştı. Erdoğan, kendisiyle göz göze gelmek için çaba harcayan Koçaryan'ın elini sıktı, ancak aralarında herhangi bir konuşma geçmedi. 

Putin'e sitem 
Moskova'daki törenler sırasında Başbakan, en kapsamlı görüşmelerinden birini, ev sahibi Rusya'nın Devlet Başkanı Vladimir Putin'le yaptı. İki lider, önce Türk Rus ilişkilerini ele aldı, ardından Karabağ sorununa değinerek Minsk Grubu'yla bağlantılı gelişmeleri konuştu. Ardından Erdoğan, Rusya Parlamentosu'nun Ermeni soykırımı iddiaları ile ilgili açıklamasını gündeme getirdi ve bunun kendilerini üzdüğünü belirterek, sitem etti. Putin, Başbakan'ı dinlemekle yetindi ve yorum yapmadı. Erdoğan, Polonya Devlet Başkanı Aleksander Kwasniewski'ye de benzer bir sitemde bulundu. 

Norveç'ten özür 
Erdoğan'ın görüşme fırsatı bulduğu Norveç Başbakanı Kjell Magne Bondevik ise, Erdoğan'ın ülkesine yaptığı ziyaret sırasında yaşanan olaylar nedeniyle özür diledi ve "Çıkan olayların bu güzel geziyi gölgelemesine üzüldüm" dedi. 

NOTLAR 

Vladimir Putin ve eşi Ludmilla Putina, törene katılan liderleri Kremlin'in girişinde karşıladı. Putin çifti, bir saate yakın süren karşılamanın büyük bölümünde yağmur altında bekledi.ABD Başkanı George W. Bush'un, karşılama sırasında Putin çiftiyle resim çekilirken, şemsiyesini silah gibi tutması gülüşmelere neden oldu.Ülkelerin alfabetik sıralamasına göre yapılan karşılamada Bush'un ardından sıra Başbakan Erdoğan'a geldi. Erdoğan, Bush'un tersine şemsiye kullanmadı.Meçhul Asker Anıtı'na çelenk konulması töreni sırasında Erdoğan anıta kırmızı karanfil bıraktı.Kremlin'deki yemekte Erdoğan, Hollanda Başbakanı Jan Peter Balkanende ve Azerbaycan lideri İlham Aliyev'in arasında oturdu. Masada Hollandalı bir gazi de yer aldı. Bu arada Aliyev, tören boyunca Ermenistan Başkanı Robert Koçaryan'la yan yana gelmemeye özen gösterdi. 

</TEXT>
</DOC>
