<DOC>
<DOCNO> 300108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/spor/spo04.html </URL>
<DATE> 2004/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatil harçlığı 1-5 
</HEADLINE>
<TEXT>


Trabzonspor, Antalya deplasmanında zorlanmadan galibiyete ulaştı, Türkiye Kupası'nda üçüncü tura adını yazdırdı. Tolga Seyhan 2 , Adem 2 ve Mehmet Yılmaz'ın golleriyle farkı yakaladı 


Üçüncünün peşinde 
SON iki yılın kupa şampiyonu Trabzonspor, Antalyaspor'u deplasmanda kolayca geçti, üçüncü tura yükseldi. Çok rahat bir maç çıkaran Bordo-Mavili ekip, 18 ve 21'de Tolga'nın iki kafa golüyle 2-0'ı yakaladı. 28'de ev sahibi, golcü ismi Taner'in sayısıyla umutlandı. Ancak 60'ta ve 81'de Adem'in iki şık golü farkı artırdı. 84'te Mehmet Yılmaz, kafa golüyle perdeyi kapattı. Yattara üç asist yaparak, beğeni topladı. 

Toraman beklentisi 

Trabzonspor, Beşiktaş'ın gözden çıkarması durumunda İbrahim Toraman'a talip olacak. Galatasaray'da gidecekler arasında yer alan Ümit Karan ise gelmek için mesaj gönderdi 


Sezon başı kaçmıştı 
BEŞİKTAŞ'TA İbrahim Toraman'ın gidecekler listesinde yer alması, Trabzonspor'u heyecanlandırdı. Sezon başında bonservisinin pahalı olması nedeniyle genç futbolcuyu Siyah - Beyazlılar'a kaptıran Bordo - Mavililer'in, İbrahim'e talip olacağı öğrenildi. Trabzonspor'un harekete geçmek için teknik direktör sorununun halledilmesini beklediği ifade edildi. 

Menajeri aradı 
CİM - BOM'UN gözden çıkardığı Ümit Karan da menajeri aracılığıyla Trabzonspor'a haber gönderdi. Bordo - Mavili yöneticileri arayan menajerin, "Ümit'i transfer etmek ister misiniz " dediği öğrenildi. Trabzonlu yöneticiler ise, transferlere yeni antrenörün karar vereceğini ifade etti. Ancak Ümit'in özel yaşamı, Bordo - Mavili camiayı düşündürüyor. 

Güneş yumuşadı yönetim rahatladı 

TRABZONSPOR'UN teknik direktörlük görevine getirmeyi düşündüğü Şenol Güneş'in yumuşaması, Bordo - Mavili yönetimi rahatlattı. Başkan Atay Aktuğ, "Güneş'in büyük ihtimalle kabul edeceğini düşünüyorum. Kararını bekliyoruz" dedi. Daha önce yönetici Murat Bozoğlu ile bir görüşme yapan Güneş'in birkaç gün içinde yeniden idarecilerle bir araya gelerek kararını açıklayacağı belirtildi. Şenol hocanın görevi kabul etmemesi halinde, yeni yönetim cuma akşamı yapacağı toplantıda antrenör konusunu ele alacak. 

'Kimseye bırakmayız' 

KARADENİZ ekibinin teknik patronu İhsan Derelioğlu, 2-1'den sonra maçı ciddiye alıp, kolay sonuca gittiklerini söyledi. Tecrübeli hoca, "Bir ara oyunu bırakır gibi olduk. Skor 2-1 olunca işin ciddiyetini anladık ve saldırdık. Trabzonspor son iki yılın kupa şampiyonu unvanını bu yıl da sürdürecektir. İyi yoldayız" dedi. Kulüpteki geleceği ile ilgili soru üzerine Derelioğlu, "İnisiyatif yönetim kurulunda. Her konuda kararlarını bekliyoruz" diye konuştu. Antalya'nın usta hocası Metin Türel ise, "Gücümüz bu kadar" ifadesini kullandı. 

Tolga için geliyorlar 

LUCESCU'NUN alınmasını istediği Tolga için Shakthar Donetsk yöneticilerinin pazartesi günü Trabzon'a geleceği öğrenildi. Ukraynalı yöneticiler, sezon başında alamadıkları milli oyuncuyu bu kez renklere bağlamayı hedefliyorlar. Bu arada Trabzon, devre arası nedeniyle 2 Ocak'a kadar tatile çıktı. 3 Ocak'ta toplanacak olan Bordo-Mavililer, kamp için Antalya'ya gidecekler. 


</TEXT>
</DOC>
