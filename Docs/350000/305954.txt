<DOC>
<DOCNO> 305954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/dunya/adun.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, PKK'lıları Irak'a verecek 
</HEADLINE>
<TEXT>


Ankara'daki üçlü toplantıda operasyon sözü vermeyen ABD, Irak'ta yakalanan PKK'lıların iadesi için de Türkiye'ye Bağdat adresini gösterdi 

UTKU ÇAKIRÖZER Ankara 


Kuzey Irak'taki PKK unsurlarının yok edilmesi için Türkiye, ABD ve Irak heyetleri arasında Ankara'da yapılan görüşmeler, örgütle mücadelenin bundan sonra Bağdat - Ankara ekseninde süreceğini ortaya koydu. ABD heyetinin "yakaladığımız PKK'lıları Irak'a teslim ederiz" mesajı üzerine Ankara, Irak yönetimiyle ikili işbirliğini geliştirecek girişimleri başlattı. 
Bugüne kadar sadece Türkiye ile ABD arasında yürütülen PKK'nın tasfiyesine yönelik görüşmeler, egemenliğin Iraklılara devredildiği gerekçesiyle Irak'ın da katılımıyla üçlü formata dönüştürüldü. Önceki günkü görüşmede, örgüt kamplarına askeri operasyon opsiyonunu, "zamanlamanın uygun olmadığı" gerekçesiyle ileriye atan ABD tarafı, Türkiye'nin diğer beklentilerinde ise topu Irak'a attı. ABD heyeti, örgüt yönetim kadrosunun tutuklanarak Türkiye'ye iade edilmesini isteyen Ankara'ya, "Biz sadece güvenlikten sorumluyuz. Oradaki siyasi sorumlu Irak. Yakalasak bile biz Irak makamlarına veririz. İade konusu, Türkiye ile Irak arasındaki bir konu" mesajı verdi. 

Türkiye, Bağdat'tan istedi 
Irak yönetimi ile işbirliğini geliştirme girişimlerini başlatan Dışişleri Bakanlığı, Irak ile Türkiye arasında 1989'da imzalanan ve 1995'te yürürlüğe giren Adli Yardımlaşma ve Suçluların İadesi Anlaşması'na göre örgüt üyelerinin tutuklanarak Türkiye'ye iade edilmesini istedi. 
Türkiye'nin yakalanmasını istediği yaklaşık 150 PKK'lının listesinin de Irak'a iletilmesi bekleniyor. İadesi istenenler listesinde, Osman Öcalan ve grubunun da yer aldığı öğrenildi. 

Abizaid'den Türkiye'ye PKK ile savaşmayacağız 

SEMA EMİROĞLU New York 


Ortadoğu'daki ABD kuvvetlerinin komutanı General John Abizaid'in, Ankara'ya, "Kuzey Irak'ta üslenen PKK'lı teröristlere karşı savaşmak için asker ayıramayacağını" bildirdiği haber verildi. 
ABD'nin etkili gazetelerinden New York Times'ın, "ABD Türklere Kürtlerle savaşmayacağını söylüyor" başlıklı haberine göre, Abizaid, "Hepimiz şunu anlıyoruz ki, askerlerimizin Irak güvenlik kuvvetleriyle birlikte orada yapacağı çok iş var ve PKK ile zaman içinde uğraşmak zorunda olduğumuz konusunda mutabıkız" dedi. İstanbul çıkışlı haberde, generalin açıklamasının, diğer Amerikalı yetkililer tarafından geçen yıl verilen güvencelerden çok az farklılık gösterdiği belirtildi. 



</TEXT>
</DOC>
