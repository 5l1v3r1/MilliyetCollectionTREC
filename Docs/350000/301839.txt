<DOC>
<DOCNO> 301839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sondun35.html </URL>
<DATE> 2004/12/29/ </DATE>
<TIME> 19.54 </TIME>
<AUTHOR>  </AUTHOR>
<HEADLINE>
İsveç'te yas var... 
</HEADLINE>
<TEXT>

     Hint Okyanusu'nda depreme yakalanan 1500'ün üzerindeki İsveçliden hala haber alınamıyor. 
     Çok sayıda İsveçli turistin ölmüş olabileceğini açıklayan İsveç Başbakanı Göran Persson 1 Ocak'ı ülkede ulusal yas günü ilan etti. 1 Ocak'ta bütün bayraklar yarıya inecek. 
     Dışişleri Bakanı Laila Freisvalds'in, dün akşam Tayland'a gitmesinden sonra bugün akşamüstü basın toplantısı düzenleyen İsveç Başbakanı Göran Persson, çok sayıda İsveçlinin hayatını kaybetmiş olabileceğini açıkladı. Depremi ''çağımızda yaşanan en büyük felaket'' olarak tanımlayan Persson, yaralılar için sağlık yardımına gereksinim duyulduğunu açıkladı. 
     Deprem bölgesinde bulunan çok sayıda İsveçli turistten haber alınamadığını hatırlatan Persson, çok sayıda ölü olabileceğini, ancak kayıpları bulmak için çaba harcadıklarını kaydetti. Tayland hükümetiyle de ölülerin kimlik tespiti yapılmadan yakılmaması için anlaşma yapmaya çalıştıklarını belirten Persson, ölü ya da yaralı bütün İsveçliler'in İsveç'e getirileceğini söyledi. 
     Persson, 1 Ocak'ı ulusal yas günü ilan ettiklerini bildirdi. İsveç resmi makamları, depremde ölen İsveçli turist sayısını tam olarak açıklama yerine ''çok çok fazla'' demekle yetiniyor. 
     İsveçliler, hükümeti, deprem bölgesine zamanında yardım göndermemekle suçluyor. 
     
</TEXT>
</DOC>
