<DOC>
<DOCNO> 341989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sontur29.html </URL>
<DATE> 2005/05/12/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
İDO'dan Şile'ye deneme seferi... 
</HEADLINE>
<TEXT>

     İstanbul Deniz Otobüsleri İDO A.Ş, yeterli yolcu talebi olması halinde yaz aylarında Şile’ye haftada bir gün sefer düzenleyecek. 
     Sokullu Mehmed Paşa adlı deniz otobüsüyle, yaz aylarında Şile’ye gerçekleştirilmesi planlanan seferlerin ön hazırlığını yapmak amacıyla, İDO Genel Müdür Yardımcısı Fuat Gedik’in de aralarında bulunduğu yetkililerle Şile’ye deneme seferi düzenlendi. 
     Şile’de, Belediye Başkanı Can Tabakoğlu ve Şileliler tarafından karşılanan Sokullu Mehmed Paşa deniz otobüsü, burada yaklaşık 2 saat kaldıktan sonra İstanbul’a dönüş yapan yaklaşık 100 kişiyi de alarak 1.5 saatlik yolculukla Üsküdar ve Yenikapı iskelelerine vardı. 
     Fuat Gedik, AA muhabirine yaptığı açıklamada, deneme seferiyle mesafe, deniz durumu ve maliyet unsurlarının gözlemlendiğini belirterek, Şile’ye yaz aylarında haftada bir gün olmak üzere sefer düzenlenmesinin planlandığını bildirdi. 
     Gedik, deniz otobüslerinin kapasitelerinin 400 kişi olduğunu, sefer yapılan noktalarda yüzde 50 gibi bir doluluk oranı beklediklerini kaydederek, "Kar gayesi yok, ama zarar da etmemesi gerekir" dedi. 
     Fuat Gedik, "www.ido.com.tr" web adresinden Şile’yle ilgili anket düzenlediklerini ve anketle yolcu talebi ile eğilimlerin belirlenmesinin amaçlandığını bildirdi. 
     
</TEXT>
</DOC>
