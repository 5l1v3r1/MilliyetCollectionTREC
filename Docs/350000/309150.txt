<DOC>
<DOCNO> 309150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun38.html </URL>
<DATE> 2005/01/25/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Alberto Gonzales'in Adalet Bakanı olması sakıncalı .. 
</HEADLINE>
<TEXT>

     Merkezi New York'ta bulunan İnsan Hakları İzleme Örgütü Human Rights Watch -HRW , yurtdışındaki Amerikan cezaevlerinde işkence yapılmasına yönelik politikanın hazırlanmasında rolü olduğu gerekçesiyle Alberto Gonzales'in ABD Adalet Bakanı olarak atanmasına karşı çıktı. 
     HRW'den yapılan yazılı açıklamada, ilk kez Amerikan hükümetinin bir üyesinin atanmasına karşı çıkıldığı belirtildi. 
     Açıklamada, 2 Kasım'da yeniden başkan seçilen ABD Başkanı George Bush tarafından atanan ve bu hafta Senato'dan onay bekleyen Gonzales'in, ''Amerikan cezaevlerinde mahkumlara karşı kötü muamele ve işkence yapılmasına yol açan politikaya yasal bir gerekçe temin edilmesinde kilit rol oynadığı'' kaydedildi. 
     Beyaz Saray'da hukuk danışmanı olduğu 2002'de Gonzales tarafından kaleme alınan notalarda, geleceğin Amerikan Adalet Bakanı, Bush'a Afganistan ve başka yerlerde yakalanan esirlerin Cenevre Konvansiyonu'nda öngörülen savaş esiri statüsünün koruyuculuğu altında bulunmamasını teklif etmişti. 
     
</TEXT>
</DOC>
