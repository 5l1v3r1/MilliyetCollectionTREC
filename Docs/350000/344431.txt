<DOC>
<DOCNO> 344431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/ekonomi/eko02.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'SSK ve Bağ - Kur prim affı olmayacak' 
</HEADLINE>
<TEXT>


Devlet Bakanı Ali Babacan Londra'da gazetecilere, AKP Hükümeti'nin SSK ve Bağ - Kur affı düşünmediğini söyledi. 

NEVSAL ELEVLİ Londra 

Ekonomiden Sorumlu Devlet bakanı Ali Babacan Londra'da yatırımcılarla görüştü. Madrid'den sonra Londra'da finans kuruluşu Morgan Stanley tarafından düzenlenen toplantıda yabancı yatırımcılarla bir araya gelen Babacan, yabancı yatırımın geçen yıl yüzde 45 oranında arttığını, 2005 yılının özelleştirmenin rekor yılı olabileceğini kaydetti. 
Babacan, Avrupa Birliği AB ile müzakere sürecinde Türkiye'nin yapacağı reformlarla kaybedeceği hiçbir şey olmadığını belirterek, "Kazanacağı çok şey vardır" dedi. Babacan, Türkiye'de yapılan reformların dış dünyadan empoze edilmediğini ve bunların dış dünya için yapılmadığını savunarak, "Ülkenin bunlara ihtiyacı var. Bu reformların sonunda Türkiye sofistike bir ülke haline gelecek. Kısacası bu müzakerelerde Türkiye'nin kaybedeceği bir şey yok bilakis çok şey kazanacağız" şeklinde konuştu. 

'Aflara karşıyız' 
Babacan, Bağ-kur ve SSK prim borçlarına ilişkin bir soruya ise, "prim borçlarının affedilmesi diye bir sey söz konusu değildir. Yasa genel kurulda görüşülecek, detaylara hakim değilim ancak hükümetin genel yaklaşımını biliyorum. Biz hükümet olarak asla borç affetmedik. Aflara karşıyız. Bu aslında Türkiye'de 18 kez başvurulmuş bir politik alışkanlıktı ama biz bunu hiç yapmadık. Asla da yapmayacağız. Çünkü borçlarını ödeyenlerle ödemeyenler arasındaki adaletin sağlanması gerekir" cevabını verdi. 
Babacan, emeklilik sistemi ve sosyal güvenlik konusuna ilişkin bir soruya ise , "Bu alanda radikal bir reform yapılacak. Bağ-kur, emekli sandığı ve SSK'nın bir çatı altında toplanılması düşünülüyor" dedi. Babacan, Abdullah Öcalan'ın yeniden yargılanması konusundaki soruya da, AIHM'in teknik kararının 2 yol içerdiğini, hükümet olarak bunlar üzerinde çalıştıklarını kaydetti. 




</TEXT>
</DOC>
