<DOC>
<DOCNO> 307831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sonspo01.html </URL>
<DATE> 2005/01/19/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Sıra dışı antrenör köpek yetiştiricisi oldu 
</HEADLINE>
<TEXT>

     PEKİN DHA 

      SPORCU yetiştirirken kullandığı kendine özgü tekniklerle atletizm dünyasının en ilginç isimlerinden biri olan Çinli Ma Junren, Tibet Mastifi yetiştiriciliğine başladı. Ma, geçen ay artık atletizm antrenörlüğü yapmayacağını açıklayarak emekliye ayrılmıştı. 
     Çince adı 'Zangao' olan Tibet Mastifi cinsi köpekleri yetiştirerek geçimini sürdüren Ma Junren, eskiden Çin Spor Federasyonu'na bağlı Atletizm Antrenörlük Merkezi'nin başkanlığını yapıyordu, şimdiki sıfatı ise Çin Zangao Derneği Başkanı. Ma, başkanı olduğu dernek aracılığıyla Zangao türünün azalmasını önlemeyi hedefliyor. 
     
     EN İYİ MASTİFLERİ YETİŞTİRİYOR 
     Ma Junren'in bir yıl önce 20 milyon Yuan'lık yatırımla kurduğu 15 hektarlık çiftliğinde 100'ü yavru 220 Tibet Mastifi bulunuyor. Çiftlikteki Tibet Mastifleri en az 20-30 bin Yuana 3350-5000 YTL satılıyor. Ma'nın özel olarak kendi yöntemleriyle yetiştirdiği bazı Mastiflerin fiyatı ise 150 bin Yuan'ı 25 bin YTL buluyor. 
     Ma'nın çiftliğinde çalışan 10 yetiştiricinin tümü kadın. Köpek yetiştirme işini çok sevdiğini, zamanının çoğunu Pekin'in güneyindeki Daxing ilçesinde kurduğu çiflikte geçirdiğini söyleyen Ma, atletizmden hala kopmadığını ve özel dersler verdiğini de belirtti. Ma, "Eskiden en iyi atletleri ben yetiştiriyordum, şimdiyse en iyi Mastifleri ben yetiştiriyorum" diyor. 
     Çok güçlü ve soylu bir köpek cinsi olan Tibet Mastifi'nin ortalama ağırlığı 90-100 kiloyu buluyor. 13'üncü yüzyılda zamanın güçlü imparatoru Kubilay, Tibet platolarından topladığı 30 bin Tibet Mastifi'ni eğiterek, bir ordu haline getirtmiş ve Avrasya çapında yaptığı savaşlarda Tibet Mastifleri sayesinde büyük başarılar elde etmişti. 
     
     MA'NIN AİLE ORDUSU 
     Atletizm dünyasının sıradışı antrenörlerinden olan Ma Junren, özellikle 'Ma'nın Aile Ordusu' olarak adlandırılan özel atletler yetiştirmiş ve bu atletlerin 1990'lı yıllarda kırdıkları rekorlar atletizm dünyasını şaşırtmıştı. Ancak Ma'nın başarısı, doping söylentileriyle gölgelenmiş, Ma ve öğrencileri 2000 Sydney Olimpiyatları öncesinde takımdan çıkartılmıştı. 
     
     ATLETLERİNİ KAPLUMBAĞA KANIYLA BESLİYORDU 
     Öğrencilerine doping verdiği iddialarını sürekli yalanlayan Ma, Çin kırsalından güçlü fiziğe sahip kadınları seçerek, bunları yoğun bir çalışma temposuyla büyük atletlere dönüştürdüğünü söylüyordu. Atletleri, deniz seviyesinden yüksek bölgelerde çalıştıran Ma'nın diyet programı da ilginçti. Ma, atletlere, kaplumbağa kanı ve tırtıl yumurtası gibi ilgin 'besinler' içeren bir program uyguluyordu. 
     
</TEXT>
</DOC>
