<DOC>
<DOCNO> 346812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/ekonomi/eko06.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigarada ÖTV'ye yeni dilim önerisi 
</HEADLINE>
<TEXT>



Maliye Bakanlığı, bir süredir üzerinde çalıştığı sigaraya uygulanan Özel Tüketim Vergisi'ne ÖTV ilişkin kararname taslağına önümüzdeki hafta son noktayı koymaya hazırlanıyor. Bakanlık, şark tipi tütün kullanım oranına göre uygulanan üç vergi diliminin korunması şark tütünü kullanım oranlarının değiştirilmesini önerdi. 
Maliye Bakanlığı üst yönetimi ile Philip Morris, JTI, BAT, Tekel, Imperial Tobacco ve European Tobacco firmalarının üst düzey yöneticileri önceki gün akşam saatlerinde Bakanlıkta biraraya gelerek, yeni vergi sistemini ele aldı. Maliye kanadı, Türkiye'de sigaradaki fiyat aralığının fazla olmasından rahatsız olduğunu, aralığın Avrupa'daki gibi az olması gerektiğini bildirdi. Sigara ile ilgili vergi düzenlemelerinin çeşitli şekillerde suiistimal edildiğini ve dilimler arası geçişlerin sorun yarattığını da belirten Maliye yetkilileri, buna da kalıcı bir çözüm bulmak istediklerini ifade etti. 
Toplantıda Maliye tarafı, henüz kesinleşmemekle birlikte ağırlıklı olarak üçlü yapının oran ve maktu vergi değişiklikleriyle korunması görüşünü savundu. Maliyenin ağırlıklı olarak, şark tipi tütün kullanım oranına göre ilk dilimin yüzde 33 olarak korunması, ancak ikinci dilimin yüzde 33 ile yüzde 99 arasında, son dilimin de yüzde 100 olarak belirlenmesi üzerinde durdu. 

Paket başına 1.35 YTL 
Süren uygulamaya göre şark tipi tütün kullanım oranı yüzde 33'e kadar olan sigaralardan paket başına 1.35 YTL, yüzde 34 - 66 arasında olanlardan 80 YKr, yüzde 67 - 100 arasında olanlardan 37.6 Ykr vergi alınıyor. Bir üst düzey Maliye yetkilisi, bugünküne benzer bir yapı düşündüklerini, ancak şark tipi tütün oranı ile dilimlere uygulanacak vergi tutarlarında değişiklik olacağını belirterek, şu değerlendirmede bulundu 
"Sigara firmalarına önerimizi sunduk. Firmaların da görüşlerini aldık. Ancak bu nihai teklifimiz değil. Sanıyorum bir hafta içinde sigaraya uygulanacak yeni ÖTV düzenlemeleri konusundaki taslağımız son şeklini almış olur." 


</TEXT>
</DOC>
