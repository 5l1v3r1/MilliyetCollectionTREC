<DOC>
<DOCNO> 341148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun14.html </URL>
<DATE> 2005/05/10/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Liberation Dikkat, referandum sağlığa zararlıdır 
</HEADLINE>
<TEXT>

     BBC 

Fransız Liberation gazetesi, bugünkü sayısında devam eden referandum tartışmalarında espirili bir dilde Başbakan Jean-Pierre Raffarin'i tiye aldı. 
     Gazete, daha yeni safra kesesinden ameliyat olan Raffarin'ın sağlık problemleri acaba Fransız liderlerin bir yazgısı mı diye sormuş. 
     Liberation hatırlatıyor Avrupa Birliği'nin Maastricht Anlaşması Fransa'da referanduma sunulduğu yıl da zamanın Cumhurbaşkanı Mitterand prostat problemleri ile boğuşuyordu. 
     'Referandumların üzerine' diye yazıyor Liberation 'Sigaralarda olduğu gibi uyarı notu düşmeli dikkat sağlığa zararlıdır'. 
     'En azından' diye devam ediyor Fransız gazetesi, 'Başbakanın yatağa düşmesi evet cephesindekilerin kalbine biraz olsun su serpecektir'. 
     Liberation'a göre, kamuoyunun hiç tutmadığı bir liderin ortalarda görünmemesi, hükümetin evet kampanyasını olsa olsa güçlendirecektir. 
     
     Yokluğuyla faydalı bir lider 

     Fransız basını da şu sıralarda bir oylamayla meşgul tam 19 gün sonra yapılacak olan ve yalnız Fransa'nın değil bütün Avrupa Birliği'nin geleceğini ilgilendiren halkoylaması bu. 
     Fransızlar, yeni Avrupa Anayasasına ya 'Evet' diyecek, ya da 'Hayır'. 
     29 Mayıs'a doğru günler sayılırken, referandumdan hangi sonucun çıkacağı anketlerde belirsiz görünüyor. 
     Ama 'Hayır' cephesinin yakın zaman öncesine kadar önde gittiğini hatırlatalım. 
     
     Çekler hayretlere düştü 

     Öte yandan, Çek basınından Lidove Noviny, Fransa'daki referandum tartışmasını değerlendirirken, Çeklerin 'hayretlere düştüğünü' yazıyor. 
     Fransa'da yeni anayasaya karşı çıkanların, liberal ekonomiye fazla ağırlık verilmesinin sosyal devlet anlayışını zedelemesinden ve genişleyen bir Avrupa Birliği'nin zayıf bir birlik olmasından korku duyduklarını yazan Çek gazetesi, 'halbuki' demiş, 'Bizim ülkenin Avrupa kurumlarına şüpheyle bakanları ise bunun tam tersinin olacağını iddia ederek isyan ediyor'. 
     
</TEXT>
</DOC>
