<DOC>
<DOCNO> 333913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/spor/ykocaomer.html </URL>
<DATE> 2005/04/16/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
İşitme Engelliler Spor Federasyonu 
</HEADLINE>
<TEXT>



Bir süre önce gazetelerde "Sandviçli Şampiyonlar başlığı ile çıkan yazılarda işitme engelli sporcuların Melbourne'de sandviç yiyerek olimpiyat madalyası aldıkları yazılmıştı. Bu doğru değildi. Bir milletvekilinin araştırmadan, bilmediği konularda mecliste konuşmasının dışında ortada bir olay yoktu. 
İşitme Engelliler Spor Federasyonu Başkanı Oktay Aktaş da bunu bir basın bildirisi ile kamuoyuna duyurdu. Ancak bu duyurunun içinde önemli bir yanlışlık vardı. Federasyon Başkanı Oktay Aktaş, ödüllendirmenin mevcut yönetmeliklere göre yapıldığını, ancak genel müdür Mehmet Atalay'ın talimatı doğrultusunda İşitme Engelliler Spor Federasyonu'na ayrıcalık yapılarak, olimpik spor branşları ile aynı kategoride ödüllendirilmesi için çalışma başlatıldığını ve kısa süre içinde onanacağını belirtiyordu. 

Ne gerek var 
İşte bu spor adamı Oktay Aktaş'a yakışmadı. Çünkü, İşitme Engelliler Spor Federasyonu'na bir ayrıcalık falan yapılmadı. Gençlik ve Spor Genel Müdürlüğü'nün engelliler sporunu bilmeyen bürokratları, "Ödül Yönetmeliği"ni zamanında yanlış hazırladılar. Bu satırların yazarı da gerek mektupla, gerek buradaki sütunlarında bu yanlışlığı dile getirince hatalarını anlayıp işi düzelttiler. Yoksa Oktay Aktaş'ın belirttiği gibi, genel müdürün bir ayrıcalık falan yaptığı da yok. Ayrıca Oktay Aktaş'ın, Mehmet Atalay'ın kimseye ayrıcalık yapmayacağını da bilmesi gerekirdi. 
Bu tip düzeltmelerin, Sayıştay tarafından onaylanması, Bakanlar Kurulu'nun konuyu görüşüp kabul etmesi gibi işlemlere bağlı olması konunun çözümlenmesini uzattı. 
Anlayamadığımız, hiç ihtiyacı olmadığı halde, düzgün çalışan bir federasyon başkanının Genel Müdür Mehmet Atalay'a niçin böyle sempatik görünmek yolunda çaba göstermesidir. İşte Türk sporunun sancılarından, eksiklerinden bir tanesi de bu. Devletin, sporun patronu olmasının getirdiği rahatsızlıklar. En düzgün çalışan federasyon başkanlarından birinin bile her fırsatta Genel Müdürü pohpohlaması. Ne gerek var bu anlamsız davranışlara 



</TEXT>
</DOC>
