<DOC>
<DOCNO> 338622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/yazar/guclu.html </URL>
<DATE> 2005/05/01/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Karma eğitimden vaz mı geçilecek 
</HEADLINE>
<TEXT>


Başbakan Erdoğan, Milliyet yazarları ile görüşürken, kız liselerinin yeniden açılmasını istemiş. "Benim okuduğum dönemlerde kız liseleri de vardı. Aileler kızlarını buralara gönül rahatlığıyla gönderebiliyordu. Ama şimdi bunu gündeme getirmek bile sanki bir art niyet gibi algılanıyor. Karma da olsun, yeter ki çocuklarımız okusunlar. Seçenekleri artıralım. Bundan niye rahatsız oluyorsunuz" şeklinde konuşmuş. 
Türbandan sonra alın size yeni bir tartışma konusu daha. Şimdi yine eğitimin en temel sorunlarını bir yana itip karma eğitimi yeniden tartışma konusu haline getirirsek, hiç şaşırmayın. 
1739 sayılı Temel Eğitim Kanunu'nda "karma eğitim"e ilişkin madde şöyle "Okullarda kız ve erkek karma eğitim yapılması esastır. Ancak eğitimin türüne, imk n ve zorunluluklara göre bazı okullar yalnızca kız veya yalnızca erkek öğrencilere ayrılabilir." Karma eğitim tartışmaları, on yıl önce de yoğun bir şekilde yaşandı. Aslında bu temel hedef, Türkiye Cumhuriyeti kurulduğundan beri var. Ama İstanbul Erkek, Kabataş Erkek, Cağaloğlu Kız, Fatih Kız Lisesi gibi bazı okullar son yıllara kadar bu özelliklerini korumaya devam ettiler. Bunlar içerisinde yabancı okullar da vardı. Ama pedagojik açıdan gelinen son nokta, karma eğitimden yana ağır basınca, tüm bu okullar karma eğitime geçti. Önlerindeki kız ve erkek okulu ibareleri kaldırıldı. Örneğin İstanbul Erkek Lisesi, İstanbul Lisesi Cağaloğlu Kız Lisesi de Cağaloğlu Anadolu Lisesi oldu. 
Bazı askeri liseler ve hemşirelik okulları dışında imam hatipler de dahil tüm liselerde karma eğitime geçiş, sanıldığı gibi sancılı olmadı. Okullarının tarihsel özelliğini kaybetmesine karşı çıkan bazı protestolar yaşansa da, dünyadaki benzeri gelişmelere paralel olarak bizde de tümüyle karma eğitime geçildi. 
Hatta bu gelişim sürecine, bazı askeri okullar da ayak uydurdu ve onlar da kız öğrenci almaya başladı. 
Şimdi kız öğrencilerin okula gönderilmemelerinin gerekçesi olarak, karma eğitimi hedef göstermek ya da kız okulları yeniden açılırsa, okula devamları artacak gibi bir hava estirmek, hiç doğru bir yaklaşım olmaz. Dahası, bu tür bir geri dönüşün, beraberinde neler getireceği ve Türkiye'yi nasıl bir tartışmanın içerisine çekeceği de hiç belli olmaz. Başbakan Erdoğan'ın bu konuda samimi bir arayış içerisinde olduğundan kuşkumuz yok. Ama sütten ağzı yanan yoğurdu üfleyerek yermiş. Çok kolay değişecek bir ÖSS sisteminin, YÖK yasası kapsamına alınıp nasıl içinden çıkılamaz bir hale getirildiğini hepimiz gördük .. Biz yine asıl konumuza dönelim. 
Karma eğitime yönelik girişimler Tanzimat'la birlikte başladı. Cumhuriyet ilan edildiğinde ise resmi hale getirildi. Ama uygulaması zamanla gerçekleşti... 
İlköğretimde karma eğitimin yaygınlaşmasında bir sorun yaşanmadı. Ama liselerde özellikle de meslek liselerinde ayrıma gidildi. Okullar kız ve erkek sanat okulları diye iki farklı kulvarda yapılandı. 
Zamanla kadınlarımızın iş yaşamının içine daha aktif bir şekilde girmesiyle birlikte, erkek meslek liselerine kızların da alınması yönünde baskı grupları oluşmaya başladı. Elektrikten makineye, inşaattan bilgisayara kadar hemen her bölüme, kız öğrencilerin de alınması yönündeki istekler doruğa çıkınca, 1982'de, talep olması kaydıyla, endüstri meslek liselerinde karma eğitime izin verildi. Yani istek kızlardan geldi 1992'ye gelindiğinde ise kız ve erkek öğrencilerin bir arada öğrenim görmelerinin kişilik gelişiminden, akademik eğitimlerine kadar hemen her konuda karşılıklı katkı sağlayacağı öngörülerek, karma eğitimin yaygınlaştırılması kararı alındı. İstanbul Erkek Lisesi ve benzeri okulların karma eğitime geçişleri de bu dönemde gerçekleşti... 
Diğer ülkelerde durum ne Onu da önümüzdeki günlerde irdeleyeceğiz. 
Özetin özeti Eğitim ve kızlarımız, tartışma değil icraat istiyor .. 



</TEXT>
</DOC>
