<DOC>
<DOCNO> 338288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/ekonomi/eko05.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
144 odalı Divan City İstanbul açıldı 
</HEADLINE>
<TEXT>



Koç Holding şirketlerinden Divan'a bağlı Divan City İstanbul açıldı. 4 yıldızlı otel olarak tasarlanan Divan City'de, 27'si uzun süreli konaklamaya uygun residence tarzı suit olmak üzere toplam 144 oda bulunuyor. Toplantı odaları, fitness center, pub ve pastane gibi alanlara da sahip olan Divan City İstanbul'un hip otel yaklaşımına yakın mimarisi, ünlü mimar Hasan Mingü imzasını taşıyor. 

5 Divan oldu 
Divan City'nin önceki akşam yapılan açılışına katılan Koç Holding Başkanı Mustafa Koç, Divan City'nin, iş amaçlı İstanbul'a gelen insanlar için ihtiyacı karşılayabilecek kapasitede bir otel olduğunu belirtti. Koç, "Bir de bu yörede böyle bir otel yok. Böyle fırsatlar geldikçe hem İstanbul'da, hem Anadolu'da değerlendireceğiz" diye konuştu. 
Bugünkü otelle Divan otel sayısının 5'e yükseldiğini ifade eden Koç, yurtdışında Divan oteli düşünüp düşünmediklerinin sorulması üzerine, şu anda öyle bir projeleri bulunmadığını belirtti. Mustafa Koç, bir gazetecinin, "Ekonomi iyi gidiyor, yatırımlar hızlandı, nasıl değerlendiriyorsunuz " şeklindeki sorusu üzerine de şunları kaydetti 
"İyi gidiyor. Bakalım göreceğiz. Şimdilik bu kadar. Bu mali disiplin, bütçe disiplinine uymak çok önemli ki onu yapıyorlar. Geçen sene çok iyi bir seneydi. İnşallah bu sene de aynı olur. Fakat en büyük problem yine işsizlik. Bu da yüzde 11.4 seviyelerine çıkmış ilk üç ayda. Bunun üstesinden muhakkak gelmek lazım. Onun için de yatırımlara biraz hız vermek lazım, onun için de bu ortamı daha iyileştirmek lazım. Bu, bir tek yabancı yatırımcılar için değil, aynı zamanda yerli yatırımcılar için de geçerli." 


</TEXT>
</DOC>
