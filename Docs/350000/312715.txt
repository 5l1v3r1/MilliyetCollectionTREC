<DOC>
<DOCNO> 312715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sontur12.html </URL>
<DATE> 2005/02/05/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Yargıtay ''hastalıkta ve sağlıkta'' dedi Akıl hastası eşini boşayamazsın 
</HEADLINE>
<TEXT>

     Yargıtay, akıl hastası olan kocasına karşı açtığı boşanma davasını kazanan, ancak manevi tazminat talebi reddedilen kadının temyiz başvurusunda, eşin akıl hastası olması nedeniyle tazminat yükümlülüğünün bulunmadığına karar verirken, yerel mahkemenin çiftçileri boşamasını da yerinde bulmadı. 
     Yargıtay 2'nci Hukuk Dairesi, temyize konu olmayan yerel mahkemenin çiftleri boşama kararı konusunda, akıl hastası olan kocanın davranışlarının iradi olmadığı, eşlerin boşanamayacağı, boşanma talebinin reddedilmesi gerektiğini bildirdi. 
     Y.A., rahatsızlığı Adli Tıp Kurumu tarafından belirlenen akıl hastası eşi E.A'dan boşanmak için Kadıköy 2. 
     Aile Mahkemesi'ne başvurdu. Yerel Mahkeme, eşlerin boşanmasına karar verirken, kadının manevi tazminat talebini ise reddetti. Mahkemenin, manevi tazminat kararının temyiz edilmesi üzerine, dosya Yargıtay'a taşındı. 
     
     "BOŞANMA DAVASININ DA REDDİ GEREKİR" 

     Dosyayı inceleyen Yargıtay 2'nci Hukuk Dairesi, kocanın akıl hastası olduğunun Adli Tıp Raporu ile belirlendiğine dikkat çekti. 
     Karada, bu kapsamda, akıl hastası eşin Türk Medeni Yasası'nın 405'inci maddesi uyarınca kısıtlı olduğu belirtildi. Yargıtay, bu nedenle davalı kocanın davranışlarının iradi olduğunun söylenemeyeceğini belirterek, mahkemenin, verdiği boşanma kararının usul ve yasaya aykırı olduğunu, mahkemenin davayı reddetmesi gerektiğini kaydetti. 
     Yargıtay, dosyanın bu bölümünün temyiz edilmemesi üzerine, bu konuda karar vermedi, görüşünü bildirmekle yetindi. 
     
     "AKIL HASTASI EŞİN MANEVİ TAZMİNAT YÜKÜMLÜLÜĞÜ YOK" 

     Yargıtay kararında, akıl hastası eşin manevi tazminat ödeme yükümlülüğünün bulunmadığı belirtildi. 
     Kararda, manevi tazminatın ancak iradi davranışların söz konusu olduğu durumlar için düşünülebileceği belirtilerek, akıl hastası olan kişinin kusurundan bahsedilemeyeceği, bu nedenle manevi tazminat ödemekle yükümlü olmadığına karar verildi. 
     
</TEXT>
</DOC>
