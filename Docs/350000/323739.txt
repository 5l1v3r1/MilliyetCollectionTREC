<DOC>
<DOCNO> 323739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonspo19.html </URL>
<DATE> 2005/03/14/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Trabzonspor Yıldızlarımıza bir yabancı daha ekleyebiliriz... 
</HEADLINE>
<TEXT>

     Trabzonspor Yönetim Kurulu Üyesi Murat Bozoğlu, Brezilya ve Arjantin'de önde gelen oyuncuların transferi konusunda araştırmalarının olduğunu söyledi. 
     Brezilya'da daha önce transfer çalışmaları gerçekleştiren Bozoğlu, AA muhabirine yaptığı açıklamada, gelecek yılla ilgili transfer çalışmalarını sürdürdüklerini belirterek, ''Brezilya ve Arjantin'de önde gelen oyuncular konusunda araştırmalarımız var. Başka ülkelerden de olabilir. Direkt Trabzonspor'a katkı sağlayacak yabancı oyuncu almak istiyoruz'' dedi. 
     Fatih, Gökdeniz ve Yattara gibi yıldız oyuncularının bulunduğunu, Szmykowiak'ın da bu oyunculara eklendiğini ifade eden Bozoğlu, ''Şampiyon olmadan yıldızlarımızın başka bir takıma gitmesini istemiyoruz. Bunun yanında yıldızlarımıza bir yabancı daha ekleyebiliriz. Gelecek yıl için bir yabancı yıldız oyuncuyu kadromuza katabiliriz'' diye konuştu. 
     Türkiye Ligi'nde her zaman şampiyonluk hedefleyen bir kulüp olduklarını ifade eden Bozoğlu, şöyle konuştu 
     ''Şenol Güneş'i kulübe getirmekle önemli bir iş yaptık. Kendisine güveniyoruz ve onunla başarılı olacağımıza inanıyoruz. Avrupa'da başarılı olan bir takım oluşturmak amacındayız. Bunun için üzerimize düşeni yapacağız.'' 
     
     SZMYKOWİAK'A MİLLİ DAVET 
     Trabzonspor'un devre arasında kadrosuna dahil ettiği ve bordo- mavili takım forması altında ligde 3 gol atan Polonyalı oyuncu Miroslaw Szmykowiak, ülkesinin milli takımına davet edildi. 
     Szmykowiak, Polonya A Milli Futbol Takımı'nın 26 Mart'taki Azerbaycan ve 30 Mart'taki Kuzey İrlanda maçı kadrosunda yer alacak. 
     
</TEXT>
</DOC>
