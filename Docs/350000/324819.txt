<DOC>
<DOCNO> 324819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonspo10.html </URL>
<DATE> 2005/03/18/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Beşiktaş ile Trabzonspor yarın 95. randevuda... 
</HEADLINE>
<TEXT>

     Beşiktaş ile Trabzonspor, yarın BJK İnönü Stadı'nda yapacakları maçla birlikte, 95. kez karşı karşıya gelecek. 
     11 Ekim 1973 tarihinde Trabzonspor'un 2-0 galibiyetiyle başlayan 32 yıllık rekabette, bugüne dek yapılan 94 karşılaşmanının 38'ini Beşiktaş, 35'ini de Trabzonspor kazanırken, 21 maçta da taraflar birbirine üstünlük sağlayamadı. 
     Siyah-beyazlıların toplam 126 golüne, bordo-mavililer 104 golle karşılık verdi. 
     
     LİGDE TRABZONSPOR ÜSTÜN 
     Beşiktaş ile Trabzonspor arasında ligde yapılan maçlarda ise Karadeniz ekibi galibiyetlerde rakibine kılpayı üstünlük sağladı. 
     2 takım arasında yapılan 61 lig maçında bordo-mavililer 24, siyah-beyazlılar ise 23 galibiyet alırken, 14 karşılaşma da berabere sonuçlandı. 
     Ligde Beşiktaş'ın attığı 86 gole, Trabzonspor 69 golle karşılık verdi. 
     Sezonun ilk yarısında Trabzon'da yapılan karşılaşmayı evsahibi ekip, Gökdeniz'in golüyle 1-0 kazandı. 
     
     İSTANBUL'DAKİ MAÇLAR 
     Beşiktaş ile Trabzonspor arasında İstanbul'da yapılan maçlarda siyah-beyazlıların, rakibine karşı büyük üstünlüğü göze çarpıyor. 
     2 takım şimdiye dek İstanbul'da 47 kez karşı karşıya gelirken, siyah-beyazlılar 27, bordo-mavililer ise 8 kez sahadan galip ayrıldı. Taraflar, 12 maçta ise eşitliği bozamadı. 
     İstanbul'da Beşiktaş 79, Trabzonspor ise 28 gol attı. 
     
     İSTANBUL'DAKİ LİG MAÇLARI 
     ''Kara Kartallar'', İstanbul'da genel toplamdaki üstünlüklerini lig maçlarına da yansıttı. 
     Ligde 2 takım arasında İstanbul'da toplam 30 maç yapılırken, bunların 16'sını Beşiktaş, 7'sini ise Trabzonspor kazandı. 7 karşılaşma da berabere sonuçlandı. 
     Siyah-beyazlıların 51 golüne karşılık, bordo-mavililer yalnızca 21 gol atabildi. 
     
     FARKLI SKORLAR 
     Beşiktaş, Trabzonspor karşısındaki en farklı skorlu galibiyetini 20 Kasım 1993'te İstanbul'da yapılan lig maçında 7-1'lik skorla aldı. 
     Siyah-beyazlılar ayrıca, 2001-2002 ve 2003-2004 sezonlarında 5-0, 1994-1995 sezonunda da rakibini 4-0 yenerek, sahadan farklı skorlu galibiyetle ayrıldı. 
     Trabzonspor ise Beşiktaş karşısındaki en farklı skorlu galibiyetini, 7 Ağustos 1988'de Serdar'ın jübile maçında 4-1'lik sonuçla aldı. 
     
</TEXT>
</DOC>
