<DOC>
<DOCNO> 340980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonspo34.html </URL>
<DATE> 2005/05/09/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Galatasaray'da neşeli antrenman... Hakan Yakın İsviçre'ye gitti... 
</HEADLINE>
<TEXT>

     Galatasaray, Türkiye Kupası finalinde 11 Mayıs Çarşamba günü Fenerbahçe ile yapacağı maçın hazırlıklarını sürdürdü. 
     Florya Metin Oktay Tesisleri’nde, teknik direktör Gheorghe Hagi yönetiminde gerçekleştirilen basına kapalı antrenmanda, futbolcuların uzun bir çalışma yaptıkları açıklandı. 
     İlk bölümü fizik kondisyon, ikinci bölümü taktik ağırlıklı antrenmanda, oyuncuların son bölümde toplam 8 takım halinde ayak tenisi oynadığı bildirildi. 
     Özellikle ayak tenisi bölümünün oldukça neşeli geçtiği öğrenilen antrenmanda, Hakan Ünsal’ın da yer aldığı kaydedildi. 
     Yarın öğle saatlerinde kampa girecek olan Galatasaray, son çalışmasını karşılaşmanın oynanacağı Atatürk Olimpiyat Stadı’nda yapacak. 
     
     HAKAN YAKIN, İSVİÇRE’YE GİTTİ 
     Galatasaray’da, dünkü çalışmada kasığından sakatlanan Hakan Yakın İsviçre’ye gitti. 
     Hakan’ın kendi doktoruna tedavi olmak istediği ve teknik direktör Gheorghe Hagi’den izin alarak İsviçre’ye gittiği kaydedildi. 
     
</TEXT>
</DOC>
