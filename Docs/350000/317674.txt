<DOC>
<DOCNO> 317674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonyas06.html </URL>
<DATE> 2005/02/22/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
''Alo RTÜK, İbrahim Tatlıses, denizi kirletiyor'' 
</HEADLINE>
<TEXT>

     İbrahim Tatlıses klibinde denizi kirlettiği için vatandaşlar tarafından RTÜK'e şikayet edildi. RTÜK'e gelen şikayetler arasında, evlendirme programları nedeniyle "annesinin kafayı yediğini" iddia eden bir telefon da bulundu. Bir vatandaş ta Hristiyan radyolarına izin verenlere beddua için umrede gidip secdeye varacağını bildirdi. 
     Vatandaşlar Alo RTÜK 178 hattına 2005 yılının ilk haftalarında yine rekor sayı ve ilginçlikte şikayet yağdırdı. Özellikle evlendirme programlarının, erotik reklamların ve "Sihirli Annem" dizisinin yoğun olarak şikayet edilidiği 178 hattında, RTÜK daha müdahaleci olmaya davet edildi. 
     
     İBRAHİM TATLISES DENİZİ KİRLETİYOR ŞİKAYETİ 

     178 hattına İbrahim Tatlıses de şikayet edildi. 
     Şikayette, "İbrahim Tatlıses içki içiyor ve şişeyi denize atıyor. Gençlere ve çocuklara kötü örnek olan bu duruma engel olunmasını istiyorum. Denizler çöplük değildir" denildi. 
     
     UÇAN KAZI GERİ VERİN 

     Vatandaşlar, özellikle çocuk programlarında cinlerin ve şeytanların yer almasından rahatsızlık duyduklarını dile getirirken, "eski çizgi filmlerinizi geri verin" çağrısında bulunuldu. Şikayetlerde, evlendirme programları nedeniyle "annesinin kafayı yediğini" söyleyen bir izleyici de bulundu. Vatandaşların bazıları ise "Kadının Sesi" ve türevi programlar nedeniyle kızlarının artık evlenmek istemediğini belirtti. 
     
     "İLKOKULA GİDEN ÇOCUĞUM MİSYONER RADYOSU DİNLİYORMUŞ" 

     Bazı vatandaşlar da, özellikle Hristiyanlık propagandası yapılan radyoları eleştirerek RTÜK'ü daha etkin mücadeleye çağırdı. Bir vatandaş, "Sevinin RTÜK'çüler sevinin. Siz sevinin ama ben ve eşim sizlere beddua etmeye başladık bile. Nasipse sırf sizlere beddua etmek için ailecek Umre'ye gideceğiz. Kabe'nin karşısında ailecek secdeye varacağız ve sizin gibi düşünen medya mensupları ile devlet ve siyaset mensuplarına beddua edeceğiz. Uzun zamandır oğlum el radyosundan misyoner kanalını dinliyormuş meğer. Bu ilkokula giden bir çocuk" diyerek eleştirildi. 
     
     "İSKENDERUNLULAR AHMAK GİBİ GÖSTERİLİYOR" 

     Şikayetlerde "Indiana Jonies" de eleştiri konusu olurken, filmde İskenderunlular'ın fesli, şalvarlı ahmak tipler, Hatay'ın ise bağımsız bir devlet olarak gösterildiği, bunun Türk toplumuna hakaret anlamına geldiği belirtidi. 
     
     "BABA NE ZAMAN KÖPEK OLACAKSIN" ŞİKAYETİ 

     Sihirli Annem dizisi nedeniyle bir baba çocuğunun kendisine "Baba ne zaman köpek olacaksın " diye sorduğunu söyleyen bir babanın yanısıra, dizi çocuklara kötü örnek olduğu gerekçesiyle en çok şikayet alan programlardan biri oldu. 

     
</TEXT>
</DOC>
