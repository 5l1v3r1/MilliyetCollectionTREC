<DOC>
<DOCNO> 338220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur21.html </URL>
<DATE> 2005/04/29/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
12 yıllık yasadışı örgüt davaısnda 12 mahkumiyet kararı bozuldu 
</HEADLINE>
<TEXT>

     Yargıtay 9. Ceza Dairesi, yasadışı THKPC-Devrimci Sol örgütü adına 14 emniyet görevlisinin şehit edilmesi ve 2 kişinin öldürülmesi olaylarına ilişkin davada, 12 kişiye verilen mahkumiyet kararını, ''eksik soruşturma ve usul eksiklikleri'' nedeniyle bozdu. 
     AA muhabirinin aldığı bilgiye göre, 1993 yılında görülmesine başlanan ve 2 yıl önce kapatılan İstanbul 3 No'lu DGM'ce sonuçlandırılan davanın temyiz incelemesi tamamlandı. 
     Yargıtay 9. Ceza Dairesi'nin kararında, sanık Erkan Koç'a yönelik 9 eylemle ilgili olarak, başka dosyada yargılanan sanıkların ifadelerinin getirilerek hüküm kurulmamasının eksik soruşturma olduğu belirtildi. 
     Kararda, sanık Abdurrahman Kaykan hakkında Türk Ceza Kanunu'nun TCK ''anayasal düzeni zorla değiştirmeye'' iştirakten dava açıldığı belirtilerek, değişen suç niteliğine göre ek savunma hakkı tanınmadan hüküm kurulamayacağı anımsatıldı. 
     Kararda, sanık İbrahim Döğüş hakkında ''Anayasal düzeni silah zoruyla değiştirmeye teşebbüs'' suçu kapsamında Rıza Güneşer'in öldürülmesi ve Talat Ünlü'nün yaralanması eylemlerini katılmaktan dava açıldığı kaydedildi. Döğüş'ün, Güneşer'in öldürülmesi eylemiyle açılan davada beraat kararı verildiği ifade edilerek, bu davada mahkumiyet kararına bu eylemin esas alınamayacağı vurgulandı. 
     Kararda, bazı sanıklar hakkındaki hüküm de değişen yasaya göre yeniden değerlendirilmesi gerektiği belirtildi. 
     Kapatılan İstanbul 3 No'lu DGM, sanık Erkan Koç'u, TCK'nın 146 1. maddesi uyarınca, ''Anayasal düzeni silah zoruyla değiştirmeye teşebbüs etmek'' suçundan ağırlaştırılmış müebbet hapis cezasına çarptırmıştı. 
     Özden Bilgin, Erol Çam, Dursun Bütüner, İsmail Yiğit ve Yeşim Taciroğlu'na da aynı suçtan müebbet ağır hapis cezası veren mahkeme, Abdurrahman Kaykan ve Perihan Sürücü'ye de ''yasadışı örgüte üye olmak'' ve ''patlayıcı madde atmak'' suçlarından 20 yıl 6'şar ay ağır hapis cezası vermişti. 
     Sanıklardan İbrahim Döğüş, Alişan Yalçın, Rıza Demirel ve Caferi Sadık Gökçe'yi de ''yasadışı örgüte üye olmak'' suçundan 12 yıl 6'şar ay ağır hapis cezasına çarptırmıştı. 
     Sanıkların, 1991 yılında Bakırköy'de polis memuru Vehbi Erdoğan, 1993 yılında Kağıthane'de polis memurları Tevfik Ciğerci, Ali Cevat Yılmaz, Ömer Akkulak, Adem Başer ve Ercan Göztepe, 1991'de Ankara'da polis memuru Avni Doğan ve Fikret Vardarol, 1993 yılında İzmir'de polis memuru Altan Aydın, 1991 yılında Yenibosna'da polis memurları Selahattin Odabaş, Ertuğrul Sönmez ve Nurettin Sevimli, 1992 yılında Gaziosmanpaşa'da komiser Bülent Üstün ve bekçi Mücahit Ünlü'nün şehit edilmesi, vatandaşlar Rıza Güneşer ve Cemal Murat Soykök'ün öldürülmesi, komiser yardımcısı Hasan Hüseyin Gündoğdu'nun da yaralanması eylemlerini gerçekleştirdikleri öne sürülüyor. 
     
</TEXT>
</DOC>
