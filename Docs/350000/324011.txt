<DOC>
<DOCNO> 324011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko13.html </URL>
<DATE> 2005/03/16/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Edelman ABD'li girişimciler, Türkiye'ye yatırıma negatif bakıyor 
</HEADLINE>
<TEXT>

     Emine İNCE DHA 

      ABD Ankara Büyükelçisi Eric Edelman, Amerikalı girişimcilerin Cargill ve Motorola gibi Amerikan şirketlerinin Türkiye'de yaşadığı sıkıntılar nedeniyle Türkiye'ye yatırım yapmak istemediklerini söyledi. Edelman, ABD kamuoyunda oluşan bu olumsuz havayı değiştirmeye çalıştıklarını da kaydetti. 
     Çeşitli temaslarda bulunmak üzere dün Bursa'ya gelen ABD Ankara Büyükelçisi Eric Edelman, öğle yemeğinde biraraya geldiği Bursalı işadamlarıyla basına kapalı bir toplantı yaptı. Bursa Sanayici ve İşadamları Derneği BUSİAD üyelerinin Amerikalı girişimcileri, Türkiye'de yatırım yapmaya davet etmesi üzerine konuşan Büyükelçi Edelman, "Amerikan yatırımlarının, Türkiye'de çok başarılı örnekleri olduğu kadar, Cargill ve Motorola gibi büyük sorunlar yaşayan örnekleri de var. Cargill ve Motorola'nın yaşadıkları, ABD kamuoyu tarafından yakından takip ediliyor. Bu nedenle Amerikalı girişimciler Türkiye'ye yatırım yapmaya olumsuz bakıyor. Bizler iki ülke arasındaki ticari ilişikilerin artması için bu olumsuz havayı değiştirmeye çalışıyoruz'' dedi. 
     Edelman'ın ayrıca, endüstri bölgelerinden ABD'ye yapılan tekstil ihracatına koyduğu kotaları kaldırması yönündeki isteklere de "Bu politikacıların çözeceği bir sorun. Bu konuda bir yorum yapamıyorum'' yanıtı verdi. 
     Büyükelçisi Edelman'ın toplantıda gündeme getirdiği Cargill şirketinin, Bursa'nın Orhangazi İlçesi'nde, İznik Gölü yakınlarındaki mısır işleme tesisinin yapımı, birinci sınıf tarım arazilerine zarar verdiği ve fabrika atıklarının İznik Gölü'nü kirleteceği gerekçesiyle, çevrecilerin tepkisine neden olmuştu. Çevrecilerin İdare Mahkemesi'ne yürütmeyi durdurma talebiyle açtığı dava Danıştay tarafından da onaylanmıştı. Mahkeme'nin verdiği mühürleme kararına rağmen kapasite artırımına giden Cargill 2000 yılından bu yana üretimini sürdürüyor. 
     
</TEXT>
</DOC>
