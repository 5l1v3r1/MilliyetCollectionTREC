<DOC>
<DOCNO> 348334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sontur27.html </URL>
<DATE> 2005/06/02/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Yaza merhaba... Yağışlar gidiyor, güneş açıyor 
</HEADLINE>
<TEXT>

     Günlerdir yurdun tamamında görülen sağanak yağışlar, yarından itibaren doğu bölgelerimize kayıyor. Hafta sonu batı bölgelerimizde güneş açıyor, iç kesimlerde ise gökyüzü parçalı bulutlu... 
     Hava sıcaklığı yarından itibaren batı bölgelerimizde artacak, yağış alan yerlerde değişmeyecek. 
     Gün gün hava durumu şöyle 
     YARIN sürmekte olan sağanak yağışlar doğu bölgelerimize kayıyor. Doğu Akdeniz, İç Anadolu'nun doğusu, Doğu ve Güneydoğu Anadolu, Batı Karadeniz'in kıyısı ile Orta ve Doğu Karadeniz'de yağış var. Özellikle Doğu Karadeniz ile Doğu Anadolu'nun büyük bölümünde şiddetli yağmur bekleniyor, sel ve su baskınları yaşanabilir... Yağış almayan bölgelerimiz parçalı bulutlu. 
     CUMARTESİ günü Ege ve Antalya'da güneş yüzünü gösteriyor, Marmara, İç Ege, İç Anadolu'nun batısı ve Batı Karadeniz'in iç kesimlerinde gökyüzü parçalı bulutlu. Diğer yerlerde yağışlar devam ediyor. Eskişehir çevresinde öğleden sonra sağanak yağmur beklenirken, yağışlar özellikle Doğu Karadeniz ve Doğu Anadolu'da etkili olacak... 
     PAZAR günü ise Ege ve Antalya yine güneşli, Mersin, İç Anadolu'nun batısı, Batı Karadeniz'in iç kesimleri ve Marmara parçalı bulutlu. Diğer bölgelerde sağanak yağmur ara vermeden sürecek... 
     
</TEXT>
</DOC>
