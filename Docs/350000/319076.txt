<DOC>
<DOCNO> 319076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sonspo24.html </URL>
<DATE> 2005/02/27/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Beşiktaş - Sakaryaspor maçının ardından 
</HEADLINE>
<TEXT>

     Sakaryaspor'u olaylı maçta 2-1 yenen Beşiktaş, Birinci Süper Futbol Ligi'nde üstüste 8. galibiyetini aldı. 
     Rıza Çalımbay yönetimindeki 4. maçından da galibiyetle ayrılan Beşiktaş, yenilmezlik serisini ise 13 maça taşıdı. 
     Sezona çok kötü bir başlangıç yaparak taraftarlarını düş kırıklığına uğratan Beşiktaş, 8. haftadaki Trabzonspor yenilgisinin ardından ligde yenilgi yüzü görmedi. Trabzonspor deplasmanının ardından ligde yaptığı 13 maçın 11'ini kazanan, 2'sinde berabere kalan, topladığı 35 puanla bu periyottaki en başarılı takım unvanını alan ''Kara Kartallar''ın, 18. haftada 1-1 sonuçlanan Gençlerbirliği maçı, kural hatası nedeniyle 9 Mart'ta yinelenecek. 
     
     OLAYLAR 
     Karşılaşmanın son dakikaları gergin anlara sahne oldu. 
     Maçın hakemi Vedat Yüksel'in Beşiktaş lehine verdiği 2. penaltı kararı sonrası ortam gerildi. Yeşil-siyahlı futbolcular bu karara büyük tepki gösterirken, başta kaleci Şenol olmak üzere siyah-beyazlı oyuncularla tartıştılar. Carew'in golle sonuçlanan vuruşunun ardından, eski açık tribündeki Beşiktaşlı bazı taraftarların, kale arkasında ısınmakta olan Sakaryasporlu yedek oyuncularla diyaloğa girmesi, olayları da beraberinde getirdi. Bu sırada yaşanan kargaşaya stattaki özel güvenlik birimlerinin de katıldığı gözlenirken, maçın hakemi Vedat Yüksel, bir süre bekledikten sonra güvenlik önlemlerinin artırılması için maçı durdurarak, yardımcılarıyla birlikte soyunma odasına gitti. Yaklaşık 10 dakikalık aranın ardından sahaya çıkan hakemler, maçta kalan süreyi oynatıp karşılaşmayı bitirdi. 
     Bu arada yaşanan olaylar nedeniyle, hakem ve gözlemci raporuna göre Beşiktaş'a ceza gelebilecek. 
     
     BEŞİKTAŞ'IN LEHİNE 10. PENALTI 
     Sakaryaspor'u Carew'in penaltı golüyle 2-1 yenen Beşiktaş'ın bu sezon lehine 10. kez beyaz nokta gösterildi. 
     Ligde aleyhine de 8 penaltı kararı verilen siyah-beyazlılar, Sakaryaspor'u deplasmanda 4-1 yendikleri ilk yarıdaki maçta da Carew ile 2 penaltı golü kazanmıştı. 
     
     AHMET DURSUN'UN HASRETİ BİTTİ 
     Devre arasında Beşiktaş'a dönen Ahmet Dursun, uzun bir aradan sonra siyah-beyazlı formayı giydi. 
     Disiplinsiz davranışları nedeniyle geçen sezonun ortasında takımdan gönderilen Ahmet Dursun, Beşiktaş formasını en son 2003-2004 sezonunun 13. haftasında, Beşiktaş'ın cezası nedeniyle İzmir'de Konyaspor ile yaptığı lig maçında giymişti. 
     Öte yandan penaltı kaçırdığı maçta yine penaltıdan attığı golle takımını galibiyete taşıyan Carew, uzun bir aradan sonra gol attı. 
     
     ÇALIMBAY GOLLE TANIŞTI 
     Rıza Çalımbay yönetiminde, tekrarına karar verilen Gençlerbirliği maçı dışında ilk kez kalesinde gol gören Beşiktaş'ta, sakatlanarak oyundan çıkan Tümer Metin ise bu sezon 7. golünü attı. 
     Bu arada kulüp başkanı Yıldırım Demirören, mali kongrenin sonrasında maça gelmedi. 
     
</TEXT>
</DOC>
