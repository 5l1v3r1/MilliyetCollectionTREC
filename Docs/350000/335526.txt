<DOC>
<DOCNO> 335526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/soneko30.html </URL>
<DATE> 2005/04/21/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Şahenk Bankacılıktaki yabancı payı yüzde 40'lara çıkabilir 
</HEADLINE>
<TEXT>

     Doğuş Grubu Yönetim Kurulu Başkanı Ferit Şahenk, bankacılık sektörüne yabancıların girişine ilişkin olarak ''Türkiye artık küreselleşen bir ekonomi, globalleşmenin bir parçası ise bunlara çok doğal bakmak lazım'' dedi. 
     Konuya ilişkin gazetecilerin sorularını yanıtlayan Şahenk, Türkiye'de yeterli sermaye bulunmadığına işaret ederek, büyümesini finanse edecek kaynakların yurtdışından gelmesi gerektiğinin görüldüğünü söyledi. 
     ''Madem Türkiye böyle bir değişimden geçti, Türkiye bu tip ortama geldi, yabancıların gelmesini çok tabii karşılamak lazım'' diyen Şahenk, yabancıların Türkiye'nin potansiyeli için geldiğini vurguladı. 
     
     YABANCILARIN SEKTÖRDEKİ PAYI 
     Önümüzdeki dönemde yabancıların bankacılık sektörü içinde payının ne olacağına ilişkin beklentisinin sorulması üzerine de Şahenk, ''Rahatlıkla yüzde 40'lara çıkabilir'' dedi. 
     Türkiye'de ulusal bankalara da ihtiyaç bulunduğunu söyleyen Şahenk, ''Madem biz bu yolda Türkiye'yi dünyaya açtık, bundan korkmayalım. Türkiye'ye pozitif bakıyorlarsa bundan en iyi şekilde yararlanalım. Birkaç sene evvel Türkiye'ye niye bakılmıyor diye şikayet ediyorduk. Öz kaynaklarımıza, insanımıza, kültürümüze sahip çıkalım'' diye konuştu. 
     
     KAMU BANKALARININ SEKTÖRDEKİ YERİ 
     Şahenk, kamu bankalarının sektördeki rolüne ilişkin olarak da, Türkiye'nin geçiş sürecinde kamu bankalarının da yapmaları gereken rolü yapacaklarını, ileride ise bunların özelleşmesinin gerçekleşeceğini kaydetti. 
     15-20 yılda oluşmuş bazı gerçekleri bir günde değiştirmenin kolay olmadığını vurgulayan Şahenk, ''Değişim kolay bir şey değil, sözle, kağıt üzerinde yapılan bir şey değildir. Değişim acı verir, kolaylıkla sağlanamaz'' değerlendirmesinde bulundu. 
     
     ''TÜRKİYE, POTANSİYELİNİ REALİZE EDİYOR'' 
     Senelerdir Türkiye'nin potansiyelinin konuşulduğunu, devamlılık ve ekonomik anlamda güven yaratacak politikaların olmasıyla çok şeyin değişeceğinin gündeme getirildiğini hatırlatan Şahenk, Türkiye'nin şu anda, senelerdir özlemiş olduğu potansiyelin realizasyon sürecine girdiğini ifade etti. 
     Türkiye'nin bölgede potansiyeli yüksek bir ülke olduğunu kaydeden Şahenk, ''Memleketimize güvenelim'' dedi. 
     Ekonomide yabancı sermayeye karşı bir direnç olduğu yönündeki iddialar ve yabancı sermaye korkusunun hatırlatılması üzerine ise Şahenk, ''O zaman müesseselerimize sahip çıkalım'' dedi. 
     
</TEXT>
</DOC>
