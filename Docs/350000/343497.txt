<DOC>
<DOCNO> 343497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/ekonomi/eko11.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Matbaacılık ve Kağıt Fuarı başladı 
</HEADLINE>
<TEXT>


EKONOMİ SERVİSİ 

10. Uluslararası İstanbul Matbaacılık ve Kağıt Endüstrisi Fuarı, Beylikdüzü TÜYAP Fuar ve Kongre Merkezi'nde açıldı. 22 Mayıs'a kadar sürecek fuara, 34 ülkeden 891 firma katılıyor. Fuarda, matbaacılık, kağıt, masaüstü yayıncılık, dijital baskı sistemleriyle ilgili son teknoloji ürünleri sergileniyor. 
Doğan Holding Yönetim Kurulu Başkanı Aydın Doğan, fuarın açılışında yaptığı konuşmada, Gutenberg'in matbaayı icat etmesiyle bilgi, belge, haber ve yazının küçük bir grubun tekelinden çıkarak herkese ulaştığını belirtti. Doğan, şunları söyledi 
"Bundan 20 yıl önce dijital devrim başladığında şöyle bir kehanette bulunulmuştu 'Kağıt ve matbaa ölüyor' diye. Hayır ölmeyecek. İşte ispatı. Evet bu fuar, gazetelerin, kitapların başarısı bunu ispatlıyor. Gutenberg yaşıyor. Kağıt yaşıyor. Dijital devrim de ilerliyor. Zaten dünyanın güzel geleceği de bu beraberliklere bağlı." 
İstanbul Ticaret Odası İTO Başkanı Murat Yalçıntaş da ABD'de kişi başına yıllık kağıt tüketiminin 350, Avrupa ülkelerinde 150, Türkiye'de ise sadece 36 kilogram olduğunu belirtirken sektörün 2001 krizini yeni yeni atlatmaya başladığını kaydetti. Yalçıntaş, "2005 yılının bu sektör için iyi bir yıl olacağını umuyorum" dedi. 



</TEXT>
</DOC>
