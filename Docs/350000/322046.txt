<DOC>
<DOCNO> 322046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/siyaset/siy02.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AB bir değerler topluluğudur 
</HEADLINE>
<TEXT>


Hollandalı Büyükelçi 'hatırlattı' 'Bu birlik sadece ekonomik bir topluluk değil' 

ANKARA Milliyet 


Hollanda'nın Ankara Büyükelçisi Izzak Hendrik Gosses, AB'nin sadece bir ekonomik topluluk olmadığını, bir değerler topluluğu olduğunu söyleyerek, "6 Mart'ta İstanbul'da gördüğümüz gibi bazı şeyleri kadınlar hatırlatıyor" dedi. 
Kadına Karşı Şiddetle Mücadele Projesi kapsamında, Uluslararası Af Örgütü ile Yenimahalle Belediyesi'nin Çayyolu Cumhuriyet Parkı'nda yaptırılan anıt, dün törenle açıldı. 
İstanbul'daki olayları eleştiren Gosses, iki cins arasında eşitlik sağlanmadığı takdirde yaşanabilir bir dünya olamayacağını kaydetti. Gosses, "Erkekler pek farkında değilse de dünya nüfusunun yüzde 50'sini kadınlar oluşturuyor. Fakat ne yazık ki yasaları erkekler yapıyor ve uyguluyor" diye konuştu. 
Erdal Duman ile Mehmet Ali Uysal'ın tasarladığı kadına yönelik şiddete karşı mücadele anıtı, maruz kaldığı şiddet sonucu sıkışmış bir kadın figürünü anlatıyor. 



</TEXT>
</DOC>
