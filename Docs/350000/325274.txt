<DOC>
<DOCNO> 325274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sondun21.html </URL>
<DATE> 2005/03/20/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Papadopulos BM'ye öneri sunmadık 
</HEADLINE>
<TEXT>

     Güney Kıbrıs Rum yönetimi lideri Tasos Papadopulos, ''Kıbrıs Rum tarafının müzakerelerin başlaması amacıyla zemin aramak için temaslarda bulunduğunu, BM'ye bu konuda öneri sunmadığını'' söyledi. 
     Bir spor kompleksinin açılışından sonra gazetecilerin sorularını yanıtlayan Papadopulos, ''BM'nin, Kıbrıs Rum tarafının müzakerelerin başlaması için öneri sunmadığı yolundaki açıklamasının doğru olduğunu'' belirtti. 
     Rum lider, ''BM haklı. Öneri yapılmadı, yalnız zemin aramak için temaslar yapıldı'' dedi. 
     Tasos Papadopulos, 17 Mart'ta, Polonya Cumhurbaşkanı Aleksander Kwasniewski ile görüşmesinden sonra, ''Kıbrıs Rum tarafının BM Genel Sekreteri Kofi Annan'a, Kıbrıs sorunu konusunda yeni bir girişim başlatmasını önerdiğini ve önerinin Annan'a, Rum yönetiminin Birleşmiş Milletler Daimi Temsilcisi tarafından iletildiğini'' açıklamıştı. 
     Rum yönetimi sözcüsü Kipros Hrisostomidis de ''Kıbrıs Rum tarafının bir ay kadar önce, Annan'ın önerdiği çözüm planı esasları üzerinde yeni görüşmelere hazır olduğunu belirttiğini'' söylemişti. 
     Konuyla ilgili olarak bir gün sonra BM'den yapılan açıklamada, ''Kıbrıs sorununda görüşmelerin yeniden başlaması için Kıbrıs Rum tarafından resmi bir önerinin sunulmadığı'' bildirilmişti. 
     
</TEXT>
</DOC>
