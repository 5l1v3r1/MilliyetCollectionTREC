<DOC>
<DOCNO> 304168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonyas05.html </URL>
<DATE> 2005/01/06/ </DATE>
<TIME> 02.12 </TIME>
<AUTHOR>  </AUTHOR>
<HEADLINE>
Gürbüz çocuklar kalp damar hastası olmaya adaylar 
</HEADLINE>
<TEXT>

     Metin FERAH DHA 

      BOLU İzzet Baysal Kadın Doğum ve Çocuk Hastanesi Diyetisyeni Hülya Erem, gürbüz çocukların ileri yaşlarda obezite ve kalp- damar hastası olabileceğini söyledi. 
     Kilolu çocuğun sağlıklı çocuk anlamına gelmediğini vurgulayan Diyetisyen Hülya Erem, çocuğun istenilen ideal kilosunda olması ve dengeli olarak beslenmesinin önemli olduğunu söyledi. Özellikle 0- 2 yaşları arasında kilolu olan çocukların ileri yaşlarda obezite olmaya yatkın olduklarını ifade eden Erem, "Küçük yaştan itibaren kırmızı et, tereyağı, sucuk, salam ve pastırma gibi doymuş yağ bakımından zengin yiyeceklerle beslenen çocuklar, ileri yaşlarda kalp- damar hastası olmaya da aday olurlar'' dedi. 
     Çocukların televizyon ve bilgisayar bağımlısı hale gelmelerinin, onları hareketsiz bir yaşama adapte olmaya zorladığını söyleyen Erem, "Hareket olmayınca, çocuklar yediklerini harcıyamazlar'' dedi. Televizyon ve bilgisayar başında yemek yiyen çocuğun sağlıklı beslenemeyeceğini söyleyen Erem, "Çocuk ya yemez ya da ölçüyü fazlasıyla kaçırır. Yese de ne yediğini anlamaz'' diye konuştu. 
     Çocuk bilgisayar başında ders çalışıyor diye hizmet etme alışkanlığının da çocukları iyice tembelliğe ittiğini kaydeden Erem Şöyle devam etti 
     "Çocuklar bilgisayar ve televizyon başında sürekli olarak oturmamalı, yiyeceğini ve içeceğini kendisi almalıdır. Günde 2 bin kalori alması gereken çocuk, 3 bin kalori alması halinde hareketsizlik nedeniyle vücudun yakamadığı bin kalorinin vücutta yağ olarak depolanır. Önemli olan çocuğun ideal kilosunda olması ve dengeli beslenmesidir. Çocuk, her yiyecek ve içecekten belli ölçüde almalıdır. Doymuş yağ bakımından zengin yiyeceklerle beslenme alışkanlığı olan çocuklarda 10 yaşından itibaren damarlarda birikim başlar.'' 
     
</TEXT>
</DOC>
