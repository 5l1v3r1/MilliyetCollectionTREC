<DOC>
<DOCNO> 308548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/guncel/agun.html </URL>
<DATE> 2005/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Boyasız ve çatısız yer kalmayacak 
</HEADLINE>
<TEXT>


"İstanbul'u geziyorum gözlerim açık" diyen İstanbul Belediye Başkanı Kadir Topbaş, 2005'te kentte boyasız ve çatısız bina kalmayacağını söylüyor 

Ümran Avcı 

İstanbul Büyükşehir Belediye Başkanı Kadir Topbaş, 2005 yılının, kendisinin projelendirdiği yatırımların başlatıldığı ve devam eden yatırımların açılış törenlerinin yapılacağı bir yıl olacağını söyledi. Topbaş, projelerini "Boyasız ve çatısız binalara çevre kirliliği cezası kesilmesi, taksilere ve sürücülerine modern görünüm kazandırılması, Silahtarağa Elektrik Santralı'nın sanat, Feshane'nin tekstil müzesi olması, tarihi yarımadaya nostalji otobüsleri" diye sıraladı. 

Boyasız binaya ceza 
Topbaş, bayramdan sonra tanınacak süre sonrası halen boyasız ve çatısız kalan binalar olursa sahiplerine çevre kirliliği cezası verileceğini söyleyerek, şöyle devam etti "Bayram sonrası ilçe belediyeleriyle bunun hamlesini başlatıyoruz. Bütün ilçelerden ve ana arterlerden başlayacağız, sıvasız ve çatısız yer istemiyoruz. Çevreye verdiği kirlilikten dolayı, gerekirse ceza uygulayacağız." 

Eğitimli taksici 
İstanbul'daki 18 bine yakın taksiciye yönelik "iyileştirme" çalışması yapacaklarını anlatan Topbaş, "Eğitimli, düzgün hale getirmek istiyoruz. Atölyelerde yapılmış doğalgaz dönüşümlü taksilerde tedirginlik oluyor. Kirli, paslı, berbat, peluşları yıkanmamış, kliması olmayan, içinde sigara içilen, sonuna kadar açılmış bir müzik dinlemek zorunda kalan yolcu, 'Bunlara binemiyorum' diyor" dedi. 
Topbaş, taksilere getirilecek normları da şöyle sıraladı "Kılık kıyafet başta olmak üzere, araçlar klimalı olmalı. İç mek nlarının hacimleri rahat olmalı." 

Santral müze oluyor 
İstanbul Modern Sanat Müzesi'ne bugüne kadar 52 binin üzerinde ziyaretçinin gittiğini vurgulayan Topbaş bunun kentin sanat ve kültür merkezlerine olan ihtiyacını gösterdiğini söyledi. Topbaş bu kapsamda öncelikle Alibeyköy'de Silahtarağa Elektrik Santralı'nın sanat müzesi haline getirileceğini kaydetti. Topbaş, "Feshaneyi Kültür Bakanlığı'na verdik. Tekstil müzesi yapacaklar" diye konuştu. 

Nostalji otobüsü 
İstanbul Turizmini Geliştirme Platformu'nun içinde bulunduğu "Çatladıkapı Projesi" kapsamında, Cankurtaran sahilindeki bir alan turist otobüslerinin aktarma istasyonlarına dönüşecek. Turistler bu alandan Sultanahmet, Ayasofya ve Topkapı Sarayı'nın bulunduğu tarihi yarımadaya 1920'li tarzındaki uzun burunlu, daha ufak olan nostalji otobüsleriyle gidecek. 

'Her şeyden 4 tane alınır' 

İSTANBUL Büyükşehir Belediye Başkanı Kadir Topbaş ve ailesiyle, Florya Başkanlık Konutu'nda sohbet ettik. Kadir Topbaş, sorularımızı yanıtladı 

Konuta taşınmadan önce aynı apartmanda bütün aile bir aradaydınız. 
K.T. Geçmişteki büyük aile tipine benzer bir aile yapımız var. Bir eve bir şey alınacaksa 4 tane alınır. Buzdolabı alınacaksa 4, televizyon alınacaksa 4 tane. 

Buraya alışabildiniz mi 
K.T. Konutun dekorunu ben takip ettim. Sayın Başbakanımız, Büyükşehir Belediye Başkanı'yken burası çok berbat durumdaydı. Her şeyiyle bizzat ilgilendim. 

Kendinize zaman ayırabiliyor musunuz 
K.T. Sinema yok, kitap yok. İstanbul'u geziyorum gözlerim açık. 

Köklü bir ailesiniz. Koruduğunuz gelenekleriniz var mı 
K.T. Rahmetli babamın bize bıraktığı mirastan bir bölüm var. Tamamen kendi hayrı için, onun adına iradını kullandığımız bir yerden sadece bayramlık bir bölüm ayırırız. Çocuklardan, damatlara, torunlara ve hanımlara kadar herkese zarf yapılır. 
"Dedenizden mektup var" denir. Aile büyüğü kimse ki genelde o bana düşüyor tek tek o isimler okunur ve zarflar verilir. Bebek bekleyenlerin bebeklerine de çıkar zarf. 


</TEXT>
</DOC>
