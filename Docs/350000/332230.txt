<DOC>
<DOCNO> 332230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonsiy07.html </URL>
<DATE> 2005/04/11/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Leyla Zana, parti kurma çalışmalarını sürdürüyor 
</HEADLINE>
<TEXT>

     Behçet DALMAZ DHA 

      PARTİ kurma hazırlığını sürdüren kapatılan DEP eski Milletvekili Leyla Zana ve arkadaşlarının başlattığı Demokratik Toplum Hareketi, DTH Hakkari'de seçim komisyonunu belirledi. Hakkari'ye gelen DTH Koordinasyon Kurulu Örgütlenme Komisyonu üyesi Dr. Tülay Özdemir, seçim kurulunu oluşturan 9 kişiyi basına tanıttı. 
     DTH Koordinasyon Kurulu Örgütlenme Komisyonu adına Hakkari'ye gelen Dr. Tülay Özdemir, KESK Şubeler Platformu salonunda basın toplantısı düzenledi. DEHAP İl Başkanı Sebahattin Suvacı'nın da katıldığı toplantıda, Hakkari seçim komisyonu üyelerini tanıtan Dr. Özdemir, bu kişilerin Hakkari'de, halkın isteği doğrultusunda belirlendiğini söyledi. 
     Dr. Tülay Özdemir, komisyona Hüsnü Çiçekol, Şaban Tan, Mecit Eriş, Kadir Garip Gazioğlu, Ayhan Tunç, Hüseyin Erip, Mustafa Yaşar, Cafer Savaşan ile İsa Misyon'un seçildiğini belirtti. Tülay Özdemir, Seçim komisyonu nun, mahalle ve alt komisyon üyelerini seçeceğini, daha sonra da mahallelerde delegelerin belirleneceğini kaydetti. 
     
</TEXT>
</DOC>
