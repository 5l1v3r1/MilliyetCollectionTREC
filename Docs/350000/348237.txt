<DOC>
<DOCNO> 348237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/soneko45.html </URL>
<DATE> 2005/06/02/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
ABD Ticaret Bakanı, Çin'de... 
</HEADLINE>
<TEXT>

     Çin ve ABD arasında tekstil savaşı kızışırken, Amerikan Ticaret Bakanı Carlos Gutierrez 3 günlük ziyaret için Pekin'e geldi. 
     Çin basınındaki haberlere göre Gutierrez, Çin ve ABD'yi ilgilendiren önemli ekonomik ve ticari konuların yanı sıra kısa süre sonra düzenlenecek Çin-ABD Karma Ekonomi ve Ticaret Komitesi 16. Toplantısı hakkında fikir alışverişinde bulunacak. 
     Gutierrez ziyareti sırasında, Çin Ticaret Bakanı Bo Şilay ve Çin Başbakan Yardımcısı Vu Yi ile görüşecek. 
     Gutierrez'in Çin ve ABD arasındaki ekonomik ve ticari anlaşmazlıkların tüm dünyanın dikkatini çektiği sırada yaptığı ziyareti sırasında, ABD'nin Çin ile ticarette verdiği açık, tekstil ticareti, Çin para birimi yuanın revalüe edilmesi, telif ve patent haklarının korunması gibi konuları ele alması bekleniyor. 
     Gutierrez, Çin'deki Amerikan Ticaret Odası'nda yaptığı konuşmada, Çin ve ABD'nin dünya ekonomisinin başlıca ''motorları'' haline geldiğine işaret ederek, iki ülke arasındaki sorunları görüşme yoluyla çözmek istediklerini belirtti. 
     Öte yandan Çin Dışişleri Bakanlığı Sözcüsü Kong Çüen, haftalık olağan basın toplantısında, ''Çin'in, ABD'nin ticaret sorununda durup dururken kısıtlama önlemleri almasına karşı çıktığını'' ifade etti. 
     Sözcü Kong, Çin ve ABD arasında ekonomik ve ticari ilişkilerin hızla geliştiğini, çünkü bu ilişkinin karşılıklı yarar ve ortak kazanç temelinde kurulduğunu ifade ederek, bu ilişkilerin gelişme sürecinde bazı sorunların ve çelişkilerin yaşanmasının son derece normal olduğunu söyledi. 
     Kong, Çin'in öteden beri bu sorunların eşit ve dostça görüşmeler yoluyla, karşılıklı yarar temelinde çözüme bağlanmasından yana olduğunu, tarafların ortak çabalarıyla sorunun uygun bir şekilde çözülebileceğine inandığını kaydetti. 
     
</TEXT>
</DOC>
