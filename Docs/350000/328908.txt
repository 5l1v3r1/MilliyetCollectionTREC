<DOC>
<DOCNO> 328908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko24.html </URL>
<DATE> 2005/03/31/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Anadolu, Avrupa'ya e-ticaret'e hazırlanıyor... 
</HEADLINE>
<TEXT>

     IBM Türk Müşteri İlişkileri ve Kalite Müdürü Mustafa Kızılay, bilgisayar ve internetin işin bir parçası olduğunu belirterek, ''Mantı üretip satmak için tencere tava alıyorsanız bir tane de bilgisayar alacaksınız'' dedi. 
     Kızılay, Genç Yönetici ve İşadamları Derneği, IBM Türk ile Kadın Girişimciler Derneği tarafından Erciyes Üniversitesi'nde düzenlenen ''Anadolu Avrupa'ya Hazırlanıyor'' adlı toplantıda, 1990'lı yıllarında ortalarında başlayan ''ağ çağının'' özellikle iş hayatına büyük kolaylıklar getirdiğini ve kurumsal üretkenliği sağladığını söyledi. 
     Gelişen teknoloji sayesinde dünyanın giderek küçüldüğünü belirten Kızılay, ''Mantı üretip satmak için tencere tava alıyorsanız bir tane de bilgisayar alacaksınız. Müşteriniz artık Kayseri'de, İstanbul'da değil, belki de Çin'de, Uganda'da. Varlık nedeniniz olan konuya odaklanmalısınız. Mantı üretiyorsanız, en iyi, en ucuz mantıyı üretmeye ve uzağa satmaya odaklanmalısınız'' diye konuştu. 
     Kızılay, internette de kirlenme yaşadığını ifade ederek, teknolojinin yarattığı sorunları yine teknolojinin çözdüğünü anlattı. 
     
     ''BİLGİSAYARLAR DAHA FAZLA UCUZLAMAYACAK'' 
     Bilgisayarın ne için kullanılacağının önemli olduğuna işaret eden Kızılay, bilgisayar kullanılarak elde edilen karın, bilgisayar için ödenen paradan fazla olması halinde ürünün ucuz olduğuna işaret etti. 
     Masaüstü ve dizüstü bilgisayarların dolar bazında kar marjının düştüğünü belirten Kızılay, ''Sektörde bıçak kemiğe dayanmış durumda. Ürettiği bilgisayarı maliyetine, hatta zararına satanlar var. Bu nedenle bilgisayarların daha da ucuzlayacağını sanmıyorum'' dedi. 
     Kızılay, IBM'in araştırma ve geliştirmeye her yıl 5-6 milyar dolar harcadığını anlatarak, bu para harcandığında en ileri teknolojiyi yakalamanın mümkün olduğunu kaydetti. 
     
</TEXT>
</DOC>
