<DOC>
<DOCNO> 314565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/dunya/axdun01.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumların damarına bastı 
</HEADLINE>
<TEXT>


BM Genel Sekreteri Annan, Papadopulos'tan Annan Planı'na itirazlarını listelemesini istedi. Paniğe kapılan Rumlar talebi reddetti 

DIŞ HABERLER SERVİSİ 


BM Genel Sekreteri Kofi Annan, Kıbrıs Rum Kesimi lideri Tasos Papadopulos'tan, kendi adıyla anılan çözüm planına itirazlarını bir liste halinde kendisine sunmasını istedi. Annan'ın talebi, BM gözetimindeki Kıbrıs müzakerelerinin Annan Planı temelinde yeniden başlatılması için bir zemin yoklaması olarak yorumlandı. Ancak 2004 Nisan'ında yapılan referandumda Annan Planı'na ezici çoğunlukla "hayır" diyen Rumların lideri Tasos Papadopulos, değişikliklerin yazılı olarak listelenmesi isteğini, "Türkiye Başbakanı Recep Tayyip Erdoğan taleplerini yazılı değil sözlü olarak bildirdi" diyerek kabul etmedi. 
Annan, önceki gün Londra'da düzenlediği basın toplantısında, "Papadopulos'un görüşmeler yeniden başlamadan önce itirazlarını listelemesinin yardımcı olabileceğini" söyledi. Annan, "Papadopulos'tan görüşlerini ve yapılmasını istediği değişikleri yazmasını istiyorum. Bu, görüşmelere başlayacak herkes için faydalı olabilir. Masada bir öneri vardı. Buna itiraz etti. İtirazlarının detaylı listesi yardımcı olabilir" diye konuştu. Bu açıklamanın ardından Tasos Papadopulos, "tarafsız değil" diyerek Annan'ı eleştirdi. Rum Dışişleri Bakanı Yorgo Yakovu ise BM Genel Sekreteri'nin bu çağrısına uymayacaklarını açıkladı. Papadopulos, "Annan bir yandan Erdoğan'ın açıklamalarına değiniyor, diğer yandan sadece bizden yazılı olarak önerilerde bulunmamızı istiyor. Bu tarafsız bir yaklaşım değildir. Erdoğan görüş ve önerilerini yazılı bildirmedi ki" şeklinde konuştu. Rum lider, görüş ve önerilerini kendisinden niçin yazılı olarak istediğini ve ne yapmak niyetinde olduğunu öğrenmek için Annan'dan bilgi isteyeceğini belirtti. 


</TEXT>
</DOC>
