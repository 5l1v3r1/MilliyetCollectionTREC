<DOC>
<DOCNO> 331754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonsiy06.html </URL>
<DATE> 2005/04/09/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Akdağ Ambulanslara yol verme kültürümüz biraz zayıf... 
</HEADLINE>
<TEXT>

     Sağlık Bakanı Recep Akdağ, ''Bizim, ambulanslara yol verme kültürümüz biraz zayıf. Bu konuda halkı bilinçlendirici kampanya başlatacağız'' dedi. 
     Muş'ta incelemelerde bulunan Akdağ, Muş Polis Evi'nde gazetecilerin sorularını yanıtladı. Karayollarında, özellikle trafik kazalarının yoğun olarak yaşandığı otoyollarına yakın bölgelerde, 112 Acil Servis sayılarını artırdıklarını belirten Akdağ, bu çalışmaları sürdüreceklerini söyledi. 
     Bu sayede, bir kazanın ardından daha erken müdahale edilebildiğini kaydeden Akdağ, ''Şu anda bir vakaya müdahale etme süresi, bir çok ilimizde, 10 dakikanın altındadır'' dedi. 
     112 Acil Servis'le ilgili bazı planlamaların olduğunu anlatan Akdağ, ''112 acil servis telefonlarını gereksiz yere meşgul ediyoruz. Ayrıca bizim ambulansa yol verme kültürümüz biraz zayıf. Bu konuda halkı bilinçlendirici kampanya başlatacağız. Bu kampanya, önümüzdeki 2-3 ay içinde başlayacak''diye konuştu. 
     
</TEXT>
</DOC>
