<DOC>
<DOCNO> 326271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko35.html </URL>
<DATE> 2005/03/23/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Babacan "Bankaların Fon'a devri" tartışması içi boş bir tartışmaydı 
</HEADLINE>
<TEXT>

     Devlet Bakanı Ali Babacan, son dönemlerde şu ya da bu sebeple sürekli bir kaos havası, bir bulutlu, sisli hava oluşturulmaya çalışıldığını belirterek, ''Halkımızın moralini siyasi ya da ideolojik sebeplerle bozmaya yönelik davranışları vatansever bir davranış olarak görmüyorum. Bu ülke hepimizin'' dedi. 
     Devlet Bakanı Babacan, CNN Türk Televizyonu'nda çeşitli konulardaki soruları yanıtladı. Babacan, son dönemde ekonomiyle ilgili yapılan olumsuz yorumlara ilişkin bir soru üzerine şunları söyledi 
     ''2 ülke düşünün ki ekonomik göstergeleri tamamen aynı, kişi başına düşen milli geliri, borcu aynı. Bir ülkede insanların morali iyi olsun bir ülkede de bozuk olsun. Morali iyi olan ülke hemen 3-6 ay sonra daha ileri gider. Çünkü, tüketicinin morali iyi olunca harcama yapar, işadamının morali iyi olunca yatırım yapar. Bu moral son derece önemli. Şimdi son dönemlerde şu ya da bu sebeple, sürekli bir kaos havası, bir bulutlu, sisli hava oluşturmaya çalıştırıldığını düşünüyorum.'' 
     
     ''RAKAMLARI YANLIŞ VEREN, KASTEN YALAN SÖYLEYENLER'' 
     Babacan, bazı yorumlarda rakamları yanlış vermekten, kasten yalan söylemeye kadar çok farklı yaklaşımlar olduğunu ileri sürerek, şöyle dedi 
     ''Yazanlara, çizenlere, yorum yapanlara baktığımızda, belki isminin önünde farklı akademik sıfatlar olabiliyor, maalesef rakamları yanlış vermekten, kasten yalan söylemekten tutun da çok ideolojik ve siyasi boyutlara varan yorumlara kadar farklı yaklaşımlar var. Geçen bir kanal izliyorum Türkiye'nin IMF'ye borcu 30 küsur milyar dolar diyorlar. Bu her gün web sitesinde ilan ediliyor. Türkiye'nin, IMF'ye borcu 20 milyar dolar civarındadır. Bunu 30 milyar dolar olarak açıklamayı ahlaklı bir davranış olarak görmüyorum.'' Ali Babacan, hükümetin şu ya da bu şekilde başarısız gösterilmeye çalışıldığında bunun dönüp dolaşıp Türkiye ekonomisini kötü etkileme ihtimali varsa, bunun vatansever bir davranış olmadığını vurguladı. 
     
     ''GERÇEKLERİ EĞİP BÜKÜP FARKLI GÖSTERMEK YANLIŞ'' 
     Olumlu eleştirileri dinlediklerini ve mutlaka dikkate aldıklarını anlatan Babacan, ''Bizimle görüşmeden randevu bile talep etmeden, sağda solda, şöyle böyle konuşanlara halkımızın kesinlikle itibar etmemesi gerekiyor ideolojik, siyasi maksatlar vardır arkasında. Türkiye'nin gerçekleri apaçık ortada. Bunun doğru yorumunu yapanlar var. İsabetli eleştiri yapanlar var ama öte yandan gerçekleri eğip büküp farklı bir şekilde göstermek son derece yanlış'' dedi. 
     Yapısal reformların geniş ortamlarda tartışılması gerektiğini, milletvekilleriyle AK Parti yöneticileriyle, hükümet içerisinde sosyal taraflarla görüşüldüğünü ifade eden Babacan, ''Bugün bir sosyal güvenlik, 72 milyon insanımızın 72 milyonunu da ilgilendiriyor. Hepimizin hayatını değiştirecek bu kadar geniş yankı bulacak bir reformu biz apar topar alelacele yapamazdık'' diye konuştu. 
     
     50 MİLYAR LİRAYA KADAR OLAN GARANTİ 
     Devlet Bakanı Babacan, yapısal reformlarla ilgili taslaklardaki değişiklikler konusunda IMF ile sürekli görüştüklerini belirterek, bankacılıkta da tüm kararları verdiklerini ve TBMM'ye gidecek hale geldiğini bildirdi. 
     Bankaların Tasarruf Mevduatı Sigorta Fonu'na devri konusundaki tartışmayı ''içi boş bir tartışma'' olarak tanımlayan Babacan, şöyle dedi 
     ''Bunları biraz da gülümseyerek de takip ettim. Biz 10 yıldır Türkiye'de kaldırılamayan bir şeyi yaptık. Geçen sene bankacılık sistemi üzerindeki yüzde 100 garantiyi kaldırdık. Bunu kaldırmaya kimse cesaret etmedi. Bunu çok tartıştık, uluslararası kuruluşların çekinceleri vardı, yok dedik kendimize güveniyoruz. Tasarrufta kişi başına garantiyi 50 milyar liraya düşürdük. Şu anda Avrupa Birliği ortalamasının üzerindeyiz. Türkiye'deki milli gelire göre 50 milyar lira yüksek bile. Bunun daha da düşmesi gerekiyor düşecek de. Ekonomik ortam ne zaman müsait görülürse kuruluşlar karar verecek.'' 
     
     ''BDDK'NIN HAZIR KULLANACAĞI BİR YETKİ OLSUN DEDİK'' 
     Babacan, yeni bankacılık yasasında, Bankacılık Düzenleme ve Denetleme Kurumu'na BDDK kendilerinin yetki vermek istediğini belirterek, finans sisteminin tümünü etkileyebilecek, savaş, deprem gibi olağanüstü durumlarda gerektiği zaman birleştirme ya da satma amacıyla kısıtlı bir süre için Fon'a devretme opsiyonunu da yasaya koymak istediklerini bildirdi. 
     ''Bu BDDK'ya illaki Fon'a devral şeklinde bir madde değil, BDDK'nın inisiyatifinde'' diye konuşan Ali Babacan, şöyle devam etti 
     ''Bankacılık sistemi geçmişle mukayese edilmeyecek kadar güçlü durumda. Sermaye yapıları güçlü, açık pozisyonları sıfır denecek kadar az noktada. Çok güçlü bir bankacılık sistemimiz var. Ama biz bu konudaki kararımızda BDDK'nın çekmecesinde hazır kullanacağı bir yetki olsun dedik. Bir gecede karar almak gerekebilir. O durumda Yetkimiz yok durumuna BDDK'yı düşürmek istemedik. BDDK güçlü olmalı. BDDK bağımsız ve güçlü bir otorite olmalı.'' 
     
</TEXT>
</DOC>
