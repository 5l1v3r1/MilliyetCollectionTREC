<DOC>
<DOCNO> 310269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonsiy08.html </URL>
<DATE> 2005/01/28/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
PKK ısıya duyarlı Strela füzesi almış 
</HEADLINE>
<TEXT>

     
     Özgür CEBE DİYARBAKIR, DHA 

     

TERÖR örgütü PKK Kongra-Gel'den kaçarak Mesut Barzani liderliğindeki Irak Kürdistan Demokrat Partisi'ne IKDP sığınan ve Şırnak'ın Silopi İlçesi'nde jandarmaya teslim edildikten sonra güvenlik güçlerine verdiği bilgiler nedeniyle serbest bırakılan Agit' kod adlı İbrahim Baydan güvenlik güçlerine önemli bilgiler verdi. Baydan, örgütün Türk uçaklarına karşı motor ısısına güdümlü olan Strela füzeleri satın alıp Behdinan kampına yerleştirdiğini iddia etti. 
     Habur Sınır Kapısı'nda güvenlik güçlerine teslim olan ve bir süre önce 15 yıl hapis istemiyle yargılandığı Diyarbakır 5'inci Ağır Ceza Mahkemesi'nce tahliye edilen İbrahim Baydan, ifadesinde, 1994 yılında Şanlıurfa'nın Suruç İlçesi'nde at seyisliği yaparken örgüte katıldığını, 10 yıl içerisinde Kuzey Irak'taki Haftanin, Behdinan, Hakurk, Kalatuka, Kandil, Gare ve Zagros Dağı'ndaki kamplarda askeri ve muhabere sorumlusu olduğunu belirterek şöyle dedi 
     "Halep'te kaldığım eve Abdullah Öcalan eğitim vermek için geliyordu. Apo'ya ayağımdan sakat olduğumu ve kırsalda savaşamayacağımı söyledim. O da bir şey olmayacağını söyledi. Örgütün elinde Doçka uçaksavarların yanı sıra Rus yapımı ısıya duyarlı Strela füzeleri var. Bu füzeler Behdinan, Şehit Harun, Şehit Ayhan ve Kalatuka kampında Türk uçakları ve helikopterlerinin hava saldırısına karşı kullanılıyor. Normal şartlarda üzerine örtülü ve başında nöbetçi bekletiliyor. 24 tane olan bu füzelere kimse yaklaştırılmıyor. Her kampta 6 tane var. IKDP ile çatışmada kolumdan yaralanınca Celal Talabani'nin kontrolündeki Süleymaniye yakınlarındaki Şehit Aziz kampında tedavim yapıldı. KYB bu kampa her türlü yardımı yapıyor. Ardından İran'ın Umriye şehrindeki hastanede ameliyat oldum. Urmiye'de çiftlik evinde 3 ay kaldım. Bu ev İran polislerinin kontrolündeydi. Son yıllarda eyleme gidenler çok zayiyat verince bunu önlemek için fedai timleri oluşturuldu. Ancak bu gruplar sürekli kaçınca bu uygulamadan vazgeçildi. öcalan'ın İmralı'dan gelen talimatları okunup bize ders olarak anlatılıyordu. Ben genel muhabereciydim. Küçük telsiz grupları ile taburlar arasındaki bağlantıyı sağlıyordum. TSK askerleriyle hiç çatışmadım. 2000 yılında, IKDP ve KYB'yle çatışmalar oldu. Burada 200'e yakın kayıp verdik. Bunların tümü yeni katılımlardı. Gece yanlışlıkla birbirlerini vuruyordu.'' Agit' kod adlı İbrahim Baydan, halen Irak'ta 2 bine yakın silahlı terörist bulunduğunu, PKK'nın ile IKDP ile ittifak yaptığını, terör örgütünün Irak'ta kurduğu Kürdistan Demokratik Çözüm Partisi'nin PÇDK Musul, Kerkük ve Erbil'de siyasi faaliyet yürüttüğünü söyledi. Bayran, şöyle devam etti 
     "Kerkük'te büroları var. Suriye ve İran'da da örgütün kurduğu iki parti var. Bunlar kırsala adam toplayıp, Suriye ve İran devletiyle ilişkileri sağlıyor. Örgüt mensupları psikolojik bunalım yaşıyor. Çünkü savaşmak istemiyor. Bunu dile getirmekten korktukları için ruhsal bozukluk içindeler. Birçoğu AB sürecinde çıkan yasaları takip ediyor. Çıkacak yasalara göre çok sayıda kişi teslim olacaktır. Aileler kamplara gelip çocuklarını görebiliyordu. Ancak son 3 ay içeresinde örgüt bunu yasakladı. Çünkü ailesiyle görüşenler daha sonra gizlice kaçıyordu. Türk uçakları eskisi gibi hava saldırısı yapmadığı için örgüt 3'er odalı beton binalar inşa etti. Buraya konulan ranzalarda örgüt mensupları kalıyor.'' 

     
</TEXT>
</DOC>
