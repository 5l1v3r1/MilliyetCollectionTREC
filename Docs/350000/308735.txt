<DOC>
<DOCNO> 308735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/ekonomi/eko01.html </URL>
<DATE> 2005/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurların dörtte üçü 500-900 YTL alıyor... 
</HEADLINE>
<TEXT>


Devlet memurlarının profilini çıkarmak için yürütülen ancak henüz tamamlanmayan çalışmanın ilk sonuçlarına göre memurların yüzde 78'i 900 YTL'nin altında maaş alıyor 


Türkiye'deki devlet memurlarının yüzde 78'i, günümüzde 500 Yeni Türk Lirası YTL ile 900 YTL arasında maaş alıyor. Rakamlar, memurların yüzde 1.2'si açlık yüzde 98.6'sı yoksulluk sınırında bulunduğunu gösteriyor. 
Maliye Bakanlığı'ndan edinilen bilgiye göre, devletin gelir ve giderlerinin günlük olarak izlenebildiği Say 2000'i Projesi kapsamında, devlet memurlarının profilinin ortaya konulması için bir çalışma başlatıldı. Bu kapsamda Muhasebat Genel Müdürlüğü'ndeki bilgi işlem merkezine 920 bin 754 memurun bilgi yüklemesi tamamlandı. Kalan memurların kayıtlarının da kısa süre içinde yüklenerek 2 milyon dolayındaki devlet memuruna ilişkin her türlü envanterin ortaya çıkarılacağı belirtildi. 
Devlet memurlarına ilişkin veriler, memurların maaş düzeylerini de ortaya koydu. Buna göre, kayıt işlemleri tamamlanan 920 bin 754 memurun 335 bin 496'sı ayda 500 ile 700 YTL, 379 bin 971'i de 700 ile 900 YTL arasında maaş alıyor. Böylece 715 bin 467 devlet memurunun maaşı 500 ile 900 milyon lira arasında değişiyor. 
Memurların yüzde 1.21'inin maaşı da 500 YTL'nin altında bulunuyor. Maaşı 500 ile 700 YTL arasında olanların oranı yüzde 36.43, 700 ile 900 YTL arasında olanların oranı da yüzde 41.26 olarak belirleniyor. Devlet memurlarının yüzde 18.14'ü 900 ile bin 200 YTL arasında maaş alırken maaşı bin 200 ile bin 500 YTL arasında olanların oranı yüzde 1.48 olarak tespit ediliyor. 

Yüksek maaşlı az 
Söz konusu gruptaki devlet memurlarının yüzde 0.68'inin maaşı bin 500 ile 2 bin YTL arasında bulunurken, 2 bin YTL'nin üzerinde maaş alan devlet memurlarının oranı da yüzde 0.75 olarak ölçülüyor. 
Bu verilere göre memurların 500 YTL'nin altında alan yüzde 1.21'lik kısmı açlık sınırının altında maaşla geçinmeye çalışıyor. Memurların yüzde 98.56'sı ise yoksulluk sınırının altında maaş alıyor. Türkiş'in her ay hesapladığı ve en son aralık 2004'te yayımladığı verilere göre açlık sınırı 513 milyon 931 bin lira 513.93 YTL , yoksulluk sınırı ise 1 milyar 562 milyon lira 1056.20 YTL düzeyinde bulunuyor. 

Mutemetten maaş alma tarihe karışacak Muhasebat Genel Müdürlüğü, her kuruluşta mutemetlerce ödenen maaş işlemlerinin merkezden yürütülmesi için çalışma yapıyor. Memurlara ilişkin bilgilerin toplanmasının ardından maaş hesaplamaları ya Muhasebat Genel Müdürlüğü'nce merkezde ya da il merkezlerinde yapılacak. Maaşlar, tahakkuk işlemlerinin ardından memurların banka hesaplarına yatırılacak. Bu şekilde 40 bin kişi, başka alanlarda görevlendirilebilecek. Mevcut sistemde okul, karakol, hastane gibi her bir kamu kuruluşu tahakkuk dairesi olarak da faaliyet gösteriyor. 

Sağlık hizmeti tek merkezde toplanacak Emekli Sandığı Genel Müdürlüğü ile imzalanan bir protokol ile Maliye Bakanlığı bünyesinde pilot olarak uygulamaya konan bir başka proje ile de devlet memurlarına ilişkin bütün sağlık işlemleri, tek bir merkezden izlenir hale gelecek. 
Temmuz 2005'ten itibaren Türkiye çapında yaygınlaşacak proje ile hangi memurun ne zaman sağlık kuruluşuna gittiği, ne zaman, ne kadar ilaç aldığı, hangi ilaçları kullandığı gibi sağlıkla ilgili tüm bilgiler merkezden anında görülebilecek. Bu şekilde devlet memurlarının sağlık haritası da çıkarılabilecek. 

500 liranın altında alan 11 bin 220 memur var Maaş dilimleri Memur sayısı Toplama oranı 500 YTL'nin altı 11.220 1.21 500-700 YTL arasında 335.496 36.44 700-900 YTL arasında 379.971 41.27 900-1.200 YTL arasında 167.097 18.15 1.200 - 1.500 YTL arasında 13.700 1.49 1.500-2.000 YTL arasında 6.352 0.69 2.000 YTL'den fazla 6.918 0.75 Toplam 920.754 100 

</TEXT>
</DOC>
