<DOC>
<DOCNO> 342515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/soneko09.html </URL>
<DATE> 2005/05/14/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Vakıfbank'tan üç yeni kredi... 
</HEADLINE>
<TEXT>

     Vakıfbank, tüketicilere yönelik olarak üç yeni kredi uygulamasını başlattı. 
     Vakıfbank’tan yapılan açıklamada, Banka’nın V-ipotekli kredi, otomobil rehni karşılığı taksitli ihtiyaç kredisi ve Natamam konut kredisi kullandırmaya başladığı belirtildi. 
     V-ipotekli kredi, mesken olarak kullanılan konut ipoteği karşılığında, 10 yıl vadeye kadar, aylık yüzde 1.75 faiz oranı ile ipoteğe konu konutun ekspertiz değerinin yüzde 50’sini aşmamak kaydıyla, en fazla 50 bin YTL’ye kadar kullandırılacak. 
     En fazla 30 bin YTL’ye kadar kullandırılacak olan otomobil rehni karşılığı kredi uygulamasında ise 5 yaşa kadar otomobil rehni karşılığında, 5 yıl vadeye kadar, yüzde 1.75 faiz oranı ile kasko değer listesinde yer alan değerin 
     yüzde 50’sini aşmamak üzere kredi açılacak. 
     Asgari inşaat seviyesi yüzde 75 olan ve halen inşaatı devam eden konutlardan satın almak isteyenlere verilecek olan Natamam konut kredisi, ekspertiz değerinin yüzde 50’sini aşmamak üzere ödeme güçleriyle orantılı olarak 10 
     yıl vadeye kadar yüzde 1.6 faiz oranıyla kullandırılacak. 

ANKA 
     
</TEXT>
</DOC>
