<DOC>
<DOCNO> 313817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko40.html </URL>
<DATE> 2005/02/09/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
DİE anketinden... Geleceğinden umutlu olanların oranı yüzde 61.5 
</HEADLINE>
<TEXT>

     Devlet İstatistik Enstitüsü'ne DİE göre, Türkiye'de vatandaşların yüzde 39.5'i 2005 yılında genel olarak hayatın daha iyi olacağını düşünüyor. 
     DİE'nin Yaşam Memnuniyeti Anketine göre, 2005 yılının aynı olacağını düşünenlerin oranı yüzde 43.2 olarak belirlenirken, daha kötü olacağını düşünenlerin oranı ise yüzde 9.1'de kaldı. 
     Bu yılın daha iyi olacağını düşünenlerin oranı kentlerde yüzde 43.1'e kadar çıkarken, kırda yüzde 33.4'de kalıyor. 
     
     MALİ DURUM BEKLENTİLERİ 
     Bu yıl Türkiye genelinde bireylerin yüzde 29.3'ü mali durumunun daha iyi olacağını düşünürken, aynı olacağı tahmininde bulunanların oranı yüzde .8 olarak ölçüldü. Mali durumunun iyileşeceğini belirtenlerin oranı kentte yüzde 31.6 olurken, oran kırda yüzde 25.2'ye iniyor. 
     Ankete katılanlardan, kişisel iş durumunun bu yıl daha iyi olacağını düşünenlerin oranı yüzde 31.8 olarak hesaplanırken, aynı kalacağını düşünenler yüzde 55.2 olarak ölçüldü. 
     Bu yıl Türkiye'nin içinde bulunduğu ekonomik durumun daha iyi olacağını düşünenlerin oranı yüzde 39.9, aynı olacağını düşünenlerin oranı ise yüzde 32.9 oldu. 
     
     KİŞİSEL GELİŞİM 
     Ankete katılanlardan yüzde 43.4'lük kesim 5 yıl öncesine göre bugün kişisel durumunu gelişmiş olarak nitelerken, gerilediğini düşünenlerin oranı da yüzde 21 oldu. 
     Beş yıl sonrasında ise bireylerin yüzde 42.5'i kendisinin daha da gelişeceğini, yüzde 11.5'i ise gerileyeceğini tahmin etti. 
     
     UMUT DÜZEYİ 
     Bireyler içinde kendi geleceğinden umutlu olanların oranı yüzde 61.5'e kadar çıkarken, umutlu olmayanların düzeyi ise yüzde 25 olarak ölçüldü. 
     Üniversite mezunlarında umut düzeyi yüzde 78.1'e kadar çıkarken, okuryazar olmayanlarda yüzde 62.1 olarak ortaya çıkıyor. 
     
     ALGILANAN REFAH SEVİYESİ 
     Türkiye'deki bireylerin refah düzeyi 11 basamaklı bir merdiven olarak düşünüldüğünde kendini 4. basamakta görenlerin oranı yüzde 15.3, 5. basamakta görenlerin oranı ise yüzde 24.3 olarak ölçülüyor. 
     Basamağın en üstünde yer alan kesimin oranı yüzde 1.8 olarak hesaplanırken, en dipteki kesim ise yüzde 3.3 olarak belirlendi. 
     
</TEXT>
</DOC>
