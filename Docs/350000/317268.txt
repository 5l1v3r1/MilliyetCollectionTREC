<DOC>
<DOCNO> 317268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonsiy32.html </URL>
<DATE> 2005/02/21/ </DATE>
<TIME> 19.06 </TIME>
<AUTHOR>  </AUTHOR>
<HEADLINE>
Tarım yasa tasarısı TBMM'ye sunuldu... 
</HEADLINE>
<TEXT>

     Tarım sektörüne uygulanacak destekleme programlarını çeşitlendiren ve finansman kaynaklarını düzenleyen yasa tasarısı, TBMM'ye sunuldu. 
     Amacı ''Tarım sektörünün ve kırsal alanın, kalkınma plan ve stratejileri doğrultusunda geliştirilmesi ve desteklenmesi için gerekli politikaları tespit ve düzenlemeler yapmak'' olarak belirlenen tasarı, politikaların amaçları, ilkeleri ve önceliklerini de düzenliyor. Tasarıda tarım politikalarının amaçları, ''Tarımsal üretimin, iç ve dış talebe uygun bir şekilde geliştirilmesi, tarımsal piyasaların güçlendirilmesi, verimliliğin artırılması, doğal ve biyolojik kaynakların korunması ve geliştirilmesi, gıda güvencesi ve güvenliğinin güçlendirilmesi, üretici örgütlerinin geliştirilmesi, stratejik planlamanın yapılması ve ekonomik büyüklükte tarım işletmelerinin oluşturulmasını sağlayarak, kırsal kalkınmayı geliştirmek ve böylece tarım sektöründeki refah düzeyini yükseltmek'' olarak ifade edildi. 
     Tasarıda, tarım politikalarının ilkeleri ise şöyle sıralandı 
     ''Tarımsal üretim ve kalkınmada bütüncül yaklaşım, uluslararası taahhütlere uyum, piyasa mekanizmalarını bozmayacak destekleme araçlarının kullanımı, örgütlülük ve kurumsallaşma, özel sektörün rolünün artırılması, sürdürülebilirlik, insan sağlığı ve çevreye duyarlılık, yerellik, katılımcılık, şeffaflık ve bilgilendirmek, bölgesel farklılıkların dikkate alınması, ekonomik ve sosyal hedeflerin ayrıştırılması, bilimsellik, gençlerin çiftçiliğe özendirilmesi.'' Tarım politikalarının öncelikleri ise şöyle belirlendi 
     ''Yeterli ve güvenilir gıda arzının sağlanması, tarımsal işletmelerin altyapılarının geliştirilmesi, tarımsal faaliyetlerde bilgi ve uygun teknolojilerin kullanımının yaygınlaştırılması, tarımsal girdi ve ürün piyasalarının geliştirilmesi ve üretim-pazar entegrasyonunun sağlanması, tarımsal üretimin tarım-sanayi entegrasyonunu sağlayacak şekilde yönlendirilmesi, tarım sektörünün kredi ve finansman ihtiyacının karşılanmasına ilişkin düzenlemeler yapılması, destekleme ve yönlendirme tedbirlerinin alınması, doğal afetler ve hayvan hastalıklarına karşı risk yönetimi mekanizmalarının geliştirilmesi, kırsal hayatın sosyo-ekonomik açıdan geliştirilmesi, üretici örgütlenmesinin geliştirilmesi, tarım bilgi sistemlerinin kullanılması, toplulaştırma ve arazi kullanım planının yapılması, toprak ve su kaynaklarının rasyonel kullanımı, AB'ye uyum sürecinde tarımsal piyasaların düzenlenmesi için gerekli çalışmaların yapılması.'' Tarım alanındaki kamu faaliyetlerini dağınık bir yapıdan kurtarmak için sektör ile ilgili politikaların belirlenmesi, planlanması ve koordinasyonu ile ilgili kuruluşlarla işbirliği yapılarak uygulanmasında Tarım ve Köyişleri Bakanlığı yetkili kılınıyor. 
     Tasarı ile tarım sektörünün ihtiyaç duyduğu bilgi ve teknolojilerin yurt içinde üretilmesi, geliştirilmesi, yurtdışından transfer edilerek yurtiçinde denenmesi, adaptasyon ile yayınını sağlayan araştırmalar için gerekli önlemler alınacak ve araştırma çalışmaları üniversitelerle işbirliği yapılarak düzenlenecek. 
     Tasarı, tarım konusunda yüksek öğrenim yapmış gerçek kişilerle bunları istihdam eden tüzel kişilerin tarım danışmanı olarak faaliyet göstermesine olanak sağlıyor. 
     Bakanlığın biyolojik çeşitliliğin, genetik kaynakların ve ekosistemlerin korunması ve geliştirilmesine ilişkin araştırmalar yapmasını da düzenleyen tasarı, biyoteknolojik yollarla elde edilen ürünlerin fikri mülkiyet hakları kapsamında korunması, kaydı, tescili, üretimi, tüketimi, gıda olarak kullanımı, ihracatı ve ithalatı hakkında ilgili kurum ve kuruluşların görüşünü alarak düzenleme yapılmasını öngörüyor. 
     ''Sözleşmeli üretim''i de düzenleyen tasarı, bu üretim biçimini özendirmek için üreticilere yasada belirtilen desteklerin verilmesinde öncelik tanınmasını hükme bağlıyor. 
     
     TARIMSAL DESTEKLEME VE YÖNLENDİRME KURULU 

     Tasarı, yasayla verilen görevleri yerine getirmek üzere Tarımsal Destekleme ve Yönlendirme Kurulu kurulmasını öngörüyor. Tarım ve Köyişleri Bakanı'nın başkanlığında oluşturulacak kurulda, Tarım ve Köyişleri Bakanlığı, Maliye Bakanlığı, Sanayi ve Ticaret Bakanlığı, Çevre ve Orman Bakanlığı, DPT Müsteşarlığı, Hazine Müsteşarlığı ve Dış Ticaret Müsteşarlığı müsteşarları ile bakan onayı ile belirlenecek bakanlık genel müdürü görev yapacak. Yılda en az iki kez toplanacak kurul, yıl içindeki uygulamalarla ilgili izleme ve değerlendirmelerde bulunmak ve uygulamaya yönelik tedbirler almak üzere, kamu görevlileri, sivil toplum örgütleri ve özel sektör kuruluşları temsilcilerinden oluşan ''Teknik komiteler'' kurabilecek. 
     
     DESTEKLEME İLKELERİ 

     Tasarı, desteklemelerin amacını da ''Tarım sektörünün öncelikli problemlerinin çözümüne katkıda bulunmak, uygulanan politikaların etkinliğini artırmak, sektörün bu politikalara uyumunu kolaylaştırmak'' olarak belirledi. Tasarıya göre, destekleme politikaları, ekonomik ve sosyal etkinlik ve verimlilik koşullarını sağlayacak programlarla uygulanacak. Ödemeler bütçe olanakları çerçevesinde ve programların niteliğine bağlı olarak, gerekli denetim ve kontrollerin tamamlanmasından sonra yıl içinde ve izleyen yıl ödenecek. 
     Destekleme programlarının belirlenmesinde şu ilke ve stratejiler dikkate alınacak 
     ''-Tarım politikalarının amaçlarına katkıda bulunması, -AB ve diğer uluslararası taahhütler ile uyumlu olması, -Üreticilerin piyasa koşullarında faaliyetlerini yürütmesi, -Kullanılacak kaynağın, adil ve etkin şekilde üreticilere yansımasını sağlayacak yapıda olması, -Sözleşmeli üretimi geliştirmesi, -Tarım alt sektörlerinde dengeli bir dağılım göstermesi.'' 
     
     DESTEKLEME PROGRAMLARI 

     Tasarı ile tarım sektöründe uygulanacak destekleme programları da ''Doğrudan gelir desteği, fark ödeme, telafi edici ödemeler, hayvancılık destekleri, tarım sigortası ödemeleri, kırsal kalkınma destekleri, çevre amaçlı tarım arazilerini koruma programı destekleri ve diğer destekleme ödemeleri'' olarak sıralandı. 
     Buna göre, üreticilere, tarımsal üretim amacıyla işledikleri araziler için kurulun teklifi üzerine Bakanlar Kurulu tarafından belirlenen birim ödeme miktarı üzerinden doğrudan ödeme yapılacak. Ödeme miktarları, üreticilerin tarım politikaları amaçları ve çevre koruma koşullarına uyumunu kolaylaştırmak üzere farklı düzeylerde belirlenecek. Ödemeler taksitlendirilecek, yıllık bazda toplam destekleme ödenekleri içinde doğrudan gelir desteği için ayrılacak pay yüzde 45 oranında uygulanacak. 
     Üreticilere, fark ödemesine esas ürünlerin, üretim bölgeleri itibariyle geriye doğru son 3 yıllık ortalama verimleri ile üreticilerin bu ürünleri yetiştireceği üretim alanları çarpılarak bulunacak üretim miktarları üzerinden, müstahsil makbuzu ve benzer belgeler de dikkate alınarak fark ödemesi yapılacak. Ödeme öncelikle arz açığı olan ürünleri kapsayacak. Hedef fiyatlarla ürünün üretim maliyeti, yurtdışı ve yurtiçi fiyatları dikkate alınarak tespit edilecek fiyatları arasındaki fark, fark ödemesi olarak dikkate alınacak. Yıllık bazda destekleme ödenekleri içinde fark ödemeleri için ayrılacak pay yüzde 13 olarak uygulanacak. 
     
     ALTERNATİF ÜRÜNLERİN ÜRETİMİNE TEŞVİK 

     Tasarı, üreticilerin arz fazlası olan ürünlerin üretiminden vazgeçerek, alternatif ürünlere yönelmelerinin teşvikini de öngörüyor. Buna göre, üreticilere, arazilerinde alternatif ürünleri yetiştirmelerinden dolayı karşılaşabilecekleri gelir kayıplarını önlemek üzere telafi edici ödeme yapılacak. Her bir üretici için yapılacak ödeme miktarı, üreticinin alternatif ürünlerin üretimine ayırdığı arazi miktarı ile birim ödeme miktarının çarpımı yoluyla hesaplanacak. Üreticilerin biraraya gelerek, alternatif ürünlerin işlenmesi ve pazarlanması için yapacakları yatırımların finansmanı için de ek ödemeler yapılabilecek. 
     Her yıl, toplam destekleme ödenekleri içinde telafi edici ödeme için ayrılacak pay yüzde 5 olarak uygulanacak. 
     
     HAYVANCILIK DESTEKLERİ 

     Hayvancılık faaliyetlerinde ırk ıslahı, kaba yem üretiminin artırılması, verimliliğin artırılması, işletmelerin ihtisaslaşması, işletmelerde hijyen şartlarının sağlanması, hayvan sağlığı ve refahı, hayvan kimlik sisteminin teşviki, hayvansal ürünlerin işlenmesi ve pazarlanması ile bunlarla ilgili kontrol, takip ve standartların iyileştirilmesi ve su ürünlerinin desteklenmesi amacıyla destekleme tedbirleri alınacak. 
     Hayvancılık desteklemelerinde, bölge ve iller bazında farklı destekler uygulanabilecek ve hayvancılık destekleri toplamı, toplam tarımsal destek içinde yüzde 12 olacak. 
     
     TARIM SİGORTASI ÖDEMELERİ 

     Üreticilerin ürünlerini sigorta ettirmelerini teşvik etmek üzere, sigorta prim bedellerinin bir kısmı devlet tarafından karşılanabilecek. Her yıl, toplam destekleme ödemeleri içinde, tarım sigortaları prim desteği için ayrılacak pay yüzde 5 olacak. Tarım sigortasından yararlanacak ürünler ile teminat altına alınacak riskler, Bakanlığın teklifi üzerine Bakanlar Kurulu tarafından belirlenecek. 
     
     KIRSAL KALKINMA DESTEKLERİ 

     Kırsal gelirlerin artırılması ve çeşitlendirilmesi, kırsal altyapı, toplulaştırma, tarla içi geliştirme hizmetleri ve sosyal yapının güçlendirilmesi ile doğal kaynakların korunması ve geliştirilmesi amacıyla, kırsal toplum kesimlerinin birlikte veya bireysel olarak yürütecekleri yatırım projelerinin maliyetinin bir kısmı, masraf paylaşma esasına göre, devlet tarafından karşılanacak. Kırsal yatırımların desteklenmesinde, köy ve diğer kırsal alanda yaşayan topluma istihdam sağlayıcı tarımsal ve tarım dışı ekonomik yatırımlara öncelik tanınacak. 
     Her yıl, toplam destekleme ödemeleri içerisinde kırsal kalkınma destekleri için ayrılacak pay yüzde 10 olacak. 
     
     ÇEVRE AMAÇLI TARIM ARAZİLERİNİ KORUMA... 

     Erozyon ve olumsuz çevresel etkilere maruz kalan tarım arazilerinde, işlemeli tarım yapan üreticilerin, arazilerini doğal bitki örtüleri, organik tarım ve ağaçlandırma için kullanmalarını teşvik etmek üzere, kendilerine belirli bir süreyi kapsayacak şekilde, çevre amaçlı tarım arazilerini koruma programı destekleri sağlanacak. Ödemeler, birim arazi üzerinden yapılacak. Üreticilerin, bu araziler üzerinde ayrıca, çevre koruma tedbirleri almaları istenecek. 
     Her yıl, toplam destekleme ödemeleri içinde, çevre amaçlı tarım arazilerini koruma programı destekleri için ayrılacak pay yüzde 5 olacak. 
     
     DİĞER DESTEKLEME ÖDEMELERİ 

     Araştırma-geliştirme hizmetleri, pazarlama teşvikleri, özel depolama yardımı, kalite desteği, organik üretim desteği, imha desteği, ürün işleme desteği, gerektiğinde bazı girdi destekleri ile tarım havzaları destekleri ve benzer konularda destekleme araçları kullanılabilecek. 
     Diğer destekleme ödemelerinin payı, yıllık toplam destekleme ödemeleri içinde yüzde 5 olacak. 
     
     TARIMSAL DESTEKLEMELERİN UYGULAMA ESASLARI 

     Tasarı ile destekleme ödemelerinde uyulması gereken esaslar ise şöyle belirlendi 
     ''-Destekleme ödemeleri bölge, işletme, arazi, ürün, tarım sistemi, sözleşmeli üretim ve çevre gibi konulardaki öncelikler ve tercihler ışığında farklı miktarlarda verilebilecek. 
     -Bir tarımsal işletmenin alabileceği azami toplam destekleme miktarı, yıllık olarak belirlenebilecek. 
     -Tarımsal destekleme araçlarının toplam tarımsal destekleme bütçesi içindeki payları, gerektiğinde Bakanlar Kurulunca cari bütçe yılında yüzde 25 oranında artırılabilecek veya azaltılabilecek. 
     -Destekler, üretici örgütleri aracılığıyla ödenebilecek. 
     -Desteklenecek ürünlerin ve destekleme ödeme miktarının belirlenmesinde kalite, standart ve sağlık kriterleri dikkate alınacak. 
     -Üreticilere yapılacak her türlü destekleme ödemelerinde, entegre idare ve kontrol sistemi kullanılabilecek. 
     -Çiftlik muhasebe veri ağı kayıtlarına ait bilgiler kontrol ve istatistiki amaçlı olarak kullanılabilecek ancak, ifşa edilemeyecek.'' 
     
     ÇİFTÇİ KAYIT SİSTEMİ OLUŞTURULACAK 

     Haksız yere destekleme ödemesi alan üreticiler, 5 yıl süreyle hiçbir destekleme programından yararlandırılmayacak. 
     TBMM Başkanlığı'na sunulan Tarım Yasa Tasarısı'na göre, tarımsal destekleme programlarının finansmanı, bütçe kaynaklarından ve dış kaynaklardan sağlanacak. Haksız yere yapılan destekleme ödemeleri, ödeme tarihinden itibaren Amme Alacaklarının Tahsil Usulü Hakkında Yasa'da belirtilen gecikme zammı oranları dikkate alınarak hesaplanan yasal faizi ile geri alınacak. Haksız ödemenin yapılmasında ödemeyi sağlayan belge veya belgeleri düzenleyen gerçek ve tüzel kişiler, geri alınacak tutarların tahsilinde müştereken sorumlu tutulacak. 
     Destekleme ödemelerinden, idari veya kişisel hata sonucu düzenlenen belgelerle yapılan ödemeler hariç, haksız yere yararlandığı belirlenen üreticiler, 5 yıl süreyle hiçbir destekleme programından yararlandırılmayacak. 
     2004 yılı doğrudan gelir desteği uygulamasının 2005 ve 2006 yıllarındaki ödemeleri, 2004 yılında yürürlükte olan mevzuat hükümlerine uygun olarak yapılacak. 
     
     ÇİFTÇİ KAYIT SİSTEMİ 

     Tasarıda, doğrudan gelir desteğinin 2005 yılı uygulaması ve ödemelerinin esasları da belirlendi. Buna göre, meyve ve sebze alanları, çayır ve mera alanları, orman emvali ürün alanları ve çevre amaçlı tarım arazileri korunması projesi kapsamında çevresel yönden hassas olduğu belirlenen alanlar dışında kalan alanlarda bitkisel üretim faaliyetlerinde bulunan ve başvuru tarihi itibariyle 18 yaşını doldurmuş veya ergin gerçek kişi çiftçilere, cari yılda üretim yapmaları ve bu üretimlerine ilişkin gerekli bilgileri Bakanlığa beyan ederek, çiftçi kayıt sistemine dahil olmaları şartıyla, doğrudan gelir desteği ödemeleri yapılacak. Bitkisel üretim faaliyetlerinde bulunan, ancak çiftçi kayıt sisteminde yer almayan çiftçiler, doğrudan gelir desteği ödemesinden yararlandırılmayacak. 
     Çiftçi kayıt sisteminde yer alan bilgiler, çiftçilerin kendi beyanlarına dayanacak ve Bakanlığın gerekli tespitlerinden sonra kesinleşecek. Doğrudan gelir desteği ödemesinden yararlanmak isteyen çiftçiler, tarım arazilerinin bulunduğu yerdeki tarım ilçe müdürlüklerine başvuracak. Bu başvurular için çiftçilere, en az 3 aylık süre tanınacak. Bu süre içerisinde başvuruda bulunmayan çiftçiler için ek süre verilmeyecek. Ödemelerden yararlanacak çiftçilerin, kendi mülkiyetlerinde bulunan veya kiralama usulleriyle edindikleri araziler üzerinde, bitkisel üretim faaliyeti yapmaları koşulu aranacak. Bu başvurular üzerine ve gerekli incelemelerden sonra bitkisel üretim faaliyetlerinde bulunduğu tespit edilen çiftçiler, çiftçi kayıt sistemine dahil edilecek. 
     
     ÖDEMELER 

     Bakanlık önce, kayıtlı çiftçilerin işlediği arazi miktarlarını kesinleştirecek. Her çiftçi için ödenecek miktar çiftçinin işlediği arazi miktarı ile uygulama tebliğinde belirlenen birim ödeme miktarının çarpımı ile hesaplanacak. Ödeme miktarı, kullanılan tarımsal üretim teknikleri ve il ve ilçelerin sosyo-ekonomik gelişmişlik gruplarına göre farklı düzeylerde belirlenebilecek. Doğrudan gelir desteği ödemelerine, çiftçilere ait bilgilerin, bilgi işlem merkezindeki kayıt sistemine girişinin il ve ilçelerde tamamlanması, ön denetiminin ve kontrollerin bitirilmesinin ardından başlanacak. 
     Ödemeler, Bakanlık tarafından ilgili bankaya kaynak aktarılmasının ardından çiftçi kayıt sisteminden alınan onaylı ''İcmal 1'ler'' üzerinde yer alan miktara göre, ilgili banka aracılığıyla, doğrudan çiftçilere yapılacak. 
     Entegre idare ve kontrol sistemi oluşturuluncaya kadar üreticilere yapılacak bitkisel üretimle ilgili destekleme ödemelerinde çiftçi kayıt sistemi esas alınacak. 
     Çiftçilere yapılan doğrudan gelir desteği ödemeleri için çiftçi kayıt sistemi oluşturulması amacıyla, ilgililerin isteği üzerine tarım arazilerinin veraset, intikal ve cins tashihi işlemleri için veraset ve intikal vergisi, tapu harcı, döner sermaye ücreti ve her türlü vergi ve kesintiler, yasanın yürürlüğe girmesinden itibaren iki yıllık süre içinde alınmayacak. Veraset, intikal ve cins tashihi yaptırmayan üreticiler tarımsal desteklerden yararlanamayacak. 
     
</TEXT>
</DOC>
