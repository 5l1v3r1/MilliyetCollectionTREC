<DOC>
<DOCNO> 338835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sondun36.html </URL>
<DATE> 2005/05/02/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
KKTC'den Rumlar'dan gelen celpnamelere sert tepki BM uyarıldı 
</HEADLINE>
<TEXT>

     KKTC Başbakan Yardımcılığı ve Dışişleri Bakanlığı, 1974 öncesi Kuzey Kıbrıs’ta mal bırakan Rumların bireysel hak arayışı örtüsü altında bazı vatandaşların ve yabancı uyrukluların, celpnamelerle tazminat davaları için Güney Kıbrıs’taki mahkemelere çağrılması konusunda Birleşmiş Milletler’i BM uyardı. 
     Bakanlık, "bu girişimlerin iki toplumun yakınlaşması çabalarına büyük darbe indirdiğine" işaret ederek, "KKTC halkını hiç kimsenin taciz etmeye hakkı olmadığını, buna izin verilmeyeceğini" vurguladı. 
     Bakanlıktan yapılan yazılı açıklamada, halkın müsterih olması ve gelebilecek celpnameleri almaması istendi. 
     "Bu tür tebligatları yapmak üzere gelebilecek şahısların veya araç plakalarının polise ivedilikle bildirilerek tutuklanmalarının sağlanmasına yardımcı olunması" istenen açıklamada, şöyle denildi 
     "Güney Kıbrıs Rum Yönetimi’nin destek ve yönlendirmesiyle 1974 öncesinde Kuzey’de mal bırakan Rumların, bireysel hak arayışı örtüsü altında halen KKTC’de yaşamakta olan bazı vatandaşlarımıza ve yabancı uyruklulara celpnameler çıkartarak tazminat davaları için Güney Kıbrıs’taki mahkemelere çağırmakta olduğu tespit edilmiştir." "KKTC’de yaşayan herkesi tedirgin etme amacı taşıyan bu girişimlerin, 23 Nisan 2003’te sınır geçişlerinin Kıbrıs Türk tarafınca kolaylaştırılmasıyla hareketlenen ve olumlu yönde ilerleyen iki toplumun yakınlaşması çabalarına büyük darbe indirdiğine" işaret edilen açıklamada, daha sonra şu ifadelere yer verildi 
     "24 Nisan referandumunda Kıbrıs Türk halkının gösterdiği çözüm yönündeki iradeyi de ’Hayır’ oylarıyla engelleyen Rum tarafının, iki bölgeliliğin ortadan kalkmasına yol açacak bir strateji güttüğü, bunun iki taraf arasında yapıcı bir ortamın gelişmesine katkı vermeyeceği de aşikardır. 
     Durumun vahameti ve yol açabileceği olaylar hususunda Birleşmiş Milletler, Bakanlığımız tarafından uyarılmıştır. KKTC halkını hiç kimsenin taciz etmeye hakkı yoktur ve buna izin verilmeyecektir. 
     Bu nedenle halkımızın müsterih olması, gelebilecek celpnameleri almaması, bu tür tebligatları yapmak üzere gelebilecek şahısların veya araç plakalarının polisimize ivedilikle bildirilerek tutuklanmalarının sağlanmasına yardımcı olması ve tutuklananların gerekli hukuki takibata maruz kalacaklarının bilinmesinde yarar görüldüğü duyurulur." Son olarak bir Rum şirketi, bir süre önce, 1974 öncesi Kuzey Kıbrıs’ta kalan malı kullanan Hüseyin Çağıner isimli Kıbrıs Türk aleyhine, Güney Kıbrıs’taki Larnaka Kaza Mahkemesi’nde tahliye ve tazminat davası açmıştı. 
     
</TEXT>
</DOC>
