<DOC>
<DOCNO> 326939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sondun05.html </URL>
<DATE> 2005/03/25/ </DATE>
<TIME> 00.40 </TIME>
<AUTHOR>  </AUTHOR>
<HEADLINE>
Yunan Bakan ile Rice, "Annan Planı ile çözümü" konuştu... 
</HEADLINE>
<TEXT>

     Washington'ı ziyaret eden Yunanistan Dışişleri Bakanı Petros Molivyatis, ABD temaslarında, Kıbrıs konusunda Annan planı temelinde müzakereler yoluyla adanın yeniden birleştirilmesi ortak amacı yönünde neler yapılabileceğini ele aldıklarını söyledi. 
     Molivyatis, ABD Dışişleri Bakanı Condoleezza Rice ile görüşmesinden sonra basına ortak bir açıklama yaptı. Petros Molivyatis yaptığı açıklamada, ''Bakan Rice ile Kıbrıs konusunu konuştuk. Ortak amacımız olan, Ada'nın Annan planı temelinde müzakereler yoluyla yeniden birleştirilmesi yönünde neler yapılabileceğini ele aldık'' dedi. 
     Rice ile ikili ilişkilerin ''mükemmel durumunu'' konuştuklarını vurgulayan Molivyatis, ''ilişkileri pek çok alanda stratejik işbirliğine ilerletme kararlılığımızı bir kez daha teyit ettik'' dedi. Görüşmede Balkanlar ve Akdeniz konularını da ele aldıklarını ve dünyanın bir çok bölgesine demokrasi ve özgürlüğün yayılmasından bahsettiklerini belirten Molivyatis, ABD Başkanı George W. Bush için, ''bugünlerde mutlu olmak için çok nedeni var'' dedi. Molivyatis, Rice ile bütün alanlarda iki ülke arasındaki işbirliğini daha da güçlendirme konusunda anlaştıklarını kaydetti. 
     
     KIRGIZİSTAN... 
     Rice ise, Kırgızistan'daki durum konusunda soruları yanıtlarken, ''Kırgızistan'daki gelişmeleri izliyoruz. Gelişmelerin, Kırgız halkının demokratik bir süreç temelinde istikrarlı bir hükümete ve daha iyi bir demokratik geleceğe kavuşması temelinde ilerlemesine yardım etmeye çalışıyoruz. Olaylar çok hızlı gelişiyor'' dedi. 
     Durumu çok yakından izlediklerini belirten Rice, ancak istikrarlı bir sonuca götürecek bir süreci izleme arzusunda olduklarını kaydetti. Rice, herkesin şiddeti bir kenara bırakması çağrısında bulunurken, ''bu tür bir süreçte şiddete yer yok. Sadece Kırgızistan'ın istikrarlı bir demokrasi olarak ortaya çıkmasına izin verecek siyasi diyalog ve tartışmaya yer var'' diye konuştu. 
     
</TEXT>
</DOC>
