<DOC>
<DOCNO> 321972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur49.html </URL>
<DATE> 2005/03/08/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
İstanbul'da uydu sistemiyle çalışan kumarhane... 
</HEADLINE>
<TEXT>

     Sarıyer'deki bir lokale polisin düzenlediği operasyonda, uydu sistemiyle kurulan bir kumarhane ortaya çıkartıldı. 
     İstanbul Asayiş Şube Müdürlüğü'nden alınan bilgiye göre, bir ihbar üzerine Sarıyer'deki bir spor tesisinin üst katında faaliyet gösteren lokale sabaha karşı operasyon düzenlendi. 
     Operasyon sırasında lokalin, yaklaşık 600 metre uzaktaki bir villada kurulan rulet masasındaki görüntünün uydu aracılığıyla sinevizyon şeklinde aktarılmasıyla kumarhaneye dönüştürüldüğü anlaşıldı. 
     Sinevizyon makinesi, rulet masası, görüntünün sağlandığı elektronik kamera sistemi, çok sayıda poker fişi, 4 rulet taşı ve 39 adet iskambil kağıdının ele geçirildiği operasyon kapsamında gözaltına alınan işletme sahibinin de aralarında bulunduğu 14 kişi, ifadeleri alındıktan sonra serbest bırakıldı. 
     Bu kişilerin, rulet masasının lokalde yakalanması durumunda cezasının çok olacağı düşüncesiyle masayı villaya yerleştirdikleri öne sürüldü. 
     Öte yandan, polisin operasyonu sırasında yakalanmamak için 2 kattan atlayan eski bir hakemin de bacağını kırdığı için kaldırıldığı hastanede tedavi altına alındığı iddia edildi. 
     
</TEXT>
</DOC>
