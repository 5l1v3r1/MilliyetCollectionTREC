<DOC>
<DOCNO> 326172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun01.html </URL>
<DATE> 2005/03/23/ </DATE>
<TIME> 03.10 </TIME>
<AUTHOR>  </AUTHOR>
<HEADLINE>
Barzani Peşmergeyi, hiçbir güç dağıtamaz 
</HEADLINE>
<TEXT>

     İhsan DÖRTKARDEŞ DHA 

      IRAK Kürdistan Demokrat Partisi IKDP lideri Mesut Barzani, ABD'li askerlerin de desteği ile Türkiye sınırındaki Zaho kasabasında bulunan Askeri Akademi'deki mezuniyet törenine katıldı. 
     Barzani'ye bağlı Kürdistan TV'nin haberine göre, Zaho Askeri Akademisi'nin mezuniyet törenine IKDP liderinin yanı sıra ABD'li askeri üst düzey komutanlar da katıldı. Kürt bayrakları ile IKDP flamalarının taşındığı törende konuşma yapan Irak Kürdistan Demokrat Partisi IKDP lideri Mesut Barzani, Irak'ta Araplar ve Kürtler olmak üzere iki temel ulus bulunduğunu, Türkmenler, Asuriler, Keldaniler, Ermeniler'in de bulunduğu halde, yönetimde söz sahibi olamayacaklarını söyledi. Barzani, Kuzey Irak'taki Kürtler'in temel özelliklerinden birinin peşmerge olduğunu, tarih boyunca silahlı bu güçlerin her türlü baskı, katliama kahramanca karşı koyduğunu anlattı. Barzani, peşmergelerin Kürt halkının özü olduğunu bunları hiçbir güç veya partinin izni ile oluşturulmadığını belirterek, şöyle dedi 
     "Kürtler'in tarihinde Peşmerge olmamış olsa, Kürt halkı da bugün olmazdı. Bugünkü kazanımlarımız, Peşmerge'nin direnişi, kan dökmesi sayesinde elde edildi. Peşmerge, Kürt halkının kan ve gözyaşları ile oluşmuştur. Peşmerge her zaman kalacaktır ama görevi değişebilir. Gerek duyulursa, Irak'ın savunmasında da rol oynayabilir. Ancak, hiç kimse bizden peşmergenin dağıtılmasını beklemesin.'' Mesut Barzani, daha sonra üniformalı Kürt subayların' resmi geçit törenini ayakta izledi. 
     
     NEREDEN NEREYE 
     Mesut Barzani'nin babası Molla Mustafa Barzani'nin Barzan Aşireti' üyeleri ile Irak'ta sürdürdüğü mücadelede öncü anlamında gelen peşmergeler yer aldı. Yıllarca dağlarda Irak yönetimine karşı mücadele veren peşmergeler, tarih boyunca mücadelelerini sürdürürken, dağılan SSCB'nin desteği ile tarihteki ilk ve tek Kürt devleti olan Mahabat Kürt Cumhuriyeti'nin kurulmasında önemli rol oynadı. 
     1'inci Körfez Savaşı'nın ardından Kuzey Irak'taki Kürtler, peşmergeleri polis ve askeri eğitime alarak polis ve askeri akademiler oluşturdu. Bölgede, halen üniformalı olarak görev yapan 100 bine yakın peşmerge bulunuyor. 
     
</TEXT>
</DOC>
