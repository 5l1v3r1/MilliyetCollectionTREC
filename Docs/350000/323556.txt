<DOC>
<DOCNO> 323556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/spor/spo04.html </URL>
<DATE> 2005/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Altında kalırlar' 
</HEADLINE>
<TEXT>


Trabzonspor Başkanı Atay Aktuğ, Türkiye'de sık sık gündeme gelen masabaşı oyunları iddiasına ateş püskürdü "Bir gün o masa devrilir" ifadelerini kullandı 


'Sahada oynanır' 
TRABZONSPOR Başkanı Atay Aktuğ, şike, teşvik ve masa başında iş bitirme iddiaları ile ilgili konuşurken, bu tür dedikodulara inanmak istemediğini söyledi. Aktuğ, "Ben bu ülkede masa başında iş bitirildiğini düşünmüyorum. Bu işler masada olmaz. Masada olursa, bir gün masa devrilir ve onu kullananlar altında kalır. Futbolda saha içinde kazanarak bir yerlere ulaşırsınız" dedi. 

Şahin'e destek 
AKTUĞ, Gaziantepspor maçının ardından PFDK'ya sevkedilen Basın Sözcüzü İbrahim Şahin'in yanlış anlaşıldığını da iddia etti. Trabzonspor Başkanı, "İbrahim'in temenni amacıyla söylediği şeyler Disiplin Kurulu'na gidiyorsa, Türkiye'de hiçbir yönetici kalmaz. Ceza verileceğini sanmıyorum. Orada temenni ifadeleri vardır. Eğer, İbrahim'e ceza verilirse yanlış olur" diye konuştu. 

Kartal testi 

TRABZONSPOR Teknik Direktörü Şenol Güneş, Beşiktaş maçının takımı test etme adına en önemli sınav olacağını söyledi. Güneş, kritik 90 dakikayı kazanıp, zirve yarışındaki iddialarını sürdürmek istediklerini belirterek, "Şampiyonlukla ilgili mutlaka biz olalım diye bir iddiamız yok, ama hep rakipten üstün olmak istiyoruz. Rakiplerimiz karşısındaki üstünlüğümüzü Beşiktaş maçında da görmek istiyoruz. Oyuncuları test edeceğiz" dedi. 

Kaptan fire vermedi 

TRABZONSPOR'UN başarılı ismi Fatih Tekke, Sakaryaspor filelerini iki kez havalandırarak gol sayısını 24'e çıkarırken, 33 maçın tamamında da forma giyen tek futbolcu oldu. Kaptan bu maçlarda 2 bin 910 dakika sahada kalarak, Bordo - Mavili takım için ter döktü. Ligde 55 puanı bulunan Trabzonspor, Fatih'in gol attığı maçlarda 38 puan toplamayı başardı. 


</TEXT>
</DOC>
