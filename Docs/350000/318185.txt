<DOC>
<DOCNO> 318185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun47.html </URL>
<DATE> 2005/02/24/ </DATE>
<TIME> 20.21 </TIME>
<AUTHOR>  </AUTHOR>
<HEADLINE>
Kanada füze kalkanı projesine katılmıyor. 
</HEADLINE>
<TEXT>

     Kanada, ABD'nin füze kalkanı olarak bilinen tartışmalı füze savunma sistemine katılmayacağını bildirdi. 
     Dışişleri Bakanı Pierre Pettigrew, parlamentoda yaptığı konuşmada, ''Amerikan füze savunma sistemine katılmayacağız'' dedi. 
     Kanada'nın, ABD'nin milyarlarca dolarlık füze kalkanıyla ilgili programına katılıp katılmayacağına ilişkin tartışmalara son noktayı koyan Pettigrew, Ottawa'nın, küresel çapta terörizmle mücadele ve kıta güvenliği konusunda Washington'un yakın müttefiki olarak kalacağını da belirtti. 
     ABD Başkanı George Bush, füze kalkanı projesine katılması için Kanada'ya geçen yıl üç kez çağrıda bulunmuştu. 
     Kanada, Washington'un askeri planlarına son yıllarda ikinci kez olumsuz yanıt veriyor. Kanada, ABD'nin 1 Mart 2003'te başlattığı Irak savaşına da katılmayı reddetmişti. 
     Bush, iktidara gelişinin ardından, Kuzey Kore, İran, Irak gibi ülkelerden gelebilecek olası balistik füze tehdidine karşı kullanmak istediğini söylediği, füze kalkanı olarak bilinen ulusal füze savunma planını uygulama planını açıklamıştı. 
     ABD 2002 yılında da ulusal çapta füze savunmasını yasaklayan Rusya ile 1972'de imzaladığı Anti Balistik Füze ABM Anlaşması'ndan çekilmişti. 
     ABD'nin olası saldırılardan korunmak amacıyla uzayı kullanarak füzesavar füze savunma sistemi oluşturma projesine Rusya ve Çin'nin yanısıra bazı Avrupalı müttefikleri de yeni bir silahlanma yarışını başlatabileceği gerekçesiyle tepki göstermişti. 
     
</TEXT>
</DOC>
