<DOC>
<DOCNO> 333157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/guncel/gun04.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gelin, bayrağı İncirlik'e dikelim' 
</HEADLINE>
<TEXT>


ALİ EYÜBOĞLU 

Trabzon'da TAYAD bildirisi dağıtırken linç girişimine uğrayan, ardından da tutuklanan 5 genç, dün serbest bırakıldı. Gençlerin düzenlediği basın toplantısında, Zeynep Erduğrul, hapishanede dayak yediklerini öne sürerek, "İşkencelerden geçirildik. Saçlarım kopartıldı" dedi. Serbest bırakılan 5 kişiden Erduğrul, Nurgül Acar ve Emrah Bakır, İnsan Hakları Derneği Trabzon Şubesi'nde görüşlerini aktardı. Türk bayrağı ile sorunlarının olmadığının altını çizen Erduğrul, şunları kaydetti "Mesele bayrağın onuruysa, gelin bu onuru İncirlik'e Türk bayrağı dikerek kurtaralım. Veya gelin bu tepkileri askerlerin başına Irak'ta çuval geçirildiğinde gösterelim." Erduğrul'un çağrısı, basın toplantısının ardından "Basın toplantısında neler söylediler " diye soran Güvenlik Şube Müdürü Necati Ekinci'yi de şaşırttı. 


</TEXT>
</DOC>
