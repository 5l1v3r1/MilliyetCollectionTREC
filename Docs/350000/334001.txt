<DOC>
<DOCNO> 334001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sonsiy12.html </URL>
<DATE> 2005/04/16/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Öcalan'ın yeniden yargılanması... Şener Kararı kendimiz veririz 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Avrupa İnsan Hakları Mahkemesi'nin AİHM , terör örgütü elebaşının yeniden yargılanması yönünde karar vermesi halinde hükümet olarak ne yapacakları'' sorusu üzerine, ''Türkiye egemen bir ülkedir ve kendisiyle ilgili kararları kendisi verir'' dedi. 
     Şener, açılış ve incelemelerde bulunmak üzere geldiği Samsun'un Ayvacık İlçesi'ni ziyareti sırasında basın mensuplarının sorularını yanıtladı. 
     ''Avrupa İnsan Hakları Mahkemesi'nin AİHM , terör örgütü elebaşı Abdullah Öcalan'ın yeniden yargılanması yönünde kararı vermesi halinde hükümet olarak ne yapacakları'' yolundaki bir soru üzerine, Şener, gündemlerinde böyle bir konu bulunmadığını söyledi. 
     Türkiye'nin, kuralları olan bir ülke olduğunu ifade eden Şener, şunları kaydetti 
     ''Elbette ülkemiz için önem arz eden konularda sadece masa başında değerlendirme yapmak doğru değil. Milli olaylarda çeşitli platformda konuyu masaya yatırıp konuşuruz. Türkiye egemen bir ülkedir ve kendisiyle ilgili kararları kendisi verir. Karar verilmeden de tüm organlarıyla oturup tartışılır. Ülke menfaatleri ne ise öyle karar verilir.'' 
     
     RASYONEL OLMAYAN YATIRIMLAR 
     Şener, bir başka soru üzerine ise geçmişte rasyonel olmayan çok sayıda yatırıma kaynak aktarıldığını hatırlatarak, hükümet olarak bunun önüne geçtiklerini söyledi. 
     Yatırımlara ayrılacak kaynakların belirli kriterlere göre şekillendiğini ifade eden Şener, şöyle konuştu 
     ''Geçmişte maalesef rasyonel olmayan o kadar çok iş, yatırım sepetine konulmuştur ki 30 yıl boyunca üretime geçmeyen bir tesise sürekli para vererek iş yaptığınızı düşünün. Bu ülkenin kaynaklarının ne derece israf edildiğini keşfedersiniz. Biz bu dağınıklığı ortadan kaldırmak için hesabımızı, kitabımızı yapmadan açıklamalarda bulunmuyoruz. Yatırım sepetinden, rasyonelleşmemiş ve belirli bir mesafe almamış gereksiz yatırımları ayıklıyoruz. Daha önce 5 binin üzerinde olan proje sayısı, 2005 itibariyle 3 binin altına düşmüştür. Kamu yatırımlarını rasyonelleştirmek, yatırım stratejimizin temel hedefidir.'' Hasan Uğurlu Baraj Gölü üzerinde ilçeye bağlı 9 köyle ilçe merkezini bağlayacak bir köprü yapımıyla ilgili vatandaşların isteklerini de dinleyen Şener, konunun inceleneceğini belirtti. 
     Şener, kendisinden köprü yapımı için ''söz'' isteyen vatandaşlara, siyasetçilerin her gittikleri yerde söz vermesi taraftarı olmadığını söyledi. 
     
     ÇARŞAMBA VERGİ DAİRESİ'Nİ AÇTI 
     Ayvacık'ı ziyaretinin ardından Çarşamba İlçesi'ne giden Şener, Çarşamba Belediyesi'nin Cemil Şensoy Kültür Merkezi'nde düzenlediği ''Belediye İlçe İstişare Toplantısı''na katıldı. 
     Şener, burada yaptığı konuşmada da kamu hizmetlerinin etkin ve verimli hale gelmesi için yerel yönetimlere daha çok sorumluluk verilmesi gerektiğini ifade etti. 
     Bu nedenle kamu yönetimi reformunu önemsediklerini belirten Şener, bu konuda düzenlemeler yaptıklarını ve yapmaya da devam edeceklerini kaydetti. 
     Daha sonra Çarşamba Vergi Dairesi hizmet binasının açılışını yapan Şener, Çarşamba Ticaret ve Sanayi Odası'nı da ziyaret etti. 
     
</TEXT>
</DOC>
