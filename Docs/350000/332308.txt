<DOC>
<DOCNO> 332308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sontur28.html </URL>
<DATE> 2005/04/11/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
"Ermeniler, soykırım efsanesi yaratmasaydı yaşayamazlardı" 
</HEADLINE>
<TEXT>

     Çanakkale Onsekiz Mart Üniversitesi ÇOMÜ Fen-Edebiyat Fakültesi Coğrafya Bölümü öğretim üyesi Prof. Dr. Aydın İbrahimov, ''Ermeniler, soykırım efsanesini yaratmasaydı, yaşayamazlardı'' dedi. 
     Prof. Dr. İbrahimov, ÇOMÜ Troya Kültür Merkezi'nde düzenlenen ''Ermeni Jeopolitiğinde Soykırım Faktörü'' konulu konferansta yaptığı konuşmada, ulusların ve toplumların başlarına gelen olayları hafızalarında yarım asırdan fazla tutamadıklarını, ancak Ermeniler'in yaşadıkları olayları mitolojiye dönüştürerek nesilden nesile aktardıklarını söyledi. 
     Ermeni soykırımını tanıma akımının dünyada son yıllarda bazı çevrelerce benimsendiğinin açıkça görüldüğünü ifade eden Prof. Dr. İbrahimov, şunları kaydetti 
     ''Ermeniler, soykırım efsanesini yaratmasaydı, yaşayamazlardı. Ermeniler'in kültürleri, diğer kültürlere göre çok farklıdır. Her türlü ortamda kendi milli özelliklerini korumaktadırlar. Bugüne kadar hiçbir devlette asimile olmadılar. Osmanlı döneminde devletin en üst makamlarında görev yaptılar. Bu hakları da ellerinden alınınca, kendilerine ait olduğunu zannettikleri Anadolu'yu kaybettiklerini anladılar. Ermenistan'daki jeopolitik yaklaşımlar arkaik bir görüşü benimser yani tarihleri boyunca savaşarak toprak kazanmamış Ermeni toplumu, bu özelliklerini yıllar boyunca korumuş, kendilerine ait olmayan yerleştikleri bölgeleri vatan kabul etmişlerdir.'' Ermeni soykırımıyla ilgili iddiaların hiçbir zaman son bulmayacağını savunan Prof. Dr. İbrahimov, Ermeni soykırımı sorununun büyümemesinin nedeninin, Türk ulusunda global kin olmaması olarak açıklanabileceğini kaydetti. 
     Prof. Dr. İbrahimov, şunları söyledi 
     ''Dünyada Ermenistan toplumuna benzer toplum bulmak gerçekten çok zor. Küçük bir ülke ama büyük bir devlet gibi davranmak istiyor. Büyük devletlerin jeopolitik oyunlarından da kazançlı çıkmak istiyor. Ermenistan bu nedenle Avrupa Birliği sürecinde Türkiye için baş ağrıtan bir unsurdur.'' 
     
</TEXT>
</DOC>
