<DOC>
<DOCNO> 300315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sontur05.html </URL>
<DATE> 2004/12/23/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Çinli'nin namus cinayeti 
</HEADLINE>
<TEXT>

     M. AKİF ERDEM İstanbul 

Güngören'de, birlikte yaşadığı Bahriye Adakale'nin kendisini başka bir erkekle aldattığını öğrenen Çin uyruklu Jın Shaguang, elini kana buladı. Sevgilisini tabancayla vurarak öldürdükten sonra polise teslim olan Shaguang, "Onu seviyordum. Evlenecektik" dedi. 
     İlginç cinayet Güngören Merkez Mahallesi Geyik Sokak'taki bir apartmanda meydana geldi. Sabah saatlerinde polis karakoluna giden Çin uyruklu Jın Shaguang, bozuk Türkçesiyle "Ben dün sevgilimi öldürdüm" diyerek teslim oldu. Bunun üzerine adrese giden polisler Bahriye Adakale'nin kanlar içindeki cesedini buldu. Olay yerinde yapılan incelemede, Adakale'nin başından tek kurşunla vurularak öldürüldüğü tespit edildi. Ceset olay yerinde yapılan incelemenin ardından Adli Tıp Kurumu'na kaldırıldı. Emniyetteki güçlükle alınan ifadesinde, 4.5 yıl önce çalışmak için Türkiye'ye geldiğini ve tekstil işine girdiğini belirten Çinli Shaguang, Yaklaşık 6 ay önce yalnız yaşayan Bahriye Adakale ile birlikte yaşamaya başladıklarını söyledi. Shaguang'un ifadesinde, "Onu seviyordum ve evlenmeyi düşünüyordum. Ama beni başka biri ile aldattığını öğrendim. Çok sinirlendim. O akşam tartışmaya başladık. Bir ara sinirlerime hakim olamadım ve tabancayla kafasına ateş ettim" dediği öğrenildi. Shaguang, olayın ardından önce kaçtığını, sonra pişman olarak teslim olduğunu söyledi. 

     
</TEXT>
</DOC>
