<DOC>
<DOCNO> 319966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/soneko24.html </URL>
<DATE> 2005/03/02/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Beko deposundaki yangının bilançosu 15.5 milyon YTL 
</HEADLINE>
<TEXT>

     Beko Elektronik'in Beylikdüzü'ndeki deposunda çıkan yangında meydana gelen hasarın tutarının 15.5 milyon YTL olduğu bildirildi. 
     Beko Elektronik'ten Borsa'ya gönderilen açıklamada, 28 Şubat Pazartesi günü şirkete ulaşan bilirkişi raporunda, 24 Ocak 2005 tarihinde şirkete ait depoda çıkan yangının 'elektrik kontağından' kaynaklandığının anlaşıldığı belirtildi. 
     Açıklamada, ''bilirkişi raporunun tebliğ edilmesini takiben, sigorta eksperi tarafından yangın hasar tespit çalışması tamamlanmış ve hasar tutarı 15 milyon 506 bin 248 YTL olarak kesinleştirilmiştir'' denildi. 
     Bu hasar karşılığı, sigorta şirketinden 14 milyon 280 bin YTL tazmin edildiği ifade edilen açıklamada, bu tutarın 7 milyon YTL'sinin avans olarak alındığı, bakiye kısmın şirkete ödenmesinin sigorta şirketinin iç süreçleri sonunda, önümüzdeki günlerde tamamlanacağı bildirildi. 
     
</TEXT>
</DOC>
