<DOC>
<DOCNO> 314236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur38.html </URL>
<DATE> 2005/02/10/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
SSK-eczane protokolü sorunlu başladı 
</HEADLINE>
<TEXT>

     SSK hastalarının eczanelerden ilaç alabileceği yönündeki uygulamanın bugün başlamasının ardından İstanbul'da pek çok SSK'lı eczanelere akın etti. Ancak hastalar eli boş döndü. Çünkü çoğu eczane SSK ile anlaşma yapmamıştı. 
     SSK hastalarının serbest eczanelerden ilaç almasıyla ilgili uygulamayı Çalışma ve Sosyal Güvenlik Bakanı Murat Başesgioğlu, "hem SSK hastanelerindeki eczaneler belli bir süre açık kalacak, hem de sözleşmesini yapan eczanelerden vatandaşlarımızın ilaçlarını almaları kolaylaşacak" şeklinde duyurmuştu. 
     Uygulama bugün başladı, ancak SSK eczaneleri önündeki manzara yine değişmedi. SSK ile anlaşan eczane sayısı az olunca kurum eczanelerinin önünde yine uzun kuyruklar oluştu. 
     
     Anlaşmalı eczane var, ilaç yok 
     Sabahın ilk saatlerinde kuyruğa giren vatandaşlardan bazıları anlaşmalı eczane bulamamaktan şikayet etti. Bazıları da eczaneyi bulduğu halde istediği ilaç kalmadığı gerekçesiyle yine kuyruktaydı. 
     Çoğu eczane uygulamaya hemen başlamak yerine 'bekle-gör' düşüncesiyle hareket ediyor. SSK'nın hastası da hekimi de uygulamanın bir an önce yaygınlaştırılmasını ve kalıcı olmasını istiyor. 
     
     Eczaneler anlaşma yapmaya zorlanmayacak 
     İstanbul, Ankara ve İzmir'de sisteme konulan uygulamanın Türkiye'nin her yerinde başlaması ise biraz zaman alacak. Çalışma ve Sosyal Güvenlik Bakanı Murat Başesgioğlu, uygulamanın kademe kademe yaygınlaştırılacağını söyledi. 
     Başesgioğlu, eczaneleri sözleşme yapmaları konusunda zorlayamayacaklarını da vurguladı. Geçiş döneminde olabilecek aksaklıkları önlemek için kurumları hafta sonu da açık tutacaklarını belirten Bakan, "czanelere şifre vermeyi ve sözleşme yapma imkanı sağlamayı da düşünüyoruz" diye konuştu. 
     
     Geri ödeme endişesi 
     Bakan, eczacıların geri ödemelere ilişkin endişelerine de değinerek, gerek Maliye Bakanlığı, gerekse biz, geri ödemelerde mağdur olmamaları için elden gelen gayreti göstereceğiz. Sektörle birlikte bir finansman kurumu vasıtasıyla bu konudaki mağduriyetlerin önlenmesi konusunda düşünceler var. Bu konuda yardımcı olmaya hazırız'' dedi. 
     
</TEXT>
</DOC>
