<DOC>
<DOCNO> 349931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun32.html </URL>
<DATE> 2005/06/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Cezaevinden çıkmasına izin verilen gazeteci, ortadan kayboldu 
</HEADLINE>
<TEXT>

     İran'da sağlık sorunları nedeniyle cezaevinden çıkmasına izin verilen muhalif gazeteci Ekber Genci ortadan kayboldu. 
     Yarı resmi Fars haber ajansına göre, Tahran'ın muhafazakar başsavcısı Said Murtazevi, Yargı Erki görevlilerinin tutuklama müzekkeresiyle Genci'nin evine gittiğini, ancak evde bulamadıkları Genci'nin eve dönmediğini ve gizlendiğini söyledi. Murtazevi, Genci için verilen iznin süresinin dolduğunu da kaydetti. 
     Genci'nin eşi Masume Şefii, kocasının kaybolduğunu doğrulayarak, ''Dün gece bir arkadaşının evine gitmek için evden ayrıldı, ancak geri gelmedi. Tutuklanıp tutuklanmadığını ya da nerede olduğunu bilmiyorum. Çok kaygılıyız'' dedi. 
     Yargı Erki'nden 9 görevlinin dün gece evlerine gelerek arama yaptığını ve sabaha kadar beklediğini söyleyen Şefii, Genci hakkındaki tutuklama müzekkeresinin, cezaevinden çıkmasına izin verildikten sonra yerli ve yabancı basına verdiği demeçlerle ilgisi bulunduğunu belirtti. 
     Şefii, Genci'nin cezaevinde yatmasından kaynaklanan astım ve sırt ağrısı gibi çeşitli rahatsızlıklardan mustarip olduğunu da kaydetti. 
     Genci, 30 Mayıs'ta evinde gazetecilere yaptığı konuşmada, bütün siyasi mahkumların serbest bırakılması çağrısında bulunmuş, ''Benim hapsedilmem amacımı destekliyor. Ölünceye kadar fikirlerimi savunacağım'' diye konuşmuştu. 
     Siyasi gözlemciler, Genci'nin 17 Haziran'da yapılacak cumhurbaşkanlığı seçiminden önce serbest bırakılmasını, rejimin siyasi hoşgörüsünün göstergesi olarak yorumlamıştı. 
     Genci, aydın ve yazar cinayetlerinde üst düzey yetkililerin parmağı olduğunu söylemek, yalan beyanda bulunmak, üst düzey yetkililere hakaret etmek ve ülke güvenliğini tehlikeye düşürmek gibi suçlamalarla Ocak 2001'de 6 yıl hapis cezasına çarptırılmıştı. 
     İran'da son 5 yılda onlarca reformcu eylemci, aydın, gazeteci ve öğrenci lideri cezaevine atıldı. 
     
</TEXT>
</DOC>
