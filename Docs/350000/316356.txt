<DOC>
<DOCNO> 316356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun14.html </URL>
<DATE> 2005/02/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
ABD karşıtlığı, turizmi vuruyor 
</HEADLINE>
<TEXT>

     Afganistan ve Irak savaşlarından sonra dünyada artan Amerikan karşıtlığı, ABD turizmini olumsuz etkilemeye devam ediyor. 
     Amerikan basınına göre, geçen yıl ABD'yi ziyaret eden turistlerin sayısı, 2000 yılına oranla yüzde 10 düşerek, 45 milyona geriledi. 
     ABD'nin 2004 yılı turizm geliri 93,5 milyar dolar oldu. Bu gelir, 2000 yılı turizm gelirinin altında. Ancak yine de ABD'nin otomobil, motor ve yedek parça ihracatından elde edilen gelirin üzerinde. 
     Turist sayısındaki azalmada, vize işlemlerinde karşılaşılan zorluklar ve yabancıların Amerikan havaalanlarında karşı karşıya kaldıkları muameleler de etkili oluyor. 
     Merkezi Seattle'da bulunan bir şirket tarafından Kasım ayında sanayileşmiş 8 ülkede, 8 bin kişi arasında yapılan bir araştırmaya göre, katılımcıların yüzde 55'i ABD hakkında olumsuz fikirlere sahip. 
     Amerikan turizm sektörü temsilcileri, hükümetin, ABD turizmi için daha fazla çaba harcamasını talep ediyor. 
     ABD'nin tanıtım harcamalarının diğer turistik ülkelere oranla düşük kaldığını belirten temsilciler, miktarın artırılmasını istiyor. 
     Araştırmalara göre, ABD'nin 39 eyaletinde yönetimler, 2003 yılında tanıtım faaliyetleri için yaklaşık 20 milyon dolar harcadı. Bu miktar, bir önceki yıla oranla yüzde 11 daha az, ancak 2005 bütçesinde turizm tanıtım faaliyetleri için ayrılan miktarın iki katı. 
     
</TEXT>
</DOC>
