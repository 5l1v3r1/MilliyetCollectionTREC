<DOC>
<DOCNO> 314088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun49.html </URL>
<DATE> 2005/02/10/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
NASA "2005, bugüne kadar kaydedilmiş en sıcak yıl olabilir" 
</HEADLINE>
<TEXT>

     Amerikan Uzay ve Havacılık Dairesi NASA bilim adamları, zayıf ''El Nino'' ve sera gazlarının etkisiyle 2005'in, 1800'lerden beri kaydedilen en sıcak yıl olabileceğini söyledi. 
     Okyanuslarda deniz suyu sıcaklığının değişmesiyle atmosferi etkileyen ''El Nino'' iklim olayının yanı sıra özellikle atmosfere yayılan zararlı gazların, sıcaklıkların artışında etkili olacağı belirtildi. 
     NASA uzmanı James Hansen, ''son 30 yıldır, özellikle sera etkisi yapan gazlar nedeniyle sıcaklıklarda önemli bir artmış eğilimi görüldüğünü'' söyledi. Hansen, sera gazlarının etkisiyle dünya yüzeyinin uzaya yansıttığından daha fazla güneş enerjisini emdiğini kaydetti. 
     Bugüne dek kaydedilen en sıcak yılın 1998 olduğu, 2002 ve 2003 yıllarının onu takip ettiği belirtildi. 2004 yılının ise dünyada ortalama 14 derece sıcaklıkla dördüncü sırada olduğu belirtildi. 
     1998'deki sıcaklık artışının, o yıl güçlü bir şekilde etkili olan El Nino'yla bağlantılı olduğu, 2002 ve 2003'de ise daha zayıf El Nino'ların sıcaklıkları yükselttiği kaydedildi. 
     Bilim adamları, bu yıl da etkili olan zayıf El Nino ve sera gazlarının etkisiyle sıcaklıkların, iyice artarak, bugüne dek kaydedilen ortalama en yüksek seviyeye yükselebileceğini bildirdi. 1997-1998'de görülen sonuncu El Nino, öldürücü fırtınalara, sıcak hava dalgalarına, yangınlara, sellere, dona ve kuraklığa, tahmini 32 milyar dolarlık da zarara yol açmıştı. 
     
</TEXT>
</DOC>
