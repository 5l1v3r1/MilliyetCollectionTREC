<DOC>
<DOCNO> 316475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonspo04.html </URL>
<DATE> 2005/02/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kadıköy'de rekor kırıldı... 
</HEADLINE>
<TEXT>

     Fener taraftarı Saracoğlu Stadı’nı tıklım tıklım doldurdu. 43 bin 248 seyirci bu sezonki rekoru kırmasına rağmen evine boynu bükük gitti. 
     
     Hepsi inanmıştı... 

     Fenerbahçe taraftarı takımına çok inanmıştı. Önce Real Zaragoza’yı geçip, ardından da tüm engelleri aşıp UEFA Kupası’nı müzesine götürmek istiyordu Sarı-Lacivertliler. Bu düşünceler içinde stada gelen Fenerbahçeliler, 43 bin 248 koltuk kapasiteli Şükrü Saracoğlu Stadı’na tamamen doldurdu. Bu sezonki seyirci ve hasılat rekoru kırılmıştı... Karşılaşma başlamadan saatler önce biletler tükenirken, sonuç istenildiği gibi olmadı. Kanarya, tur şansını ikinci maça bıraktı. 
     
     Tribün şov yetmedi 

     Karaborsacılara da dün yine her zaman olduğu gibi gün doğdu. Bir çok taraftar, fahiş fiyatlarla karaborsacılardan bilet temin edip stada girdi. Takımlar sahaya çıkarken, tribünler adeta şov yaptı. Maraton ve açık tribünlerde dev bayraklar açılırken, taraftarlar kendilerine dağıtılan kartonlarla, Efsane’ yazısını oluşturdu. Kanarya, ikinci yarıda 1-0 yenik duruma düşmesine rağmen desteklerini arttıran Sarı-Lacivertliler, 90 dakika boyunca susmadı. 
     
</TEXT>
</DOC>
