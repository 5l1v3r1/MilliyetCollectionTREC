<DOC>
<DOCNO> 321772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun27.html </URL>
<DATE> 2005/03/08/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
New York Times Teröristler silah yasasındaki boşluktan faydalandı 
</HEADLINE>
<TEXT>

     New York Times gazetesi, ABD'deki çok sayıdaki terörizm şüphelisinin, geçen yıl silah yasasındaki boşluklardan faydalanarak silah sahibi olduklarını bildirdi. 
     Gazete, bugün yayımlanacak bir araştırmaya dayanarak verdiği haberde, federal izleme listesindeki bu kişilerin, terörist gruplarla bağlantısı olduğundan şüphelenilen kişilerin ateşli silah satın almasına kısıtlama getirmeyen yasadaki boşlukları çıkarlarına kullanarak silah sahibi olduklarını yazdı. 
     Araştırma sonuçlarına göre, Federal Soruşturma Bürosu'nun FBI terörist grupların şüpheli ya da bilinen üyeleri, geçen yıl Şubat'tan Hazirana kadar olan dönemde en az 44 kez silah satın almak ya da taşımak için izin başvurusunda bulundu. 
     FBI ya da diğer yetkililerin, ağır suçlu, yasadışı göçmen ya da zihinsel özürlü olmadıkları sürece hemen hemen tüm başvuruları onayladıklarını belirten gazete, araştırma bittikten sonraki 4 ay içinde de 14 silah başvurusunun yapıldığını, ancak bu başvurulardan 12'sinin onaylandığını bildirdi. 
     Gazete, yetkililerin açıklamalarına dayanarak, silah satın almasına ya da kullanmasına izin verilen bu kişilerin isimlerinin, FBI'ın binlerce şüphelinin yer aldığı izleme listesindeki isimlerle uyuştuğunu yazdı. 
     Araştırmada, FBI'ın, silah satın alanlar listesiyle şüpheliler listesinin karşılaştırılması konusunda daha iyisi yapması gerektiği sonucuna varıldığını yazan gazete, FBI yetkililerinin, ''silah sahibinin mahremiyet haklarıyla ilgili endişeler yüzünden silah satın alanlarla ilgili bilgilerin kullanımının yasalarla engellendiğini'' söylediklerini de bildirdi. 
     
</TEXT>
</DOC>
