<DOC>
<DOCNO> 324567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonyas04.html </URL>
<DATE> 2005/03/17/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Avrupalı turistler 2005'te Türkiye'de buluşacak... 
</HEADLINE>
<TEXT>

     Turizm Araştırmaları ve Strateji Merkezi Başkanı ve MNG Yönetim Kurulu Üyesi Hüseyin Baraner, 2005 yılı turizm sezonunda Avrupalıların Türkiye'de buluşacağını söyledi. 
     Baraner, dün sona eren dünyanın en büyük turizm fuarlarından Berlin Turizm Fuarı'nda ITB , Türkiye'nin 2005 yılında turizmde lider ülke olarak deklare edildiğini bildirdi. 
     Türkiye'nin 2005 yılı turizm sezonunda Avrupalıların buluşacağı ülke olacağını kaydeden Baraner, ''Türkiye, Berlin Turizm Fuarı'nda ITB , müthiş bir çıkarma yapmıştır. Türkiye'nin stantlarını sadece tatil satın almak isteyenler değil. Türkiye'de yatırım yapmanın yollarını arayan yatırımcılar da ziyaret etmiştir. Turizmciler arkalarına aldıkları bu rüzgarı akıllı şekil de kullanmalıdır'' dedi. Baraner, İspanya, Yunanistan, Mısır, İtalya gibi, Türkiye'nin Akdeniz çanağındaki rakip ülkelerin stantlarında hareketlilik görülmezken, Türkiye standına yoğun ilgi olduğunu anlattı. 
     Bazı büyük İspanyol grupların Türk tur operatörlerini gezerek yatırım imkanlarını görüştüklerini de ifade eden Baraner, ayrıca bu ülkelerin gruplar halinde Turizm Bakanlığı yetkililerinden brifing aldığını anlattı. 
     Bu yıl sadece Almanya'dan 4-5 milyon turist beklendiğini kaydeden Baraner, geçtiğimiz yıla göre Almanya'dan Türkiye gelecek turist sayısında yüzde 22 artış yaşanacağını, Türkiye'ye 2005 yılında 20 milyon turist geleceğini tahmin ettiklerini bildirdi. 
     Hüseyin Baraner, satışların, Nisan ayı hariç 2005 yılının diğer aylarının yüksek bir dolulukla geçeceği gösterdiğini kaydederek, ''Türkiye paket turların dışında turizm ürünlerini de ön plana çıkarmaya başladı. Fuarda Çanakkale'den Ağrı'ya kadar kültürel turizm tanıtımına da yer verildi. Kültür turizmine ilgi var ancak bu bölgelere yatırım gerekli. Turizmci ilgiyi görünce yatırım da yapacaktır'' diye konuştu. 
     
     TÜRKİYE'NİN SINAV YILI 

     Türkiye'nin asıl zorluğunun bundan sonra başlayacağını ifade eden Baraner, şunları kaydetti 
     ''Esas iş bundan sonra başlıyor. Arkamıza bu rüzgarı almışken herkesin dikkatli olması lazım. Uçakların, otellerin iyi ve kaliteli hizmet vermesi şart. Bu yıl Türkiye'nin sınav yılı olacaktır. Bu sınavı iyi veremezsek, tatilci istediği hizmeti ve standardı bulamazsa Türkiye bu sayıya hizmet veremiyor denebilir. Turizmciler için nimet yılı olacak bu yıl iyi değerlendirilmeli... Artık top turizm işletmecilerinde.'' Türkiye'nin bu başarıyı yakalamasında, 17 Aralık'ta AB'nin Türkiye'ye müzakere tarihi vermesinin olumlu katkıları olduğunu vurgulayan Baraner, bir çok Avrupalı'nın Türkiye'yi o tarihten itibaren AB'nin bir üyesi olduğunu bile düşündüğünü ifade etti. 

     
</TEXT>
</DOC>
