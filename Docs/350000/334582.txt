<DOC>
<DOCNO> 334582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur45.html </URL>
<DATE> 2005/04/18/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Çorum Kargı'da 47 ev yandı .. 
</HEADLINE>
<TEXT>

     Çorum Valisi Hüseyin Poroy, Kargı İlçesi'ne bağlı Saraycık Köyü'nde çıkan yangında ilk belirlemelere göre 47 evin yandığını bildirdi. Vali Poroy, rüzgar nedeniyle yangının tam olarak kontrol altına alınamadığını kaydetti. 
     Vali Hüseyin Poroy, AA muhabirine yaptığı açıklamada, Saraycık Köyü'nde öğle saatlerinde çıkan yangının, bir evin bahçesindeki tandırın temizlenmesi sırasında çevreye sıçrayan kıvılcımlardan kaynaklanmış olabileceğini söyledi. 
     Bölgede Çorum ve çevre ilçelerin itfaiye ekiplerinin çalışmalarını sürdürdüğünü belirten Poroy, şöyle konuştu 
     ''Saraycık Köyü'nde 100 hane bulunuyor. Ancak bunların 80 hanesinde oturuluyor. İlk belirlenmelere göre 47 ev yanmış durumda. Bölgede etkili olan rüzgar nedeniyle yangın tam olarak kontrol altına alınmış değil. Yanan 47 evde yaşayan yaklaşık 350 vatandaşın gıda ve barınma ihtiyaçlarının karşılanması için Kızılay'dan ve belediyemizden battaniye çadır ve gıda malzemeleri taşıyan araçlar bölgeye hareket etti. Vali yardımcımız başkanlığındaki Sivil savunma ekipleri de bölgeye ulaştı.'' Bölgede, itfaiye ekiplerinin yanı sıra 3 kepçe, 2 greyder, Köy Hizmetleri ve DSİ'ye ait 2 dozerin de söndürme çalışmalarına katıldığını ifade eden Vali Poroy, 2 jandarma komando bölüğünün de bölgeye gönderildiğini kaydetti. 
     Vali Poroy, şu an için can kaybının olmadığını, söndürme çalışmalarının sürdürüldüğünü sözlerine ekledi. 
     
</TEXT>
</DOC>
