<DOC>
<DOCNO> 340724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sontur07.html </URL>
<DATE> 2005/05/08/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Öcalan'ın avukatları AİHM kararına hazırlanıyor... 
</HEADLINE>
<TEXT>

     Avrupa İnsan Hakları Mahkemesi’nin AİHM Abdullah Öcalan’ın yargılanmasına ilişkin hazırlık çalışmaları yürüttüklerini söyleyen avukat İrfan Dündar, Öcalan’ın da alınacak kararı beklediğini ve ona göre değerlendirmede bulunacağını bildirdi. 
     AİHM’nin Abdullah Öcalan’ın davasına ilişkin beklenen olası "yeniden yargılanma" kararı tartışılırken Öcalan’ın avukatları, kararın ardından yapılabilecek hukuksal başvurulara ilişkin çalışma yapıyor. ANKA’nın sorularını yanıtlayan İrfan Dündar, Öcalan’ın yargılanmasının siyasi bir dava olması nedeniyle Türkiye’yi etkilediğini belirtti. 
     
     ÖCALAN DA KARARI BEKLİYOR 
     Abdullah Öcalan’ın da AİHM’nin kendisi hakkında vereceği kararı beklediğini aktaran Avukat Dündar, Öcalan’ın verilecek kararın ardından değerlendirme yapacağını ifade etti. "Yeniden yargılama kararı çıkarsa biz de ona uygun hazırlıklar içerisindeyiz" diyen Dündar, "Hem başvurularımızı yapacağız, hem de birçok hukuk çevresiyle görüş alışverişinde bulunacağız. Avukat arkadaşlar bunun alt yapısını oluşturmaya çalışıyor" dedi. 
     
     "5 HAFTA GÖRÜŞEMEDİK" 
     Dündar, tartışmalar devam ederken müvekkilleriyle görüşmelerinin beş hafta engellendiğini öne sürerek, 16 Mart-27 Nisan tarihleri arasında Öcalan ile görüşememelerinin "güncel konulardan" kaynaklandığını savundu. Dündar, "Bayrak provokasyonu, milliyetçilik dalgası kışkırtıldı. Müvekkilimiz bu dalgayı indirmeye yönelik görüşleri olabilirdi, bunlar da engellendi. Hem Kürt, hem Türk milliyetçiliği karşı karşıya getirilmek istendi, onunla bağlantılı görüştürülmedi" değerlendirmesi yaptı. 
     
     AVUKATLARLA İLGİLİ YENİ DÜZENLEME 
     İrfan Dündar, 1 Haziran’da yürürlüğe girecek olan 5271 sayılı Ceza Muhakemesi Kanunu CMK ’nda değişiklik yapılmasına ilişkin yasa teklifindeki son düzenlemeleri de değerlendirdi. Yasa teklifinin daha önce haklarında dava veya soruşturma açılan avukatları mahkeme kararıyla görevden almayı öngördüğünü vurgulayan Dündar, bunu "savunma hakkına açık müdahale" olarak gördüklerini ifade etti. Dündar, "Bu uygulama onlara göre hangi ihtiyaçlardan doğuyor. Öcalan’ın avukatlarından dolayı ortaya çıkıyor. Sadece bizleri değil, orta ve uzun vadede tüm avukatları ilgilendiren bir düzenleme olacaktır" dedi. "Haklarında açılmış çok sayıda dava" olduğuna dikkat çeken Dündar, yeni düzenlemenin uygulanması halinde artık avukatların görevlerini yapmasının zor olacağını sözlerine ekledi. 
     
     YASA NE GETİRİYOR 
     CMK’nın 24’üncü maddesine yapılan yeni ekler ile, haklarında örgüt üyeliği, yardım yataklık konusunda soruşturma, kovuşturma ve dava açılan avukatlar, Sulh Ceza Mahkemesi’nin kararıyla müvekkillerinin davasını bırakmak zorunda kalacak. Öcalan’ın avukatlığını üstlenen 25 avukat hakkında daha önce müvekkillerinin görüşlerini basına açıkladığı gerekçesiyle "yasadışı örgüte yardım ve yataklık" suçundan dava açılmış olması nedeniyle, Sulh Ceza Mahkemesi’nin kararıyla davayı bırakmak zorunda kalabilecek. 

ANKA 
     
</TEXT>
</DOC>
