<DOC>
<DOCNO> 306368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/yazar/sazak.html </URL>
<DATE> 2005/01/14/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Yargıtay'ın tutumu 
</HEADLINE>
<TEXT>


Genelkurmay'ın, adları 'nüfuz kullanımı, suiistimal ve haksız mal edinme' iddialarına karışan emekli paşalar, İlhami Erdil ve Tuncer Kılınç dosyalarını yargıya gönderme kararlılığıyla, 'Çakıcı dosyası'nda eski başkan Eraslan Özkaya'yı 'koruma' adına Yargıtay'ın izlediği tutumu eleştiren yazımız üzerine Yargıtay Genel Sekreteri Uğur İbrahim Hakkıoğlu aradı. 
Çakıcı dosyasının Yargıtay'da sonuçlanma aşamasında Eraslan Özkaya'nın Bodrum'daki yazlığını onaran müteahhit Hakkı Süha Şen ile MİT mensubu Kaşif Kozinoğlu'nun devreye girmesiyle başlayan bilgi alışverişi h kim kararıyla 'dinlemeye alınınca' büyük bir skandal patlamıştı. 
Milliyet'in ele geçirdiği 'bant kayıtları' İstanbul'da başlayan Çakıcı davasıyla 'aleniyet' kazandı. 
Duruşmalar sonunda 'delil' niteliğinde yeni bilgi ve belgelere ulaşılıp ulaşılmayacağı henüz meçhul. İlk defa MİT'in üst düzey bir mensubu da 'sanık' sıfatıyla yargılanacak. Kozinoğlu'nun bant kayıtlarında, Çakıcı için 'devreye girmesinin' nedeni olarak 'bir devlet büyüğüne yapılacak suikastı önleme' iddiasını Çankaya makamına taşıması da ilginçtir. 
'Paşalar Geçidi' başlıklı yazıda Yargıtay'ın, Özkaya-MİT-Çakıcı skandalında 'kişileri koruma' çabasını kurumsal saygınlığın önüne geçirecek tarzda yayımladığı 'bildiriye' dikkat çekmiştik. 
Yargıtay'da şimdi göreve başlarken, bunun bir 'milat' olacağını açıklayan yeni bir başkan var. 
Genel Sekreter Uğur İbrahim Hakkıoğlu, Yargıtay'a karşı bir haksızlık yapılmaması gerektiğini savunarak, 'Kendi meslek mensupları hakkında en fazla disiplin soruşturması açan kurum Yargıtay'dır' diyerek örnekler verdi 
1- Yargıtay eski Başkanı Özkaya'nın hakkındaki iddiaların Birinci Başkanlık Divanı'nda görüşülmesi ve 'soruşturma açılmasına gerek görülmemesi.' 
Sayın Hakkıoğlu, Çakıcı davasında yeni delillerin ortaya çıkması ve Yargıtay'a başvurulması halinde Başkanlık Divanı'nın dosyayı yeniden değerlendirebileceğini söyledi. 
2- Neşter Operasyonu'nda adı geçen Yargıtay üyesi H kim Ergül Güryel'in istifaya davet edilmesi ve görevinden ayrılması. 
3- Yargıtay Genel Sekreter Yardımcısı Ercan Yalçınkaya'nın görevinden alınması. 
4- Hüseyin Demiröz adlı Yargıtay üyesine bir işadamından 'borç alması' nedeniyle uyarı cezası verilmesi. 
Yargıtay Genel Sekreteri Uğur İbrahim Hakkıoğlu, 'Mafyanın ya da ekonomik suç örgütleriyle bağlantılı kimi işadamlarının Yargıtay'daki dosyaları etkilemesinin' söz konusu olamayacağı görüşünde. Doğrusu da budur. 



</TEXT>
</DOC>
