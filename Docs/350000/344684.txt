<DOC>
<DOCNO> 344684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/dunya/axdun02.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye 'çiçek' uzattı 
</HEADLINE>
<TEXT>


Erdoğan, Türk Günü öncesinde gönderdiği mesajda 'ABD başlıca ortağımızdır' dedi 

CAN KAMİLOĞLU New York DHA 


Başbakan Recep Tayyip Erdoğan, dost ve müttefik ABD'nin dünya sorunlarında Türkiye'nin başlıca ortağı olduğunu söyledi. Erdoğan, bu görüşünü New York'ta düzenlenen Türk Günü Yürüşü öncesi gerçekleştirilen baloya gönderdiği video mesajda dile getirdi. 
Mesajında Türk - ABD ortaklığının yarım asrı aşan bir süredir geliştiğini anlatan Erdoğan, şöyle konuştu "ABD ile ilişkilerimiz herhangi bir başka ülkeyle ilişkilerimizden farklıdır. Dostumuz ve müttefikimiz ABD, bölge ve dünya sorunlarında da başlıca ortağımızdır. Mevcut sağlam ve güçlü ilişkilerimizi her zaman daha ileriye götürmek arzu ve iradesine sahibiz. İlişkilerimizin geleceğine olumlu bakmak için her türlü neden mevcuttur." 
ABD başta olmak üzere tüm çağdaş toplumla işbirliğinin süreceğini söyleyen Erdoğan, "ABD'deki toplumumuzun, birlik ve beraberlik içerisinde daha da bilinçlenerek, örgütlenmesi ve yerel şartlara intibak ederek ABD toplumunun bir parçası olması en büyük temennimizdir" dedi. 


</TEXT>
</DOC>
