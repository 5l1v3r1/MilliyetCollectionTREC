<DOC>
<DOCNO> 301513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun05.html </URL>
<DATE> 2004/12/28/ </DATE>
<TIME> 04.10 </TIME>
<AUTHOR>  </AUTHOR>
<HEADLINE>
Kuzey Irak'ta benzin karaborsaya düştü 
</HEADLINE>
<TEXT>

     Türkiye'den Irak'a benzin taşımacılığı yapan Türk şoförlerin taşıma ücretini az bularak kontak kapatması sonucu, Kuzey Irak'ta benzin krizi başgösterdi. 
     Kuzey Irak'ta litresi dinardan satılan benzin, karaborsada bin 250 dinara çıktı. Benzin sıkıntısı ve fiyatların yüksek olması nedeniyle binlerce araç parklara çekildi. 
     Türkiye'den Kuzey Irak'a benzin taşımacılığı yapan firmaların uyguladıkları taşıma ücretini az bulan tanker şoförleri, firma yetkilileri ile görüşerek, tonu 50 milyon lira olan taşıma ücretinin 120 milyon liraya çıkarılmasını istedi. Ancak anlaşma sağlanamaması üzerine şoförler, kontak kapattı. 
     
     Akaryakıt istasyonları kapatıldı 
     Kuzey Irak'a bir haftadan beri benzin gitmemesi ve akaryakıt istasyonlarındaki stokların da tükenmesiyle kriz ciddi boyutlara ulaştı. Erbil, Duhok ve Süleymaniye kentleri başta olmak üzere Kuzey Irak'taki bir çok yerleşim biriminde bulunan akaryakıt istasyonları, benzin sıkıntısı nedeniyle geçici bir süre kapatıldı. 
     Halen az miktarda benzin stoğu bulunan akaryakıt istasyonlarının önünde ise kilometrelerce kuyruk oluşuyor. Benzin kriziyle birlikte binlerce araç, sahipleri tarafından parklara çekildi. Bu arada, Kuzey Irak'ta şehirlerarası yolcu taşımacılığı yapan taksiler de, benzin kriziyle birlikte fiyatlarını dörde katladı. 
     
</TEXT>
</DOC>
