<DOC>
<DOCNO> 341371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/ekonomi/eko04.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tansaş'a G. Afrikalı Shop Rite da talip 
</HEADLINE>
<TEXT>


SONGÜL HATISARU 

Gima'nın satışının ardından gözlerin üzerine döndüğü Tansaş yabancıların yoğun ilgisiyle karşılaştı. Tansaş'ın Yönetim Kurulu Başkanı Aclan Acar, dün düzenlediği basın toplantısında Tansaş'a satış veya ortaklık için yerli ilgisi olmadığını şirketle ilgilenen altı grubun da yabancı olduğunu söylüyordu. Peki kim bu yabancılar Tansaş ile ilgilenen şirketlerin başında Güney Afrika'nın en büyük perakende şirketi Shop Rite geliyor. Bir süredir Türkiye pazarını mercek altına alan Shop Rite yetkililerinin Türkiye'ye gelerek sektör yetkilileriyle görüşmeler yaptığını biliyoruz. Hatta bizim duyumlarımız bu şirket yetkililerinin önce Doğuş Grubu'nun kapısını çaldığı buradan satış için yetkilendirilen ABN Amro'ya yönlendirildiği şeklinde. Güney Afrikalı Shop Rite Mısır'a kadar uzanan 739 mağazasıyla dikkati çekiyor. Yıllık 4.5 milyar dolar ciroya imza atan Shop Rite 17 ülkede faaliyet gösteriyor. 

Alman Rewe 
Tansaş ile ilgilenen şirketler arasında Alman Rewe Grubu da var. Köln merkezli olan bu şirket geçen yıl 40.8 milyar euro ciro yaptı. 14 Avrupa ülkesinde toplam 11 bin 665 mağazası ve 196 bin çalışanı bulunan Rewe Group'un sadece perakende sektöründe geçen yıl elde ettiği ciro 24.2 milyar euro olarak gerçekleşti. Grubun perakende dışında turizm sektöründe de yatırımları bulunuyor. Tansaş'a yönelecek ilgi bu grubun Avusturya merkezli Billa şirketinin üzerinden de gelebilir. Romanya'da da operasyonları bulunan Avusturya Merkezli Billa Türkiye pazarına da çok yabancı değil. 

Tesco, Carrefoursa 
Daha önce yazdığımız gibi Gima'yı alan Fransız Carrefour da Tansaş'a olan ilgisini yitirmiş değil. Kipa'yı alarak Türkiye pazarına giren Tesco'nun güçlü bir alıcı olarak niyetini belli ettiğini biliyoruz. Türkiye'de büyüme yönündeki adımlarını hızlandıran Tesco yeni hipermarketler açmak için de düğmeye bastı. Şirketin Bodrum'daki yeni hipermarketinin inşası sürüyor. Tesco - Kipa'nın Antalya ve Konya'da da arazi alarak hipermarket sayısını artırma stratejisi uyguladığı görülüyor. 

Benelüks'lü talip 
Belçika kökenli süpermarket zinciri Delhaize'inde adı Tansaş ile ilgilenenler arasında geçiyor. Avrupa, Güney Amerika ve Güneydoğu Asya'da olmak üzere toplam dokuz ülkede yatırımları bulunan Belçika merkezli Delhaize grubun dünya genelindeki toplam mağaza sayısı 2 bin 565. Geçen yıl 18 milyar euro ciro gerçekleştiren Delhaize grubun mağazalarında toplam 138 bin kişiyi istihdam ediyor. Grubun yatırımları daha çok Amerika ve Belçika'da odaklanıyor. 
Çek Cumhuriyeti, Yunanistan, Slovakya, Endonezya ve Romanya grubun yatırımlarının bulunduğu diğer ülkeler. Bu arada Fransız Inter Marche'ninde Tansaş'a ilgisiz olmadığını duyuyoruz. Süpermarket formatında faaliyet gösteren Intermarche'nin Polonya, Almanya ve Belçika'da operasyonları bulunuyor. 


</TEXT>
</DOC>
