<DOC>
<DOCNO> 341945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonspo19.html </URL>
<DATE> 2005/05/12/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Çalımbay Transferde herşey gelecek hafta belli olacak 
</HEADLINE>
<TEXT>

     Beşiktaş Teknik Direktörü Rıza Çalımbay, kulüp başkanı Yıldırım Demirören’in rahatsızlığı nedeniyle transferle ilgili yapacakları toplantıyı 1 hafta ertelediklerini söyledi. 
     Rıza Çalımbay, dün asbaşkan ve futbol şubesi sorumlusu Kıvanç Oktay ile Yıldırım Demirören’i ziyaret ettiklerini belirterek, "Konuşması yasak olduğu için detayların hiçbirine giremedik. 
     Görüşmelerimizi toplantılarımızı dondurduk. Gelecek hafta sağlığına kavuştuğunda belirlediğimiz isimler üzerinde konuşacağız. Rahatsızlığı olmasaydı bu hafta görüşecektik. Herşey gelecek hafta belli olacak" diye konuştu. 
     Çalımbay, antrenör Zeki Önatlı’nın, ilerleyen günlerde önemli bir maçta futbolcu izlemek üzere yurdışına çıkacağını bildirdi. 
     
     "İLK KAMPA GENİŞ KADROYLA GİDECEĞİZ" 
     Çalımbay, yeni sezon için yapacakları ilk kamp çalışmalarına geniş bir kadroyla gideceklerini, kampın ikinci etabında ise kafasındaki asıl kadroyla devam edeceklerini bildirdi. 
     Diğer takımlarda kiralık oynayan futbolcularıyla birlikte şu anda 36-37 kişilik bir kadroya sahip olduklarını hatırlatan Çalımbay, "5-6 
     da takviye olacak. Kadronun 26-27’ye inmesi lazım. İlk kampa geniş bir kadroyla gideceğiz. Milli takıma giden oyuncuları büyük ihtimalle ilk kampa almayacağız. İkinci kampta kafamızdaki esas kadroyla yolumuza devam edeceğiz" dedi. 
     
     "HERŞEY SERGEN’E LAYIK OLUR" 
     Çalımbay, bir gazetede Sergen Yalçın ile yaptığı bir görüşmenin ayrıntılarıyla ilgili yer alan habere tepki verdi. 
     Sergen ile haberde yazıldığı gibi bir diyaloğunun olamayacağını belirten Çalımbay, "Benim gibi bir kişiye asla yakışmaz. Böyle bir haber için çok üzüldüm" dedi. 
     Sergen’in kendisi için ayrı bir yeri olduğunu kaydeden Çalımbay, "Sergen ile yollar ayrılacaksa bu öyle olmaz. Sergen buraya yıllarını vermiş, şampiyonluklar kazandırmış, bu takımın kaptanıdır. Ayrılsa da, kalsa da herşey Sergen’e layık olur. Sergen normal bir futbolcu değil" diye konuştu. 
     
     "KORAY’A TEPKİ VARDI" 
     Yeni sezon için takıma 5-6 yeni oyuncu transfer etmeyi düşündüğünü belirten Çalımbay, yapılacak transferlerin mevcut oyunculardan daha iyi olması gerektiğini kaydetti. 
     Koray’ı transfer ettiklerinde bu oyuncu için tepki olduğunu belirten Çalımbay, "Şimdi ’Koray iyi ki alınmış’ diyorlar. Alacağımız oyuncuların herşeyden önce elimizdekilerden iyi olması lazım" dedi. 
     
     ÇALIMBAY, CORDOBA’YI İKNA ETTİ 
     Çalımbay, bir soru üzerine Kolombiyalı kaleci Oscar Cordoba’nın takımda kalıp kalmamak konusundaki kararsızlığının, yaptıkları görüşmeyle son bulduğunu söyledi. 
     Çalımbay, şunları kaydetti 
     "Cordoba ile anlaşmama problemi yok onu çözdük. Karar verme problemi vardı. Geçen hafta maç günü konuştum, kendisine güvendiğimi söyledim, biraz daha işin detaylarına girdik. Cordoba gibi bir kaleciyi gönderip alacağın oyuncu daha iyi olmalı. Uyumu takımı tanıması, Türkçeyi öğrenmesi, düşündük onda karar verdik. Problemimiz yok. Yabancıların sözleşmeleri sürüyor. Ama mecburen takviye için bazılarıyla yollarımızı ayıracağız. Gelecek hafta başkanımız döndüğünde bu işlerin hepsi tamamlanacak." Çalımbay, Galatasaray ile Fenerbahçe arasındaki kupa finalinin zevkli geçtiğini de anlatarak, "Finale yakıştı. Galatasaray’ı kutluyorum galibiyetinden dolayı. Fırsatları değerlendiren maçı aldı. 
     Mondragon da çok iyi bir maç çıkardı" dedi. 
     
</TEXT>
</DOC>
