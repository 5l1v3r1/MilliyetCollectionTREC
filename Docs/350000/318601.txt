<DOC>
<DOCNO> 318601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonspo19.html </URL>
<DATE> 2005/02/25/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Beşiktaş'ta antremana Berkant dışında tüm futbolcular katıldı 
</HEADLINE>
<TEXT>

     Beşiktaş, 27 Şubat Pazar günü Sakaryaspor ile oynayacağı lig maçının hazırlığını yaptığı antrenmanla sürdürdü. 
     BJK Nevzat Demir Tesisleri'nde, Teknik Direktör Rıza Çalımbay yönetiminde yaklaşık 1,5 saat süren idmanda siyah-beyazlılar, ısınma hareketlerinin ardından dar alanda çok pas çalışması yaptı. 
     Antrenmanda Teknik Direktör Rıza Çalımbay, defans ve forvette oynayan futbolcuları bir süre takımdan ayrı çalıştırırken, diğer oyuncular da iki gruba ayrılarak yandan gelen ortalarda gol ve şut çalıştı. 
     İdmandan sonra Teknik Direktör Çalımbay, Veysel Cihan, John Carew, Ahmet Dursun ve Ahmed Hassan Kamel'i bir süre ayrı çalıştırdı. 
     Antrenmana hafif sakatlığı bulunan Berkant'ın dışında tüm futbolcular katıldı. Siyah-beyazlılar, yarın saat 13.00'te BJK Nevzat Demir Tesisleri'nde kampa girecek ve saat 17.00'de yapacağı idmanla hazırlıklarını tamamlayacak. 
     
</TEXT>
</DOC>
