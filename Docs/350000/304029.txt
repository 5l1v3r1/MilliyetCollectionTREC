<DOC>
<DOCNO> 304029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/soneko31.html </URL>
<DATE> 2005/01/06/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Büyük ikramiyenin ikinci talihlisi de ikramiyesini aldı... 
</HEADLINE>
<TEXT>

     Milli Piyango'nun yılbaşı özel çekilişinde, 15 trilyon liralık büyük ikramiye kazanan talihlilerden ikincisi de belli oldu. 
     Ankaralı talihlinin, yılbaşı özel çekilişi için, tanıdığı aracılığıyla Van'dan bilet getirttiği bildirildi. 
     Büyük ikramiyenin ikinci talihlisi adına, bugün Milli Piyango İdaresi'nin Balgat'taki Genel Müdürlüğü'ne gelen Ziraat Bankası Meclis Şubesi Müdürü Ayhan Özelgül, 'çeyrek bilete' isabet eden 3 trilyon 750 milyar liralık ikramiye çekini tahsil etti. 
     Talihlinin 22-23 yaşlarında, erkek ve işsiz bir vatandaş olduğunu belirten Özelgül, talihlinin Ankara'da ikamet ettiğini, yılbaşı özel çekilişi için bir çok ilden bilet getirttiğini anlattı. 
     Büyük ikramiyenin, talihlinin bir tanıdığı aracılığıyla Van'dan getirttiği bilete çıktığını ifade eden Özelgül, ''talihli ve ailesi bize geldiklerinde çok stresliydiler, ne yapacaklarını bilemedikleri için bu güne kadar beklemişler'' dedi. 
     Özelgül, talihlinin yaklaşık 5-6 ay parayı bankada değerlendireceğini, sonra iş kurmayı düşündüğünü sözlerine ekledi. 
     Öte yandan büyük ikramiyenin Afşin talihlisi, çekini önceki gün almıştı. 
     Buna göre büyük ikramiyede parasını almayan, iki İstanbul talihlisi kalmış oldu. 
     
</TEXT>
</DOC>
