<DOC>
<DOCNO> 317139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/yazar/uras.html </URL>
<DATE> 2005/02/21/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
'Kar ödeneği' bekliyorlar 
</HEADLINE>
<TEXT>


İstanbul'a iki gün kar yağdı, bir hafta kar yerlerde kaldı. Kıyamet koptu. İstanbul Büyükşehir Belediyesi'nin bir haftalık karla mücadele faturasının 30 trilyon TL'yi 30 milyon YTL'yi aştığı açıklandı. 
Gazetelerimiz ve TV'lerimiz için İstanbul'un bir hafta kar altında kalması haberdir. Önemlidir... İyi de... Doğudaki illerde durum nedir 
Kars Belediye Başkanı Naif Alibeyoğlu ile konuştum. "Yer yer eksi 40 derecede yaşıyoruz. Yöre karla kaplı. Genelde 8 gün değil, 8 ay kar mücadelesi yapıyoruz. Kar mücadelesi için para bulmak bir dert. İhtiyaç sahiplerine kömür bulmak bir başka dert" diyor. "Yöre halkının 8 ay işyerlerini ve konutlarını ısıtmak zorunda kaldıklarını, tezek yanında isli linyitin ana yakıt olduğunu" hatırlatıyor... Kar yağmadan önce, Kars yöresinde insanların tezek karıştırarak kışlık yakıtlarını nasıl hazırladıklarını bu sütunda sayın okuyucularıma hikaye etmiştim. 

Doğu kar altında 
Naif Alibeyoğlu diyor ki, "Yardıma muhtaç 7500 haneye birer ton isli linyit dağıttık. İmkanı olanların parayla aldıkları linyitin kalitesi de düşük. Bu kötü linyit hem ısıtmıyor ve hem de hava kirliliği yaratıyor." 
Naif Alibeyoğlu'nun Kars için anlattıkları Ağrı, Muş, Erzurum'un da ortak derdi. Gazeteci arkadaşım Ela Karasu, Ağrı Belediye Başkanı Ekrem Aktaş ile görüştü. Ekrem Aktaş, "Her gün tonlarla karı şehir içinden dışına taşıyoruz. Karlar erirken sel basacak telaşını yaşıyoruz. Hava ısınınca yolları onarıyoruz. Derken gene kar yağıyor. On iki ay afet bölgesi halindeyiz" diyor. 
Bingöl Belediye Başkanı Hacı Ketenalp, "Belediyenin borç içinde olduğunu, karla mücadele için yeni borç bulmak zorunda olduklarını" belirtiyor. Kar mücadelesine yılda 56 trilyon TL harcıyoruz. İki gün karı temizlemesek bölgede hayat felç oluyor" diyor. 
Erzurum'a gittiğimde, yollar tertemizdi. Fakat yolların iki yanında insan boyu kar yığınları vardı. Makinelerle bu karlar kalıp kalıp belediye araçlarına yüklenerek şehir dışına taşınıyordu. Büyükşehir Belediye Başkanı Ahmet Küçükler, "Kar ile mücadeleye ayrılan para miktarının büyüklüğü nedeniyle bölgedeki belediyelerin ek kaynağa ihtiyacı olduğunu" söylüyor. 

Kar parayla temizleniyor 
Doğudaki belediyeler "kar ödeneği bekliyor"... Nedir doğudaki belediyelerin "kar ödeneği" dedikleri şey Belediyelere, 1981 yılında kabul edilen bir kanuna dayalı olarak genel bütçe vergi gelirlerinden pay veriliyor. Ödeme her ay İller Bankası aracılığı ile, yerleşim bölgelerindeki nüfus sayısına göre yapılıyor. Doğu - batı - kuzey - güney farkı olmadan her belediyeye nüfusa göre para ayrılıyor. İller Bankası'nın internette yayımladığı bilgilere göre, şubat ayında nüfus başı aylık ödeme 8.533,083 YTL olarak belirlenmiş. Belediyeler İller Bankası'na borçlu ise, bu ödeneğin tamamını alamıyor. 
Doğu Anadolu'da yılın 5-8 ayını kar altında geçiren yerleşim yerlerinin belediye başkanları diyor ki, "Biz ödeneği kar mücadelesi ve kardan sonra yol onarımı için harcıyoruz. Hatta ödenek yetmediğinden borçlanıyoruz. Tabiat şartları bakımından şanslı yerleşim bölgeleri belediyeleri bizimle aynı ödeneği alıyor. Şehirlerinde altyapıyı, üstyapıyı geliştiriyor. Batıdaki belediyeler bizim kara gömdüğümüz parayla yatırım yapıyor. Onlar yolu bir defa asfaltlıyor. Biz her yıl kardan sonra yolları asfaltlamak zorunda kalıyoruz. İnsanlar doğudan batıya neden göç ediyor İşte sorun ortada... Çözümü basit. Kar sorunu olmayan bir belediye ile yılda 5-8 ay kar mücadelesi yapan belediyeye aynı devlet yardımı yapılmayacak. Kar mücadelesi yapan belediyelere "kar ödeneği" adı altında farklı bir ödeme yapılacak..." Belediye başkanlarının bu yakarışlarına acaba ilgi duyan olur mu Yoksa ben kimsenin ilgilenmeyeceği şeyler mi yazıyorum 



</TEXT>
</DOC>
