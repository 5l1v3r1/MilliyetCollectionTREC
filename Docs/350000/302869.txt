<DOC>
<DOCNO> 302869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sonyas08.html </URL>
<DATE> 2005/01/02/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
1 yaşına kadar bebeğe hazır gıda vermeyin 
</HEADLINE>
<TEXT>

     DHA 

      ERCİYES Üniversitesi Atatürk Sağlık Yüksekokulu Beslenme ve Diyetetik Bölümü öğretim görevlisi Dr. Nurten Budak, beslenme konusunda annelerin uyacağı bazı kuralların, sağlıklı bebekler yetiştirilmesi açısından önemli olduğunu söyledi. Dr. Budak, bebeklere hazır gıda verilmemesini, besinlerin biberon yerine kaşıkla yedirilmesi, bebeğin yemeğine baharat katılmaması önerisinde bulundu. 
     Dr. Nurten Budak, bebek beslenmesinin çok dikkat gerektirdiğini, en küçük ayrıntıların bile bebeğin sağlıklı beslenmesi açısından büyük önem taşıdığını söyledi. Bebek beslenmesinde annelerin dikkat etmesi gereken hususlar arasında hijyen kurallarının ilk sırada geldiğini kaydeden Dr. Budak, şöyle devam etti 
     "Bebekler bağışıklık sistemleri yeterince gelişmediği için hastalıklara karşı hassastır. Bu nedenle hijyen kurallarına dikkat edilmeli, bebeği beslemeden önce eller sabunla yıkanmalı, tabak, kaşık, çatal gibi eşyalar kaynatılmalıdır'' Bebeğe verilecek en iyi besinin anne sütü olduğunu ancak, bebeğin ayına göre ek besinlerin de ihmal edilmemesi gerektiğini ifade eden Budak, annelere şu önerilerde bulundu 
     "Bebeğiniz 6 aylık olunca ek besinlere başlayın. Bebeğinizi açken yeni besinlere alıştırın, bir kez yemeyince pes etmeyin. 1 yaşına kadar bebeğinize hazır gıda yedirmeyin, yiyeceklerini kendiniz evde hazırlayın. Besinleri biberon yerine kaşıkla yedirin, biberona alışan bebek annesini emmek istemeyebilir. Bebeğinizin yemeğine baharat ve 1 yaşına kadar tuz eklemeyin. Evde kendiniz için pişirdiğiniz yemeklerde iyotlu tuz kullanın.'' 
     
</TEXT>
</DOC>
