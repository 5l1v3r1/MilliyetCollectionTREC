<DOC>
<DOCNO> 328678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur41.html </URL>
<DATE> 2005/03/30/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Öğretmen konutlarının temeli atıldı 
</HEADLINE>
<TEXT>

     Milli Eğitim Bakanı Hüseyin Çelik, İlkokul Öğretmenleri Sağlık ve Sosyal Yardım Sandığı İlksan ile Başbakanlık Toplu Konut İdaresi Başkanlığı TOKİ işbirliğiyle Ankara'da yaptırılacak öğretmen konutlarının temelini attı. 
     Ankara'nın Sincan ilçesi Yenikent beldesinde inşaa edilecek konutların temel atma törenine Bakan Çelik'in yanı sıra TBMM Başkan Vekili Sadık Yakut, AKP İstanbul Milletvekili İrfan Gündüz, İlksan Başkanı Mehmet Yurt, TOKİ Başkan Yardımcısı Ercan Tıraş ve çok sayıda öğretmen katıldı. Törende bir konuşma yapan Bakan Çelik, İlksan'ın Yenikent beldesinde atıl durumdaki arazisinin öğretmenlere konut edindirmek için değerlendirildiğini belirtirken, projenin İlksan açısından da önemli bir kazanç olduğunu söyledi. Çelik, "İlksan'ın kurulduğu günden beri en büyük sosyal projesi bu olacaktır" dedi. İlksan'ın bugüne kadar üyelik yoluyla önemli para toplama işlevini yürüttüğünü, ancak bu paraların öğretmenlere geri dönüşümünü tam olarak sağlayamadığını kaydeden Çelik, "Öğretmenlere geri dönüşümde önemli bir projeye de imza atıldı" dedi. Çelik, projenin, İlksan'ı, geçmiş dönemlerde yaşanan bazı olayların neden olduğu kötü imajından da kurtaracağını belirtirken, "İlksan'ı kapalı kutu olmaktan çıkaracağız" dedi. 
     
     "İLKSAN TÜM ÖĞRETMENLERE AÇILMALI" 
     Çelik, sadece ilköğretim sınıf öğretmenlerine yönelik olarak faaliyet gösteren İlksan modelini genişleteceklerini söyledi. "İlksan'ı tüm öğretmenlerin dayanışma sandığı haline getirmeye çalışıyoruz" diyen Çelik, bu yönde bir yasa çalışması yürüttüklerini, çalışmanın taslak haline dönüşmesi aşamasında konuyla ilgili tüm kesimlerin görüşlerini alacaklarını söyledi. 
     Çelik, öğretmenlere yönelik Bakanlık olarak gerçekleştirdikleri çalışmaların sadece konut edindirmekle kalmadığını, 1 Nisan 2005'ten itibaren başlayacak kampanyayla öğretmenleri diz üstü bilgisayar sahibi de yapacaklarını kaydetti. 
     Çelik, öğretmenlerin özlük haklarını iyileştirmek için de kariyer sistemini getirdiklerini ifade ederken, kariyer sisteminde öngörülen sınavlardan ilkinin bu yılın temmuz ayında yapılacağını belirtti. 
     
     KONUT EDİNME KOŞULLARI 
     TOKİ ile İlksan arasında imzalanan protokole göre, toplam 2 bin 788 adet konut inşaa edilecek. 14 ayda teslim edilecek 
     konutlar için yüzde 25 peşinat ödenecek, konut bedellerinin kalan kısmı ise 10 yılda aylık 221-360 YTL arasında değişen taksitlerle ödenecek. 
     
</TEXT>
</DOC>
