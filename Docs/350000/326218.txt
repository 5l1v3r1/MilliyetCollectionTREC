<DOC>
<DOCNO> 326218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun47.html </URL>
<DATE> 2005/03/23/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Kırgızistan'da olaylar başkent Bişkek'e de sıçradı... 
</HEADLINE>
<TEXT>

     Kırgızistan'da ülkenin güneyindeki ayaklanma başkent Bişkek'e de sıçradı. 
     Polis, muhalif gençlik örgütünün miting yapma girişimini engellerken, 20'den fazla göstericiyi gözaltına aldı. 
     Aralarında Kelkel, Demokrasi ve Sivil Toplum Koalisyonu, İnterbilim ve Bilge gibi çeşitli muhalif örgütlerin, başkentin merkezindeki Alatoo Meydanı'nda yapmak istediği miting, hükümet yanlısı gruplar ve güvenlik güçlerinin müdahalesiyle engellendi. 
     Muhalefetin gösterilerine hazırlıklı olan polis, meydanı tamamen kuşatarak, göstericilerin alana girmesine izin vermedi. Yaklaşık 300 kişilik gösterici grubunu meydana yakın bir bölgede sıkıştıran polis, aralarında liderlerin de bulunduğu 20'den fazla göstericiyi gözaltına aldı. 
     Miting girişimine engellemek için iktidarın da meydana, çoğunluğunu sporcular ve sivil polislerin oluşturduğu beyaz şapkalılardan oluşun bir grubu sürdüğü görüldü. 
     Bazı göstericilerin gözaltına alınmasına rağmen miting yapma girişimini sürdüren eylemcilerin bu hareketi, polisin takviye kuvvet getirmesiyle engellendi. Göstericilerle polis ve ''beyaz şapkalılar'' arasında küçük çaplı gerginlikler yaşanırken, göstericilerin meydana girmesini engellemek isteyen polis zaman zaman şiddete başvurdu. 
     Bölgeye takviye güçlerin gelmesi üzerine göstericiler, büyük çaplı olaylar yaşanmadan dağıldı. 
     Muhalefet, başkent Bişkek'te yarın iki ayrı yerde düzenlenecek mitinglerde biraraya gelecek. 
     Calalabad, Narın, Oş ve Talas'tan muhaliflerin de katılacağı mitinglerde gruplar, Alatoo Meydanı'nda buluşmayı planlıyor. 
     İktidarsa özellikle diğer bölgelerden gelen muhalifleri başkente sokmamak için şehrin tüm giriş çıkışlarına asker ve polis yerleştiriyor. 
     
     RUSYA, OLAYLARDAN ENDİŞE DUYUYOR 

     Rusya Savunma Bakanı Sergey İvanov, Kırgızistan'ın güneyinde yaşanan olaylardan kaygı duyduğunu söyledi. 
     İvanov, gazetecilerin sorusu üzerine yaptığı açıklamada, ''Bu ülkedeki Kant hava üssümüzden raporlar alıyoruz. Bu raporlara göre başkent Bişkek ve üssümüzdeki durum normal'' dedi. 
     İvanov, ''Ben Kırgızistan'daki iç durum konusunda endişe duyuyorum. Güney Kırgızistan'da yaşananların hepsi yasal çerçevenin ötesinde olaylar'' dedi. İvanov, ''sözde muhalefetin'' siyasi diyaloga ancak sakin davranması halinde başlayabileceğini ifade etti. 
     
     SOLANA RUSYA'YA GELİYOR- 

     AB Ortak Savunma ve Dış Politika Yüksek Temsilcisi Javier Solana da İtar-Tass ajansına yaptığı açıklamada, Kırgızistan'daki son gelişmeleri ele almak için Nisan ayı başında Moskova'ya geleceğini söyledi. 
     AB'nin Kırgızistan ve bölgeyle ilgili açıklamalarının yanlış yorumlandığını belirten Solana, Kırgızistan'da öncelikle durumun sakinleşmesini sağlamak gerektiğini kaydetti. 
     Rusya Dışişleri Bakanı Sergey Lavrov ile dün gece telefonla görüştüklerini kaydeden Solana, görüşmede Kırgızistan'daki durumu ele aldıklarını bildirdi. 
     Rusya Dışişleri Bakanlığı'ndan İtar-Tass ajansına yapılan açıklamada da ''Solana'nın Brüksel'de yaptığı açıklama üzerine Sergey Lavrov, Solana'nın bu açıklamasının muhalefet tarafından gerginliği tırmandırmak amacıyla kullanılabileceği uyarısında bulundu'' denildi. 
     Solana'nın açıklamasında, Kırgızistan'daki olayların ''doğru olmayan'' bir değerlendirmesinin yapıldığı ifade edilen açıklamada, ''Bu koşullarda, bu güçlerin eylemlerinin anayasa ve yasaları ihlal ettiği yolunda ilkeli bir pozisyon almak gerekiyor. Uluslararası hukuk normlarına uygun bir çözüm bulunması gerekli'' denildi. 
     Açıklamada, Solana'nın görüşmede, AB'nin amacının bölgedeki gerginliğin azaltılması ve siyasi bir çözümün desteklenmesi olduğunu söylediği belirtilerek, Lavrov ve Solana'nın bu konudaki temasları sürdürme kararı aldıkları kaydedildi. 
     
</TEXT>
</DOC>
