<DOC>
<DOCNO> 301985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sontur24.html </URL>
<DATE> 2004/12/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
CHP'li avukatın annesine torun bıçağı 
</HEADLINE>
<TEXT>

     Adem GÜVEN İZMİR, DHA 

İZMİR'in Balçova İlçesi'nde, CHP İl Disiplin Kurulu Başkanı avukat Ülkü Caner'in annesi 72 yaşındaki Hatice Caner, evinde 42 yerinden bıçaklanarak öldürüldü. Gözaltına alınan 19 yaşındaki torunu Çağdaş Caner, babaannesini öldürdüğünü, cinayetten önce uyuşturucu hap aldığını itiraf etti. Avukat Ülkü Caner, yeğeninin psikolojik rahatsızlığı olduğunu belirterek, "Yeğenim Caner, ölen ağabeyim Türker Caner'in oğluydu. Şimdi hangisine yanayım'' dedi. 
     Eğitim Mahallesi Abdülhamit sokak 6 numaralı evde oturan annesi Hatice Caner'in telefonları açmamasından şüphelenen, Güzelbahçe Sağlık Ocağı doktorlarından Ertuğrul Caner, önceki gün saat 21.00'de eve geldi. Kapıyı kendisindeki yedek anahtarla açan Ertuğrul Caner, yalnız yaşayan annesi Hatice Caner'i salonda kanlar içinde yerde yatarken buldu. Nabzını kontrol ettiği annesinin öldüğünü anlayan Dr. Ertuğrul Caner, polise haber verdi. Eve gelen ekiplerin yaptığı incelemede, emekli öğretmen olan eşi Veli Caner'i 13 yıl önce yitiren 5 çocuk annesi Hatice Caner'in 42 bıçak darbesiyle öldürüldüğü belirledi. Evin kapı ve pencerelerinde zorlama izine rastlanmadı. Hırsızlık süsü verilmek için eşyaların karıştırıldığı ayrıca kırık bir pencere camının parçalarının da evin dışına düşmüş olduğu, yani içerden özellikle kırıldığı anlaşıldı. Yaşlı kadının 120 milyon lira para, bir bilezik ve kızı Elife Caner'in evden ayrılırken unuttuğu cep telefonunu kayıp olduğu saptandı. 
     Annesi Hatice Caner'in ölüm haberini aldıktan sonra eve gelen, İzmir Barosu avukatlarından, CHP İl Disiplin Kurulu Başkanı Ülkü Caner, gözyaşlarına boğuldu. Ülkü Caner, saat 14.30'a kadar yeğeni Çağdaş Caner, kardeşleri Ertuğrul Caner, Elife Caner, Almanya'da çalışan kardeşi Gülay Gökmen ve eşi Hüseyin Gökmen ile birlikte annesinin evinde oturup sohbet ettiklerini belirtti. Daha sonra, Almanya'ya gidecek olan kardeşi Gülay Gökmen ve eşi Hüseyin Gökmen'i havalimanına bıraktığını söyleyen Caner, diğer kardeşlerinin de kendisinden sonra aralıklarla evden ayrıldıklarını aktardı. Evden en son saat 16.30 sıralarında kardeşi Elife Caner ile kanserden ölen ağabeyi Türker Caner'in oğlu Çağdaş Caner'in ayrıldığını öğrendiğini belirtti. Annesini öldürenin yabancı olamayacağını söyleyen Ülkü Caner, "Kapıda zorlama yok. Annem kapısını sürekli kilitli tutardı. Tanımadığı insanlara açmazdı. Bu yüzden onu öldüren yabancı biri olamaz'' dedi. 
     Annesinin cesedini bulan Dr. Ertuğrul Caner de "Annem saat 16.30'a kadar evde yalnız değildi. Ben bulduğumda ise cesedi soğumak üzereydi. Tahminime göre, saat 17.00 ile 18.00 arasında öldürülmüş olabilir'' diye konuştu. 
     
     BELEDİYE BAŞKANI GELDİ 

     Avukat Caner'in annesinin öldürüldüğünü öğrenen İzmir Büyükşehir Belediye Başkanı Aziz Kocaoğlu, CHP İzmir İl Başkanı Alaattin Yüksel, Balçova Belediye Başkanı Mehmet Ali Çalkaya, Güzelbahçe Belediye Başkanı Ertan Avkıran eve gelip olayla ilgili bilgi aldı. Ülkü Caner ve kardeşlerine başsağlığı diledi. Yaklaşık iki saat boyunca evin önünde bekleyen Aziz Kocaoğlu ve beraberindekiler herhangi bir açıklama yapmadan ayrıldı. 
     Ailenin verdiği bilgiler doğrultusunda soruşturma başlatan Cinayet Büro Amirliği, Hatice Caner'in öldürülmesinden sonra ortalıkta görünmeyen ve tüm şüphelerin üzerinde toplandığı torunu Çağdaş Caner'i aramaya başladı. Çınarlı Endüstri Meslek Lisesi Sıhhi Tesisat bölümünde okurken 3 yıl önce okuldan atılan Çağdaş Caner'in gidebileceği her yere ekipler yerleştirildi. Sabaha karşı, Bayraklı'daki evlerinin yakınındaki bir arkadaşına gitmek isteyen Çağdaş Caner yakalanarak gözaltına alındı. Boğazında tırnak izleri bulunan, torun Çağdaş Caner suçunu itiraf etti. Çağdaş Caner'in cinayetten sonra yıkamaya çalıştığı kanlı kazağı ile suç aleti bıçak da attığı çöp bidonunda yapılan aramada sonrası bulundu. 
     
     UYUŞTURUCU HAP ALMIŞ 

     Çağdaş Caner, ifadesinde babasının 5 yıl önce kanserden ölmesinin ardından babaannesi Hatice Caner'in kendilerine soğuk davrandığını, ölen büyükbabasından kalan emekli maaşından diğer torunlarına her ay para paylaştırmasına rağmen kendilerine vermediğini öne sürdü. Bu yüzden, evdeki herkesin ayrılmasından sonra bir süredir kin duyduğu babaanesinin evine geri döndüğünü söyledi. 
     Eve gelmeden önce 3 uyuşturucu hap içtiğini söyleyen Cağdaş Caner, kapıyı açan babaannesine kendilerine neden soğuk davrandığını sorup, para istediğini, aralarında tartışma çıkınca da boğazını sıktığını anlattı. Yaşlı kadının da bu sırada kendi boğazına sarılıp tırnakladığını, daha sonra yanındaki bıçakla sırtından ve göğsünden bıçakladığını söyledi. Babaannesinin 120 milyon lira parasını, bir altın bileziğini ve halası Elife Caner'in evde unuttuğu Nokia 3650 marka cep telefonunu da alarak kaçtığını belirtti. Çağdaş Caner, aldığı parayla, bileziği, arkadaşlarından 19 yaşındaki Fikret Erdem'e, cep telefonunu da 19 yaşındaki Fatih Gürsu'ya verdiğini söyledi. 
     
     KIZ ARKADAŞINI DA ÖLDÜRMEYİ PLANLAMIŞ 

     Çağdaş Caner, ayrıca cezaevine gireceği için kız arkadaşını da öldürmeyi düşündüğünü ve bu fikrinden sonra caydığını söyledi. Erdem ve Gürsu da gözaltına alındı. Çalınan para ve cep telefonu da ele geçirildi. Erdem ve Gürsu, arkadaşları Çağdaş Caner'in, "Babaannemi öldürdüm. İntihar edeceğim'' dediğini, konuşarak kendisini ikna ettiklerini ve bir süre sonra da yanlarından ayrıldığını söyledi. Zaman zaman uyuşturucu nitelikli haplar kullandığını da söyleyenn Çağdaş Caner ve iki arkadaşı hakkındaki soruşturmanın sürdürüldüğü belirtildi. Çağdaş Caner, Asayiş Şubesi'nden çıkarılırken basın mensuplarına saldırmak istedi. 
     
     HANGİSİNE YANAYIM 

     CHP İl Disiplin Kurulu Başkanı Avukat Ülkü Caner, yeğeninin psikolojik rahatsızlığı olduğunu söyleyerek, "Yeğenim Caner, ölen ağabeyim Türker Caner'in oğluydu. Psikolojik rahatsızlığı var. Annem kendisini çok severdi. Onun için bankada hesap dahi açtırmıştı. Şimdi hangisine yanayım'' dedi. 

     
</TEXT>
</DOC>
