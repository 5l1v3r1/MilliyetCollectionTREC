<DOC>
<DOCNO> 317481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun13.html </URL>
<DATE> 2005/02/22/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Azeri muhalefeti 'kadife devrim' bekliyor 
</HEADLINE>
<TEXT>

     Nurettin ATMACA DHA 

      AZERBAYCAN'da sonbaharda yapılacak parlamento seçimleri öncesinde siyaset sahnesi ısınıyor. Seçimlerde güç birliğine gideceklerini duyuran muhalefet partilerini destekleyen gazeteler, iktidarın Ukrayna ve Gürcistan benzeri 'kadife devrim' ile iş başından uzaklaştırılacağını iddia etmeye başladı. Ülkedeki durumun ve önde gelen gazetelerin yorumlarının bunun habercisi olduğunu savunan muhalif siyasetçiler de seçim yasasında demokratik değişiklikler yapılmasını talep ediyor. 
     Azerbaycan'ın tanınmış siyaset bilimcilerinden Eldar Namazov, Yeni Musavat gazetesine yaptığı açıklamada, Cumhurbaşkanı İlham Aliyev'in ülkedeki gelişmeleri kontrol edemediğini ve reform yapma niyetinde olmadığına dikkat çekti. Namazov, Batılı ülkelerin Aliyev'den reform konusunda ümidini kestiğini de vurguladı. 
     
     "KADİFE DEVRİM AZERBAYCAN'A UYMAZ" 
     Muhalefetin bu iddialarına karşılık, iktidarın önde gelen temsilcileri kadife devrim konusunda iddia edilenlerin Azerbaycan gerçekleri ile bağdaşmadığını savunuyor. Ukrayna'daki değişiklik konusunda bugüne kadar mümkün olduğu kadar yorum yapmamaya çalışan İlham Aliyev, Nezavisimaya gazetesine verdiği röportajda, Azerbaycan'da herhangi bir devrim beklemediklerini söyledi. 
     
     AVRUPA KONSEYİ'NDEN MUHALEFETE DESTEK 
     Strasburg-Bakü hattında, ayda en az 2 kez gidip gelen Avrupa Konseyi Parlamenterler Asamblesi'nin AKPA Azerbaycan raportörleri Andreas Gross ve Andreas Herkel de muhalefetin seçim yasasında yapılmasını istediği değişiklikleri destekliyor. 
     Azerbaycan Merkez Seçim Komisyonu'nun oluşumunun adaletli olmadığını ve yeniden yapılandırılması gerektiği görüşünde olan Andreas Gross, Strasburg'un Bakü'den üstlendiği sorumlulukları yerine getirmesi için daha ısrarcı davranacağını vurguladı. Andreas Gross, yaptıkları girişimlere rağmen, Azerbaycan'da son cumhurbaşkanlığı seçimlerinden sonra çıkan olaylarda suçlu bulunarak hapsedilen siyasi parti yöneticilerinin halen serbest bırakılmadığını ve iktidarın bu konuda duyarsız davrandığına da dikkat çekti. Gross, Bakü'nün üzerine düşen demokratik sorumlulukları yerine getirmemesi halinde, AKPA'daki üyeliğinin kaldırılmasının da gündeme gelebileceğini söyledi. 
     
</TEXT>
</DOC>
