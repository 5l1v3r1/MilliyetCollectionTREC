<DOC>
<DOCNO> 327555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sondun22.html </URL>
<DATE> 2005/03/27/ </DATE>
<TIME> 19.33 </TIME>
<AUTHOR>  </AUTHOR>
<HEADLINE>
Kulov, dava dosyasını yeniden açıyor 
</HEADLINE>
<TEXT>

     Kırgızistan'da geçici yönetimin güvenlik güçleri koordinatörü Feliks Kulov, kendisi hakkında 7 yıl hapis cezası verilen dosyayı yeniden açıyor. 
     Kulov'un avukatları tarafından yapılan açıklamada, müvekkilleri hakkındaki dosyanın yeniden görülmesi için Yüksek Mahkeme'ye başvurulduğu belirtildi. 
     Avukatları, Yüksek Mahkeme'nin ''davanın yeniden görüşülmesine gerek yoktur'' şeklinde karar alması halinde, Kulov'un cezaevine geri döneceğini açıkladılar. 
     Geçici hükümetin güvenlik güçleri koordinatörü olarak görevlendirdiği Feliks Kulov, bir zamanlar şimdinin ''Devrik Devlet Başkanı Askar Akayev'in en güvendiği isimler arasında yer almış, o dönemlerde başbakan yardımcılığı, Milli Güvenlik Komitesi UKK Başkanlığı Bişkek Valiliği gibi görevlerde bulunmuştu. Daha sonra Akayev ile ters düşen Kulov, ''görevini kötüye kullanmak''tan yedi yıl hapis cezasına mahkum olmuştu. 2000 yılından beri cezaevinde bulunan Kulov, Akayev iktidarının devrilmesiyle birlikte taraftarlarınca cezaevinden çıkartılarak Başkanlık Sarayı'na getirilmiş ve burada eylemcilere katılmıştı. 
     Öte yandan Feliks Kulov, bugün toplanan parlamentoda eski ve yeni milletvekilleri arasında siyasi kavgalar yaşandığına dikkati çekerek, kavgacı milletvekillerinin ayaklanması ya da seçmenleri meydanlara çıkarması halinde, yasaların kendisine verdiği yetkiyi kullanarak, sorumlu kişileri tutuklanacağını açıkladı. 
     
</TEXT>
</DOC>
