<DOC>
<DOCNO> 326216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun45.html </URL>
<DATE> 2005/03/23/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
'Kavgam'ın çok satması Musevilere tepki mi 
</HEADLINE>
<TEXT>

     Türkiye'nin Los Angeles Konsolosu Engin Ansay, Nazi lideri Adolph Hitler'in ''Kavgam'' adlı kitabının Türkiye'de çok satanlar arasında olduğu yönündeki haberlerin, kamuoyunun Musevilere karşı yaklaşımını yansıtmadığını kaydetti. 
     Los Angeles Times gazetesine bir mektup gönderen Ansay, ''tam tersine Türkiye, ABD gibi, Musevi halkıyla bugüne kadar uzanan uzun bir dostluk tarihine sahip'' dedi. 
     Gazetede bugün yayımlanan mektupta Ansay, yüzyıllardır Musevilerin Avrupa'dan kaçarak Osmanlı İmparatorluğu ve Türkiye Cumhuriyeti'ne sığındığını, 1949 yılında Türkiye'nin, İsrail devletini tanıyan, nüfusunun çoğunluğu Müslüman ilk devlet olduğunu anlattı. 
     Ansay, komşularıyla barış isteyen iki demokratik ülke olarak Türkiye ve İsrail'in, 1990'larda ilişkilerini emsali görülmemiş şekilde geliştirdiği ve bu ilişkilerin bugün de devam ettiğini kaydetti. 
     Adalet Bakanı Cemil Çiçek'in Kudüs'te soykırım müzesinin açılışına katılan tek Müslüman devlet temsilcisi olduğunu belirten Ansay, Çiçek'in burada, anti-Semitizmi Yahudi düşmanlığı hoş görülemez olarak nitelediğine dikkati çekti. 
     Türkiye'nin Los Angeles Konsolosu Engin Ansay, ''bu sözler ve uzun tarihi kayıtlar, Türkiye'nin görüşlerini doğru olarak yansıtmaktadır. Kitabın satışları değil'' ifadesini kullandı. 
     
</TEXT>
</DOC>
