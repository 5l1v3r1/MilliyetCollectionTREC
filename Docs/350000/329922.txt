<DOC>
<DOCNO> 329922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sonspo17.html </URL>
<DATE> 2005/04/03/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
TBL... Ülkerspor 67 - Fenerbahçe 51 
</HEADLINE>
<TEXT>

     Türkiye Basketbol Ligi'ndeki günün tek maçında Ülkerspor, Fenerbahçe'yi 67-51 yendi. 
     Karşılaşmaya pota altında Kerem Gönlüm'ün bulduğu sayılarla etkili başlayan Ülkerspor, ilk 2 dakikada 8-0'lık bir seri yakalarken, Fenerbahçe'de Ömer ile Salyers'ın çabaları skoru lehlerine çevirmeye yetmedi ve ilk çeyrek 16-9 geçildi. 
     2. çeyrekte Ömer, Salyers ve Rasim'in skora katkı yapmaya başlamasıyla oyunu dengelemeyi başaran Fenerbahçe, bu kez de Ülkerspor'un dış atışlarda Vukçeviç, Praskevicius ve Serkan ile sayılar bulmasına engel olamayınca, turuncu-yeşilliler devreyi 10 sayı farkla 33-23 önde kapadı. 
     İkinci yarıda da potaaltını Kerem Gönlüm ile iyi kullanmayı sürdüren Ülkerspor, oldukça kötü bir şut yüzdesiyle oynayan Fenerbahçe karşısında Vukçeviç ile Tutku'nun 3 sayılık basketleriyle 27. dakikada 16 sayılık farka ulaştı 46-30. 
     Sarı-lacivertlilerde Barış ile Salyers'ın ürettiği sayılar farkın kapanmasına yetmezken, Ülkerspor son çeyreğe 49-37 önde girmesini bildi. 
     Son periyoda oldukça hızlı başlayan Fenerbahçe, ilk 3 dakikasında sayı şansı tanımadığı Ülkerspor'a karşı Salyers ile Ömer'in üstüste basketleriyle 10-0'lık seri yakalayarak farkı 2 sayıya dek indirdi 49-47. Ancak oyunun kopma noktasında art arda bulduğu 3 sayılık basketlerle Serkan, Ülkerspor'a yaşam vererek farkın yeniden açılmasını sağladı. Turuncu-yeşilliler karşılaşmayı 67-51 kazandı. 
     Bu arada Fenerbahçe'de hasta olan Damir Mrsiç, Ülkerspor'a karşı forma giyemedi. 
     
     KÜNYE 
     
     
Salon Abdi İpekçi. Hakemler Emin Moğulkoç xxx, Caner Kanan xx, Fatih Arslanoğlu xx. Ülkerspor Tutku xx 8, Vukçeviç xx 11, Ersan x, Kerem Gönlüm xxx 14, Fatih xx 5, Kerem Tunçeri xx 6, Stombergas xx 2, Praskevicius xx 5, Serkan xx 12, Zukauskas xxx 4, Oğuz x. Fenerbahçe Ömer xx 11, Barış xx 11, Erdal xx 4, Salyers xxx 19, Harvey x, Zeki x 2, Rasim xx 4, Emre x, Doğuş x. 1. Periyot 16-9. Devre 33-23 Ülkerspor lehine . 3. Periyot 49-37. 
     
</TEXT>
</DOC>
