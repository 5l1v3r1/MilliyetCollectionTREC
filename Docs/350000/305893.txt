<DOC>
<DOCNO> 305893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur29.html </URL>
<DATE> 2005/01/12/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Uzmanlardan grip uyarısı .. 
</HEADLINE>
<TEXT>

     İstanbul Üniversitesi İÜ İstanbul Tıp Fakültesi Viroloji ve Temel İmmünoloji Bilim Dalı Başkanı Prof. Dr. Selim Badur, ''Dünya Sağlık Örgütü'nün DSÖ , kuş gribinin tetikleyeceği kıtalararası bir salgın durumunda 2-7 milyon kişinin hayatını kaybedeceğini öngördüğünü'' bildirdi. 
     Prof. Dr. Badur, Swissotel'de düzenlenen basın toplantısında, İstanbul Tıp Fakültesi Viroloji ve Temel İmmünoloji Bilim Dalı'nda çalışmalarını sürdüren ''İnfluenza Laboratuvarı''nın çalışmalarıyla ilgili bilgi verdi. 
     Gribin ''influenza'' denilen virüslerin yol açtığı bir enfeksiyon olduğunu anlatan Prof. Dr. Badur, hastalığın sağlıklı bir yetişkini 3-5 gün süreyle yatağa bağladığını söyledi. 
     Sağlık Bakanlığı'nın isteğiyle 2004 yılında 9 ilde ''Grip İzleme Programı'' başlatıldığını hatırlatan Prof. Dr. Badur, bunun grip konusunda gerçek verilerin saptanması açısından çok önemli olduğunu vurguladı. 
     Prof. Dr. Badur, tarihte grip salgınlarının 35 yılda bir görüldüğüne ve en son salgının üzerinden 30 yıl geçtiğine de dikkat çekerek, ''DSÖ, kuş gribinin tetikleyeceği kıtalararası bir salgın çıkması halinde 2-7 milyon kişinin öleceğini bildiriyor'' dedi. 
     
     ''ACİL ÖNLEM PLANI'' ÇAĞRISI... 
     DSÖ'nün ülkelere ''grip salgını nedeniyle acil bir önlem planı oluşturmaları'' çağrısında bulunduğunu da ifade eden Prof. Dr. Selim Badur, ''kıtalar arası bir salgında, Türkiye'de de 5-11 milyon insanın polikliniklere başvuracağının, 80 bin hastanın hastanelerde tedavi göreceğinin ve 15-38 bin kişinin hayatını kaybedeceğinin hesaplandığını'' kaydetti. 
     Gripten ilk etkilenenlerin okul çağı çocukları olduğunu anlatan Prof. Dr. Badur, huzurevleri, kronik bakım ünitelerinde kalanlar ve çalışanların yüksek risk grubunda yer aldıklarını, ayrıca 65 yaş üstündekiler, kronik hastalıkları bulunanlar ve bağışıklık sorunu yaşayanların hastalıktan çok daha kolay etkilendiklerini söyledi. 
     ''Türkiye'de risk grubunda bulunan 13-14 milyon kişiden sadece 1.5 milyonu grip aşısı olmuş'' diyen Prof. Dr. Badur, ''soğuk algınlığı ile karıştırılan gribin kesinlikle hafife alınmaması gerektiğini'' de sözlerine ekledi. 
     
</TEXT>
</DOC>
