<DOC>
<DOCNO> 338227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur28.html </URL>
<DATE> 2005/04/29/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Trafik levhalarını kavurma sacı yapmışlar .. 
</HEADLINE>
<TEXT>

     Karayolları 4. Bölge 44. Şube Şefi İbrahim Şenel, bölgelerinde bulunan yuvarlak yön ve diğer trafik işaretlerini içeren levhaların kavurma sacı yapılmak üzere çalındığını tespit ettiklerini söyledi. 
     Şenel, AA muhabirine yaptığı açıklamada, Kırıkkale-Ankara, Kırıkkale-Samsun, Kırıkkale-Kayseri karayolu güzergahlarındaki trafik levhalarının kimliği belirlenemeyen kişilerce söküldüğünü, kurşunlanarak tahrip edildiğini bildirdi. 
     Yol güzergahlarındaki tabelaların tahrip edilmesi nedeniyle her ay yeni tabela taktıklarını belirterek, ''Her yıl güzergahımızdaki tabela ve levhaların yaklaşık yüzde 25-30'unu yenilemek zorunda kalıyoruz. Bunun Türkiye genelindeki maliyeti 25 milyon YTL. Ayrıca kazalara ve istenmeyen olaylara da neden olabiliyor. Bunun için tabela ve levhaların korunması gerekiyor'' diye konuştu. 
     Trafik, levha ve tabelalarının çeşitli işlerde kullanılmak üzere çalındığına işaret eden Şenel, şöyle konuştu 
     ''Yaptığımız çalışmalarda yuvarlak yön ve diğer trafik işaretleri içeren levhaların et kavurma sacı yapılmak üzere çalındığını tespit ettik. Özellikle büyük bilgi içeren levhalar çalınıyor. Magandaların hedef tahtası haline gelen, hırsızların çalarak hurdacılara satmaya çalıştığı bu tabela savurganlığına, vatandaşlar olarak müdahale edelim.'' Olumsuzlukları görenlerin mutlaka güvenlik güçlerine haber vermelerini isteyen Şenel, vatandaşların çarpma suretiyle hasar gören tabelaları da en yakın şube şefliğine bildirmesini istedi. 
     
</TEXT>
</DOC>
