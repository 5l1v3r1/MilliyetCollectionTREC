<DOC>
<DOCNO> 302117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun23.html </URL>
<DATE> 2004/12/30/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Zerkavi'nin sağ kolu yakalandı 
</HEADLINE>
<TEXT>

     Irak'ta ABD önderliğindeki güçlerin, Ebu Musab Zerkavi'nin lideri olduğu, El Kaide ile bağlantılı örgütün üst düzey mensuplarından birini yakaladığı bildirildi. 
     Irak hükümetinden yapılan açıklamada, örgüt üyesinin, Zerkavi'nin mayıs ayında yakalanan kurmaylarından Umar Baziyani'nin kardeşi, Rıza olarak bilinen 26 yaşındaki Fadıl Hüseyin Ahmed Kürdi olduğu belirtildi. 
     Bağdat'ta düzenlenen bir baskında yakalanan Kürdi'nin, El Kaide ile Zerkavi'nin terör ağları arasında iletişim kurmak, Irak ve dışındaki terör hareketlerini koordine etmekten sorumlu olduğu belirtildi. 
     Kürdi ve Baziyani'nin Irak ve koalisyon güçlerince sorgulanmakta olduğu kaydedildi. 
     Kürdi'nin ne zaman yakalandığı açıklanmadı. 
     
</TEXT>
</DOC>
