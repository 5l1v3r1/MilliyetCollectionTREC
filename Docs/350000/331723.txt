<DOC>
<DOCNO> 331723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sondun29.html </URL>
<DATE> 2005/04/09/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
"Türk askerinin adadan çıkması kapsamlı çözümde görüşülebilir" 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, Türk askerinin adadan çıkması konusunun kapsamlı çözüme ulaşıldığında görüşülebileceğini söyledi. 
     Serdar Denktaş, temas ve incelemelerde bulunmak amacıyla Kıbrıs'ta bulunan Türkiye-AB Karma Parlamento Komisyonu Eşbaşkanı ve Avrupa Parlamentosu Yeşiller Grubu Milletvekili Joost Lagendijk ve beraberindeki heyetle görüştü. 
     Lagendijk, görüşmeden sonra, Kıbrıs Rum tarafını Kıbrıs sorunu çözüme kavuşturulmadan AB'ye üye yapmanın hata olduğunu söyledi. Lagendijk, Yunanistan'ın büyük baskıları sonucu 1999'da yapılan bu hatayı düzeltmenin sorumluluğunun ise AB'de olduğunu kaydetti. Lagendijk, Rum tarafının, Annan planında yapılmasını istediği değişiklikleri bir an önce BM Genel Sekreteri Kofi Annan'a bildirmesi ve oyun oynamaktan artık vazgeçmesi gerektiğini vurguladı. 
     Rum yönetimi lideri Tasos Papadopulos'a, ''Oynamakta olduğun oyuna artık son ver'' çağrısı yapan Lagendijk, AB üyesi ülkelerin de Papadopulos'u karşılarına alarak, ''Bizimle yeterince oynadın, artık yeter'' demesi gerektiğini söyledi. 
     Lagendijk, Kıbrıs sorununun çözümünün büyük bir çıkmazla karşı karşıya bulunduğunu, bu çıkmazın aşılmasında sorumluluğun çoğunun Rum tarafında olduğunu söyledi. 
     Lagendijk, bir soruya karşılık, AB'nin Rum tarafını sorun çözüme kavuşturulmadan birliğe üye yapmasının hata olduğunu vurgulayarak, bu hatanın 1999'da Yunanistan'ın baskısıyla yapıldığını belirtti ve şöyle devam etti 
     ''AB, 1999'da Yunanistan'ın baskısıyla 'Soruna çözüm bulunmazsa dahi Kıbrıs birliğe üye olacaktır' kararını aldı. Bu aslında açıkça Kıbrıs Türklerine yönelik bir baskıydı ve Türklere 'Kıbrıs'ın üyeliği konusunda sizin veto hakkınız yok. Çözüm konusundaki Fikrinizi değiştirmezseniz Kıbrıs girecektir' denilmişti. Ancak bu hata yapılırken, Kıbrıslı Türklerin fikirlerini değiştirmeleri halinde ne olacağı düşünülmemişti ve biliyorsunuz ki daha sonra referandumda Kıbrıslı Türkler çözümden yana tavır takınırken, bu kez Rumlar, hiç beklemediğimiz bir şekilde fikir değiştirdi ve plana 'hayır' dedi. Benim dileğim, çözümden sonra birleşik bir Kıbrıs'ın AB'ye üye olmasıydı. Bu, Rum tarafına da bir baskı unsuru olurdu.'' 
     
     ''RUM TARAFINA BASKI YAPILMALI'' 
     Lagendijk, başka bir soruya karşılık da, AB'nin bu hatadan ancak Rum tarafına baskı yapmakla dönebileceğini söyledi. 
     AB'nin bu noktada yapması gerekenleri kısa vadeli ve uzun vadeli olmak üzere ikiye ayıran ve kısa vadede yapılması gerekeni, ''AB'nin izolasyonların sona erdirilmesini sağlayacak olan Doğrudan Ticaret Tüzüğü ve Yardım Tüzüğü'nü hayata geçirmesi, kısacası Kıbrıslı Türklere verdiği sözleri en kısa sürede yerine getirmesi'' olarak açıklayan Lagendijk, AB'nin bu konudaki sorumluluğunun büyük olduğunu kaydetti. 
     Rum tarafına, bu tüzüklerin kabul edilmesinde sorun çıkarmaması yönünde baskı yapılması gerektiğinin de altını çizen Lagendijk, AB üyesi ülkelerin, Papadopulos'u karşılarına alarak, ''Bizimle yeterince oynadın, artık yeter'' demesi gerektiğini söyledi. 
     
     ''PAPADOPULOS BASKIYLA KARŞI KARŞIYA OLACAK'' 
     Uzun vadeli seçeneğin ise müzakereler olduğunu belirten Lagendijk, BM gözetimi altında yapılacak müzakerelerde AB'nin bu kez daha aktif rol alarak, üyesi olan Rum tarafını çözüm yönünde baskı altında tutması gerektiğini ifade etti. 
     Lagendijk, ''Rum tarafı, herhangi bir AB kararını sonsuza kadar bloke edebileceğini sanıyor. Bu olmaz, beğenseler de, beğenmeseler de günün sonunda AB üyesi ülkelerin çoğunluğu artık çözüm zamanının geldiğini düşünüyor. Sanırım Papadopulos yakında büyük baskıyla karşı karşıya olacak ve AB'nin diğer üyelerinin istediği bir şeyi bloke etmenin mümkün olmadığını anlayacak. Ancak o noktaya henüz gelmedik'' diye konuştu. 
     
     ASKER KONUSU 
     Bakan Denktaş'la görüşmesinde, Yeşil Hat Tüzüğü'nün iyileştirilmesi, Doğrudan Ticaret Tüzüğü ve Mali Yardım Tüzüğü'nün hayata geçirilmesi, mayınların temizlenmesi ve Türk askerinin adadan çekilmesi gibi konuları ele aldıklarını anlatan Lagendijk, Serdar Denktaş'la asker çekme konusu dışındaki çoğu konuda mutabık kaldıklarını söyledi. 
     Lagendijk, asker çekme konusunun hem Türkiye, hem de Kıbrıs Türk tarafı için hassas ve zor bir konu olduğunu bildiğini, ancak asker çekilmesi durumunda bunun AB tarafından olumlu ve büyük bir adım olarak görüleceğini ifade etti. Lagendijk, böyle bir adımın Rum tarafı üzerinde baskıların yoğunlaşmasını sağlayacağına inandığını da kaydetti. 
     Lagendijk, böyle bir zorunluluğu bulunmamasına karşın Türkiye'nin çözüme bağlılığını göstermesi açısından adadan asker çekmesinin önemli sembolik bir jest olabileceğini savundu. 
     
     ''MÜMKÜN DEĞİL'' 
     Serdar Denktaş, Lagendijk'i dinledikten sonra yaptığı konuşmada, Kıbrıs konusunda var olan açmazın aşılabilmesi için atabilecekleri birçok adım olduğunu, ancak Türk askerinin çözüm olmadan adadan çıkmasını bu adımlardan biri olarak görmelerinin mümkün olmadığını vurguladı. ''Görüşmede ele aldığımız konuların bir kısmında mutabık kaldık, bir kısmında kalmadık'' diyen Denktaş, ''Çıkmazı aşmak için değerlendirebileceğimiz birçok adım var. Ama bir konu var ki çözümde ele alınabilir, bu da Türk askerinin adadaki varlığıdır. Bu konu adada kapsamlı bir çözüme ulaşıldığında ele alınacaktır'' ifadesini kullandı. 
     
     ''İZOLASYONUN KALDIRILMASI ATILACAK İLK ADIM OLMALI'' 
     Askerin varlığı konusu dışındaki konularda çıkmazın aşılması için adım atılabileceğini kaydeden Denktaş, bu adımlardan ilkinin, Kıbrıs Türklerine haksız yere uygulanan izolasyonun kaldırılması olması gerektiğinin altını çizdi. 
     ''Avrupalı düşüneceksek, bu izolasyon artık kalkmalıdır, izolasyonlardan bu halk artık kurtulmalıdır'' diyen Denktaş, bu konuda AB üyesi ülkelere ve Avrupa'daki sivil toplum örgütleriyle kurum kuruluşlara büyük görev düştüğünü belirtti. 
     AB ile başta izolasyonların kaldırılması olmak üzere çeşitli konularda yoğun temas içinde olmaya devam edeceklerini kaydeden Denktaş, Rum siyasilerle de temasları sürdüreceklerini belirtti. Bu temasların Kıbrıslı Türklerle Rumların birbirlerini daha iyi anlamaları için önemli olduğunu ifade eden Denktaş, ''Biz Kıbrıslı Türkler olarak, bu adada yeni bir ortak gelecek kurmak için Rum dostlarımızı bekliyoruz ve bunu her fırsatta kendilerine anlatıyoruz'' dedi. 
     Joost Lagendijk ve beraberindeki heyet, KKTC'deki temasları çerçevesinde, ana muhalefet partisi Ulusal Birlik Partisi UBP , Barış ve Demokrasi Hareketi BDH ve Kıbrıs Türk Ticaret Odası KTTO yetkilileriyle de ayrı ayrı bir araya geldi. 
     
</TEXT>
</DOC>
