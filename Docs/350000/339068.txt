<DOC>
<DOCNO> 339068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/siyaset/siy01.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Totaliterlik arzusu' 
</HEADLINE>
<TEXT>


Arınç'ın, "TBMM, Anayasa Mahkemesi'ni kapatabilir" sözlerine tepki gösteren hukukçular, "Avrupa ülkelerinin çoğunda anayasaların üstünlüğünü korumak amacıyla kurulmuş böyle mahkemeler var" görüşünde birleşti 

Gökçer Tahincioğlu - Ankara 


Anayasa hukukçuları, TBMM Başkanı Bülent Arınç'ın, "Avrupa'da böyle mahkemeler yok. TBMM isterse, Anayasa Mahkemesi'ni kapatabilir" sözlerini değerlendirdi 
Prof. Dr. Yavuz Sabuncu Avrupa ülkelerinin çoğunda anayasaların üstünlüğünü korumak amacıyla kurulmuş böyle mahkemeler var. Üstelik, Almanya'da olduğu gibi, bunların bir kısmının yetkileri bizim mahkemenin yetkilerinden de geniş olabiliyor. Anayasa Mahkemesi'nin bir halkoylaması ile kaldırılabileceği görüşü ise, elbette bir olasılığa işaret ediyor. Ne var ki, bu olasılığı seslendirmek, kanımca hukukun üstünlüğüne dayalı bir devlet sisteminde, anayasaya uygunluğun yargısal denetiminin işlevini kavrayamamaktan kaynaklanıyor. Başkan, Anayasa Mahkemesi'nin, TBMM'nin çıkardığı yasalar hakkındaki hukuki tartışmalara son verebildiğini, böylece hukuk sisteminin meşruluğunu garanti ettiğini hiç düşünmemiş olmalı. Böyle bir mahkemenin yokluğu partiler açısından riskler taşıyabilir. Prof. Dr. Necmi Yüzbaşıoğlu Hukukçu bir TBMM Başkanı'nın, 'Diğer ülkelerde Anayasa Mahkemesi yoktur' demesi inanılmaz bir cehalet olur. Bence asıl söylemek istediği, bu kadar siyasi konulara müdahale eden bir Anayasa Mahkemesi olmadığıdır. Anayasa Mahkemesi, sayısal güçle bile kaldırılamaz. Çünkü seçimle oluşan yasama organlarının Anayasa'yı değiştirme yetkileri sınırlıdır. Anayasa'nın değiştirilemez hükümleri arasında hukuk devleti ilkesi de vardır. Bu sadece o maddedeki kelimeler değiştirilemez anlamına gelmemektedir. Anayasa mahkemeleri, çoğunlukların olası yanlışlarını azaltmak vazifesini görür. Liberal demokrasinin emniyet supabıdır. 'Bunu kaldırırım' demek totaliter rejimlere açık olurum demektir. Anayasa Mahkemesi olsa 1960 ihtilali olmazdı. Türkiye'de 28 Şubat sürecinde demokrasi içinde kalınmışsa, bu Anayasa Mahkemesi sayesindedir. 

'Sözü kolay' 
Prof. Dr. Zafer Üskül Avrupa'da Anayasa Mahkemesi olmadan bir siyasi rejim düşünülemez. Yasaların anayasaya uygunluğunun denetiminin yapılmadığı demokratik bir rejim yok. "Mahkemeyi kaldırırız" demek kolay, yapmak o kadar kolay değil. Bir siyasi iktidarın buna gücünün yeteceğine inanmıyorum. Bunu yapmak, "Çoğunluğun azınlığa tahakkümüne neden olacak bir düzen yaratılmak isteniyor" demektir. 

Demokratik ülkelerde var 

Arınç'ın sözlerinin aksine, Almanya, Avusturya, Fransa, İtalya, Portekiz, İspanya gibi AB ülkelerinin tamamında Anayasa Mahkemesi ya da yasaların anayasaya uygunluğunu denetleyen bir yüksek mahkeme bulunuyor. İngiltere'de, Anayasa Mahkemesi bulunmuyor ancak parlamentonun aldığı kararlar, mahkemelerce denetlenebiliyor. ABD'de de Anayasa Mahkemesi bulunmuyor ancak, yerel mahkemelerin tamamı yasa denetimi yapabiliyor. Yüksek mahkeme, daha sonra bu kararları nihai bir sonuca bağlıyor. 

Mumcu Uzlaşma hayata geçmeli 

ANAP Genel Başkanı Erkan Mumcu, Arınç'ın sözleriyle ilgili, "Böyle gerilim yaratabilecek gündemler yerine, Türkiye'nin beklediği Anayasa değişikleri yapılmalıdır" dedi. Mumcu, Arınç'ın kapatma niyetini beyan eden bir sözden çok, yasama organının gücüne atıfta bulunduğunu ve sözlerinin amacını aşarak yansıdığını söyledi. 

AKP, Arınç'a destek çıktı 

ANKARA Milliyet 

Arınç'ın sözlerine destek veren AKP Grup Başkan Vekili Eyüp Fatsa, "Anayasa Mahkemesi'nin kapatılamayacağı konusunun, Anayasa'nın değiştirilmesi teklif edilemeyen maddeleri arasında olmadığına" dikkati çekti. Fatsa, "Ortaya koyduğu çerçeve, konunun anayasal çerçevesidir. İktidar ve hükümet olarak bizim gündemimizde böyle bir konu yok" dedi. 


</TEXT>
</DOC>
