<DOC>
<DOCNO> 317814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun13.html </URL>
<DATE> 2005/02/23/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
The Times Kürtler ödül olarak petrol istiyor 
</HEADLINE>
<TEXT>

     Hilal YILMAZ LONDRA, DHA 

      İNGİLTERE'nin önde gelen gazetelerinden The Times, Iraklı Kürtlerin barış karşılığında petrol geliri istediğini yazdı. 
     Irak petrolünün yüzde 40'ının Kürtlerin yaşadığı Kerkük'te olduğuna dikkat çeken gazete, yıllar boyunca burada 'özgürlük mücadelesi' veren Kürtlerin, şimdi petrol gelirinden pay talep ettiğini belirtti. Gazete, "Kürtler, Kerkük petrolünün Irak'ın milli serveti olarak kalmasını önerdi. Bunun karşılığında nüfusları oranında, Irak'ın toplam petrol gelirinden pay almak istiyorlar" diye yazdı. 
     
     TÜRKİYE KÜRTLERİN TALEPLERİNDEN ÇEKİNİYOR 
     The Times, Kürtlerin bu talebinin Türkiye gibi komşu ülkeleri ürküttüğünü de iddia etti. Kürtlerin Kerkük ve civarındaki 3 vilayetin yönetimini geri istediklerine de değinen gazete, "Türkiye gibi komşu ülkeler, bunun Kürtlerin ekonomik alanda bağımsızlıklarını elde etmelerine yol açmasından korkuyor" dedi. Gazete Kerkük ile ilgili kararın önümüzdeki yaz ayında verilmesinin beklendiğini, ancak bu konuda çok hassas olan Kürtlerin istediklerini almak için katı bir mücadele verebileceğini belirtti. 
     The Times, Kürdistan Yurtseverler Birliği'nin önde gelen isimlerinden Muhammed Tevfik'in, "Arap siyasi partilerinden tek istediğimiz, bize topraklarımızı geri vermeleri ve iyi bir anayasa sunmaları. Kerkük konusuna gelince eğer karardan memnun olmazsak anayasanın önünü keseriz" sözlerine de yer verdi. Tevfik, Kürtlerin laik ve demokratik bir Irak istediğini de vurguladı. 
     
     KÜRTLER ANAYASAL HAKLARINI İSTİYOR 
     Gazetenin Süleymaniye muhabiri Anthony Loyd tarafından kaleme alınan makalede, Irak'ın çeşitli bölgelerinde çatışma devam ederken Süleymaniye'de hayatın normale döndüğü de kaydedildi. Makalede, Saddam'ın düşmesiyle birlikte Iraklı Kürtlerin rahat bir nefes aldığına değinilerek savaş yorgunu 5 milyon Kürtün, yeni bir anayasayla haklarına kavuşma özlemi içerisinde olduğu da belirtildi. 
     
</TEXT>
</DOC>
