<DOC>
<DOCNO> 348947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sontur02.html </URL>
<DATE> 2005/06/04/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Şişli'de yangın... Mahsur kalan vatandaşlar, endişeli anlar yaşadı... 
</HEADLINE>
<TEXT>

     Şişli’de 5 katlı binanın girişindeki elektrik kofralarında çıkan yangın nedeniyle üst katlarda mahsur kalan vatandaşlar, endişeli anlar yaşadı. 
     Mecidiyeköy Dereboyu Caddesi’ndeki "Ahmet Öztürk Apartmanı’nın girişinde yer alan elektrik kofralarında sabah saatlerinde çıkan küçük çaplı yangın, olay yerine gelen itfaiye ekiplerince kısa sürede söndürüldü. 
     Ancak yangın sırasında çıkan yoğun dumanların merdiven boşluğunu doldurması nedeniyle üst katlarda oturan çok sayıda vatandaş aşağı inemedi. Bu sırada apartmanın 2. katında oturan bir kişi, panikleyerek camdan dışarı atladı. 
     Üst katlardaki dairelerinde mahsur kalanlardan bazıları ise yangının boyutunu göremedikleri için dairelerinde endişeli anlar yaşadı. 
     Balkonlarına çıkıp yoğun duman yüzünden nefes alamadıklarını söyleyerek çevredekilerden yardım isteyen bu kişiler, yangının söndürüldüğünü bildiren itfaiye ekipleri ve polislerce sakinleştirildi. 
     
</TEXT>
</DOC>
