<DOC>
<DOCNO> 318254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonsiy23.html </URL>
<DATE> 2005/02/24/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
CHP'den Livaneli'ye Milletvekilliğinden de istifa et 
</HEADLINE>
<TEXT>

     CHP Genel Başkan Yardımcısı Mustafa Özyürek, İstanbul Milletvekili Zülfü Livaneli'nin CHP'lilerin oylarıyla Parlamento'ya girdiğini ifade ederek, ''Şık olan, partiden istifa ettikten sonra milletvekilliğinden de istifa etmesidir'' dedi. 
     Livaneli'nin istifasını A.A muhabirine değerlendiren Özyürek, istifayı, ''kişisel bir karar'' olarak niteledi. 
     Genel bir ilke olarak milletvekillerinin partilerinden istifa etmeleri durumunda Parlamento'dan da ayrılmalarını savunduğunu ifade eden Özyürek, şunları söyledi 
     ''Zülfü Livaneli, CHP adayı olarak, CHP'lilerin oyuyla milletvekili seçilmiştir. Tutarlı davranış, partisinden istifa eden birinin milletvekilliğinden de istifa etmesini gerektirir. Zülfü Livaneli gibi sanatçı duyarlılığı olan birinin, partisinden istifa ettikten sonra milletvekilliğinden de istifası şık olurdu. 
     Son kurultaydan önce adaylık için yola çıkmış, ancak seçilme şansı olmadığını gördüğü için aday olamamıştır. Kurultay kararını vermiştir. Bütün partililerin bu karara saygı göstermesi gerekir. 'Karar bana uygunsa devam ederim, değilse bırakırım' yaklaşımı, demokratik anlayışa uymaz.'' Özyürek, CHP'nin 80 yıllık köklü bir parti olduğunu belirterek, ''Zaman zaman rüzgarın etkisiyle çatıdan birkaç kiremit düşebilir, ancak yerine yenileri konur ve parti yoluna devam eder. Bir kişi, üç kişi ayrıldı diye CHP'ye zarar gelmez. Önemli olan partinin temel ilkeleri ve ana gövdesiyle yola devam etmesidir'' diye konuştu. 
     
</TEXT>
</DOC>
