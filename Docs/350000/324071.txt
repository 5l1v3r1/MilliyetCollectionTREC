<DOC>
<DOCNO> 324071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonsiy33.html </URL>
<DATE> 2005/03/16/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Ersümer ve Çakan'ın duruşması 12 Nisan'a ertelendi 
</HEADLINE>
<TEXT>

     Eski Enerji ve Tabii Kaynaklar bakanları Cumhur Ersümer ile Zeki Çakan'ın Yüce Divan'da yargılandığı davaya, 12 Nisan Salı günü devam edilecek. 
     Yüce Divan'daki duruşmanın öğleden sonraki bölümünde 4 tanık daha dinlenildi. 
     Tanıkların dinlenilmesinin ardından ara kararı açıklayan Yüce Divan Başkanı Mustafa Bumin, daha önceki ara karar gereği yazılan müzekkerelerin yanıtının beklenmesine karar verildiğini bildirdi. 
     Bumin, tanık Emine Aybar'ın Zeki Çakan'ın onayladığını bildirdiği 21 Mayıs 2001 günlü ''Genel Enerji Planlaması''nın Enerji ve Tabii Kaynaklar Bakanlığı'ndan istenmesinin kararlaştırıldığını belirtti. 
     Bumin, eski DPT Müsteşarı Orhan Güvenen ve CHP İstanbul Milletvekili Şükrü Elekdağ'ın da aralarında bulunduğu 10 kişinin tanık olarak dinlenilmesine karar verildiğini kaydetti. 
     Bumin, duruşmanın 12 Nisan Salı günü saat 10.00'a ertelendiğini bildirdi. 
     
</TEXT>
</DOC>
