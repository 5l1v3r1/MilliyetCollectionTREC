<DOC>
<DOCNO> 347964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur22.html </URL>
<DATE> 2005/06/01/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
AB yolunda "Nazım" ayıbı... Müfettiş incelemelerini tamamladı 
</HEADLINE>
<TEXT>

     Muğla’nın Milas İlçesi’ndeki bir lisede düzenlenen şiir dinletisinde Ç.C isimli öğrencinin, Nazım Hikmet’in "Vatan Haini" isimli şiirini okuyarak gözaltına alınmasıyla ilgili İçişleri Bakanlığı tarafından görevlendirilen müfettiş, ilçedeki incelemelerini tamamladı. 
     Bakanlık tarafından görevlendirilen Mülkiye Müfettişi Turgay Alpman, ilçede 4 gün boyunca incelemelerde bulundu. 
     Alpman, öncelikle öğrencinin gözaltına alınması talimatını verdiği iddia edilen Milas Kaymakamı Hulusi Doğan ile görüştü. 
     Müfettiş daha sonra ilçe Müftüsü Nihat Aktaş, İlçe Milli Eğitim Müdürü Arslan Ersoy, Anadolu Lisesi Müdürü İbrahim Durmaz, Emniyet yetkilileri ve şair Hüseyin Fehmi İnci’den yaşanan olayla ilgili bilgi aldı. 
     Şiir dinletisindeki olayla ilgili görgü tanıklarının da görüşüne başvuran Alpman, raporunu tamamlayarak ilçeden ayrıldı. 
     
     MUĞLA BAROSU 
     Muğla Baro Başkanı Ayla Kara da yaptığı açıklamada, ilçede yaşanan olayın peşini bırakmayacaklarını belirtti. 
     Olayla ilgili araştırmalarının sürdüğünü kaydeden Kara, "Milas’ta bulunan arkadaşlarımızın araştırmaları ışığında, Pazartesi günü yapacağımız yönetim toplantısında üyelerimizle yaşanan olay hakkında yöntem olarak ne yapacağımıza karar vereceğiz" dedi. 
     Milas Anadolu Lisesi’nin şiir dinletisinde sunuculuk yapan Ç.C isimli 17 öğrenci, program dışı olmasına rağmen Nazım Hikmet’in "Vatan Haini" isimli şiirini okuduğu gerekçesiyle gözaltına alınmış, olayla ilgili İçişleri Bakanlığı tarafından müfettiş görevlendirilmişti. 
     
</TEXT>
</DOC>
