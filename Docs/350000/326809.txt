<DOC>
<DOCNO> 326809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/dunya/axdun01.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Akayev helikopterle kaçtı 
</HEADLINE>
<TEXT>



Kırgızistan Devlet Başkanı Askar Akayev'in halk ayaklanması sırasında nerede olduğu konusunda uzun süre bilgi alınamadı. Başkent Bişkek'te evinde olduğu, ABD üssüne sığındığı, hatta atlı polislerin başında göstericilerin üzerine yürüyeceği söylentileri yayıldı. En son olarak Rus kaynaklar, ailesiyle birlikte sığınmak amacıyla helikopterle Kazakistan ya da Rusya'ya gittiğini duyurdular. 

Devrileceği belliydi 
Gürcistan ve Ukrayna'nın, ardından sıranın Kırgızistan'da olduğu Moskova'da ve Avrupa başkentlerinde uzun süredir konuşuluyordu. Herkesi şaşırtan, olayların çok hızlı gelişmesi oldu. Muhalefetin iddiasına göre, bir zamanlar Orta Asya'nın tek liberal politikacısı olarak gösterilen fizikçi Akayev'in hanedan kurma hevesi, sonunu hazırladı. Ekimdeki başkanlık seçiminde bir daha başkan olma hakkı bulunmayan Akayev, son seçimde kendisine sadık bir parlamento oluşturarak iktidarda kalmayı planladı. Akayev'in oğlu Aydar ile kızı Bermet'in parlamento seçimlerine katılması ve eşi Meryem ile ilgili dedikodular, ülkede Akayev karşıtlığını güçlendirdi. 


</TEXT>
</DOC>
