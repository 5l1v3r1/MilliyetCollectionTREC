<DOC>
<DOCNO> 348649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo25.html </URL>
<DATE> 2005/06/03/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Efes Pilsen hakemlerden şikayetçi... 
</HEADLINE>
<TEXT>

     Efes Pilsen Kulübü Genel Menajeri Engin Özerhun, Türkiye Basketbol Ligi play-off final serisinde Beşiktaş ile yaptıkları 2 maçta da hakemlerin aleyhte tutumuyla karşı karşıya kaldıklarını savundu. 
     Siyah-beyazlı ekiple dün akşam yaptıkları serinin 2. maçını A.A muhabirine değerlendiren Özerhun, Beşiktaş'ı yendikleri ilk maçı da hakemlerin aleyhte kararlarına karşı kazandıklarını iddia ederek, ''Buna rağmen ilk maçtan sonra rakibimiz hakem kararlarına tepki gösterdi. Böyle bir atmosfer içinde, bu koşullandırmayla maça çıkan hakemler 2. maçtaki tutumlarıyla oyunumuzu etkiledi. Basketbol tarihinde örneği görülmemiş bir şekilde Varda'nın faulünü iptal ettiler'' şeklinde konuştu. 
     Serinin diğer maçlarında hakem hatalarının olmayacağını ümit ettiğini kaydeden Engin Özerhun, ''Üst üste 4. şampiyonluğumuzu elde edeceğimize inanıyorum'' dedi. 
     Hakem yönetimlerinin yanı sıra, final serisinde üzüldükleri bir nokta daha olduğuna dikkati çeken Özerhun, ''Tarafsız olması gereken bazılarının taraf olduğunu görüyoruz. Milli takımlara en fazla oyuncu veren bir kulüp olarak bu durum bizi üzüyor'' diye konuştu. 
     Özerhun ayrıca, maçın ikinci periyodunda çok kısa süre içinde kolay sayılar yiyerek farkın açılmasına engel olamadıklarını, ikinci yarıda da toparlanmalarına rağmen farkı kapatamadıklarını ifade etti. 
     İlk yarıda farkın açılmasına izin vermemeleri gerektiğini anlatan Özerhun, ''İlk devrede 51 sayı yemek bizim için çok. Biz bazı maçlarımızın tamamını bu kadar sayıyla tamamlamış bir takımız. İkinci yarıda toparlandık, ancak fark çoktu ve süre de yetmedi'' dedi. 

     
</TEXT>
</DOC>
