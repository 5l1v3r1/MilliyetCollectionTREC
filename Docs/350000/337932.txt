<DOC>
<DOCNO> 337932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/ekonomi/eko03.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Pendik Ro Ro Limanı açılıyor 
</HEADLINE>
<TEXT>


EKONOMİ SERVİSİ Milliyet Gökyüzünde - Murat Öztürk 

Pendik Ro - Ro Limanı bugün Başbakan Recep Tayyip Erdoğan tarafından hizmete açılıyor. Limanı işletecek şirket olan UN Ro - Ro'nun Genel Müdürü Cemil Bayülgen, Pendik Limanı sayesinde TIR'ların İstanbul trafiğinden çıkacağını söyledi. Bayülgen, "200 TIR her gün İstanbul trafiğine çıkıyordu ve trafiği felç ediyordu. TIR'lar artık Haydarpaşa'ya girmeden Pendik'ten dünyanın her yerine gidebilecek" dedi. Bayülgen liman hakkında şu bilgileri verdi 
"103 dönüm arazı üzerinde kurulan liman, 60 milyon dolara maloldu. Avrupa'nın ve Akdeniz'in bir numaralı, dünyanın da dördüncü modern limanı. İki gemi aynı anda yanaşabilecek ve hareket edebilecek. Ancak şimdilik bir sabah bir akşam olmak üzere iki gemi TIR taşıyacak. İçinde altı benzin istasyonu bulunuyor. Hizmet binaları ile bankalar ve gümrük teşkilatı tamamlandı. Yedisi modern dokuz ro ro gemimiz var. Üç gemi siparişi verdik. Bunlar da 2008'de gelecek. Gemilerimiz 240 TIR taşıyor. Limanın 650 TIR'lık kapasitesi var." 

Yeri tartışma yaratmıştı 
Limanın yapımında tartışmalar yaşanmış, CHP Milletvekili Ali Kemal Kumkumoğlu, limanın kaçak olduğunu öne sürerek çeşitli başvurularda bulunmuştu. Gazetelere 'Güzelyalı sakinleri' imzası ile verilen ilanlarda da liman 'ikinci Gökkafes skandalı' olarak nitelendirilmişti. Dolgu alan üzerine inşa edilen liman için, Denizcilik Müsteşarlığı'nın 2003 tarihli raporunda 'imar planı yok' ve 'devletin resmi kayıtlarında böyle bir arazi gözükmüyor' ifadeleri kullanılmıştı. 


</TEXT>
</DOC>
