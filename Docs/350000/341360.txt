<DOC>
<DOCNO> 341360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonyas22.html </URL>
<DATE> 2005/05/10/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
İngiltere'nin en eski ayakkabıları bulundu... 
</HEADLINE>
<TEXT>

     İngiltere’de arkeologların 2 bin yıl önceki Demir Çağı’nın başlangıcına ait en eski ayakkabıyı buldukları belirtildi. 
     İngiltere’nin güney batısında bir taş ocağında bulunan bir ağacın gövdesindeki oyukta keşfedilen deri ayakkabının bir erkeğe ait olduğu kaydedildi. 
     Ayakkabıyı bulan Exeter Arkeolojisi’den proje arkeoloğu Richard Woodgate, çok iyi korunan ayakkabının bağcık ve dikiş deliklerinin hala görülebildiğini, keşfedilen ayakkabının İngiltere’nin en eski ayakkabısı olduğuna inanıldığını belirtti. 
     Exeter Arkeolojisi’nin, M.Ö. 1460-1290 yılları arasındaki Bronz Çağı’na ait "endüstri bölgesi"ni keşfi sırasında ayakkabının bulunduğu kaydedildi. 
     Uzmanların, nasıl ve hangi hayvanın derisinden yapıldığını belirlemek üzere ayakkabıyı analiz edecekleri ve ayakkabının daha sonra Exeter’deki Royal Albert Müzesi’nde sergileneceği belirtildi. 
     
</TEXT>
</DOC>
