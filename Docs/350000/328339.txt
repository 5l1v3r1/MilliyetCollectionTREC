<DOC>
<DOCNO> 328339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/guncel/gun03.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Afife ödüllerinin adayları belli oldu 
</HEADLINE>
<TEXT>


9. Afife Tiyatro Ödülleri'ne 42 sanatçı aday gösterildi. Oyunlardan 'Ağır Roman', 'Cimri' ve 'Çayhane' aday 

GÜRKAN AKGÜNEŞ 

9. Afife Tiyatro Ödülleri'nin adayları belirlendi. 14 dalda 42 sanatçı ödüle aday gösterilirken, özel ödüllerin sahipleri belli oldu. 
Yapı Kredi Sigorta'nın ilk Müslüman Türk kadın oyuncu Afife Jale anısına düzenlediği ödüllerin adayları, Fenerbahçeliler Derneği'nde önceki akşam yapılan bir toplantıyla açıklandı. Afife Ödülleri Oylama Kurulu Başkanı Göksel Kortay, bu yıl 55'ten fazla oyunu ve yaklaşık 600 oyuncuyu izlediklerini anlattı. 
Toplam 14 dalda düzenlenen 2005 yılı Afife Tiyatro Ödülleri'nde "Yılın En Başarılı Prodüksiyonu" dalında "Ağır Roman", "Cimri" ve "Çayhane" adlı oyunlar "Yılın En Başarılı Yönetmeni" dalında Ergün Işıldar, Mehmet Ergen, Şakir Gürzumar aday gösterildi. 
"Yılın En Başarılı Kadın Oyuncusu" dalında Dolunay Soysert, Sevinç Erbulak ve Tilbe Saran, "Yılın En Başarılı Erkek Oyuncusu" dalında ise Bülent Emin Yarar, Can Başak ve Hakkı Ergök aday olarak belirlendi. Kazananlar, 18 Nisan 2005'te açıklanacak. 

Özel ödüller verildi 
Her yıl verilen özel ödüllerden "Muhsin Ertuğrul Ödülü"ne Cüneyt Gökçer, "Nisa Serezli Aşkıner Ödülü"ne Erol Günaydın, "Cevat Fehmi Başkut Ödülü"ne oyun yazarı Nesrin Kazankaya, "Tiyatroda Yeni Kuşak Özel Ödülü"ne Oyun Atölyesi'nin tüm genç oyuncuları layık görüldü. "Yapı Kredi Sigorta Özel Ödülü"nü ise tiyatroya yaptığı uzun soluklu katkı nedeniyle Müjdat Gezen aldı. 


</TEXT>
</DOC>
