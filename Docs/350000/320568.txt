<DOC>
<DOCNO> 320568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/siyaset/siy00.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Askere 'ırkçı' ithamı 
</HEADLINE>
<TEXT>


ABD İnsan Hakları Raporu'nda, Genelkurmay ve Türk Hava Kurumu'nun Sabiha Gökçen'in Ermeni kökenli olduğu haberine gösterdikleri tepkilere, "ırkçı kamu açıklamaları" denildi 

UTKU ÇAKIRÖZER, ELÇİN ERGÜN Ankara 


Türkiye'de siyasi liderlerin tarikatlarla bağlantılı olduğu öne sürülen ABD'nin 2004 Yılı İnsan Hakları Raporu'nda, Genelkurmay Başkanlığı da "ırkçı" açıklamalar yapmakla itham edildi. 
ABD Dışişleri Bakanlığı'nca hazırlanan raporun "ulusal - etnik - ırksal azınlıklar" başlıklı bölümünde Türkiye'de Anayasa'nın tüm Türkler için tek bir milliyet tanımı yaparak diğer, ulusal, etnik ve ırksal azınlıkları tanımadığı kaydedildi. Atatürk'ün manevi kızı Sabiha Gökçen'in etnik kökeniyle ilgili yaşanan tartışmaya yer verilen raporda, Genelkurmay ve Türk Hava Kurumu'nun Gökçen'in Ermeni kökenli olduğu haberlerine gösterdikleri tepkiler de "ırkçı kamu açıklamaları" olarak değerlendirildi. 
Raporda şu ifadeler yer aldı "Hürriyet gazetesinin şubatta Atatürk'ün evlat edindiği kızı ve Türkiye'nin ilk kadın pilotu Gökçen'in Ermeni kökenli olduğu yönünde yayımladığı haber, ırkçı kamu açıklamalarına neden oldu. Genelkurmay, Gökçen'in Ermeni kökeniyle ilgili haberleri 'milli duygu ve değerleri kötüye kullanan iddia' olarak eleştiren bir açıklama yaptı. Türk Hava Kurumu da haberin Gökçen ve Atatürk'e 'hakaret' olduğunu açıkladı." Raporda yolsuzluk konusu ve TRT Genel Müdürü'ne de yer verildi. 

TRT Genel Müdürü 'ayrımcı' 
Kadınlara yönelik ayrımcılığın anlatıldığı bölümde de TRT Genel Müdürü Şenol Demiröz'ün kurumdaki 13 kadın yöneticiyi "kadınlar arasındaki rekabet verimi azaltır" gerekçesiyle görevden alması örnek gösterildi. 
Töre cinayetleri, işkence metotları, eski Yargıtay Başkanı Eraslan Özkaya - Alaattin Çakıcı ilişkisi, Başbakan'a "Allahsız" diyen GP lideri Cem Uzan'ın hapis cezası gibi gelişmeler de raporla ABD kamuoyunun gündemine taşındı. 

Yolsuzluk, sorun 
Yolsuzluğun 2004'te de "problem" olduğu kaydedilen raporda, eski başbakan Mesut Yılmaz ve eski bakan Güneş Taner'in yanı sıra eski Deniz Kuvvetleri Komutanı Oramiral İlhami Erdil, eski Jandarma Genel Komutanı Orgeneral Şener Eruygur ve eski MGK Genel Sekreteri Orgeneral Tuncer Kılınç'ın da aralarında bulunduğu emekli askerlerin bu suçlamayla karşı karşıya kaldığı vurgulandı. Kılınç'a yönelik iddiaların zamanaşımıyla düştüğü bilgisi yer aldı. Raporda asgari ücretin "bir işçi ailesi için tatmin edici hayat standardını sağlamadığı" tespiti yer aldı. 

Kaymazlar olayı raporda yer aldı 

Güvenlik güçlerinin 2004'te "dur" emrine uymadıkları gerekçesiyle 18 kişiyi öldürdüğü iddia edilen rapor, Mardin'de 12 yaşındaki oğlu Uğur'la birlikte öldürülen Ahmet Kaymaz'ın durumunu da ABD Kongresi'nin gündemine getirdi. 
Raporda, oransal olarak azalmasına rağmen başta Güneydoğu olmak üzere işkence ve kötü muamelenin "yaygın" olarak sürdüğü belirtildi. İşkence yapan görevlilerin tutuklanma oranının ise az olduğu ve hafif cezalar aldıkları, bazı durumlarda terfi ettikleri vurgulandı. "Bu, hükümetin işkenceye sıfır tolerans politikasıyla çelişiyor" denildi. 


</TEXT>
</DOC>
