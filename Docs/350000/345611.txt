<DOC>
<DOCNO> 345611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sondun22.html </URL>
<DATE> 2005/05/25/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Uluslararası Af Örgütü Türkiye, kadına şiddette adım atmadı 
</HEADLINE>
<TEXT>

     Uluslararası Af Örgütü’nün 2005 yılı raporunda Türkiye’de yapılan reformlara dikkat çekilirken, bunların uygulanmasında ise hala eksikliklerin bulunduğu öne sürüldü. 
     Raporun Türkiye bölümünde, hükümetin yasaları uluslararası standartlar düzeyine getirme amacıyla daha çok yasal ve diğer alanlarda reform yaptığı vurgulandı. Ancak bunların uygulanmasında boşlukların bulunduğu ifade edilen raporda, gözaltı yönetmeliklerinde olumlu değişiklikler yapıldığı belirtilerek, "bu olumlu değişikliklere rağmen güvenlik güçlerinin işkence ve kötü muamele uygulamasının devam ettiği" iddia edildi. 
     Raporda, "Göstericilere aşırı güç uygulanması kaygı duyulan konulardan biri olmayı sürdürdü" denildi. 
     "Bu tür ihlalleri işleyenlerin nadiren adalet önüne çıkartıldığı" da öne sürülen raporda, "barışçıl gösteri ya da muhalefet yapma haklarını kullanmak isteyenlerin cezai kovuşturmayla ya da diğer yaptırımlarla karşı karşıya kalmaya devam ettiği" iddia edildi. 
     Raporda, devlet görevlilerinin, kadına yönelik şiddeti önleme ve cezalandırma konusunda yeterli adım atmadığı da öne sürüldü. 
     Af Örgütünün raporunda, Yüksek Öğretim Kurulu YÖK ve Radyo ve Televizyon Üst Kurulu’ndaki RTÜK asker üyelerin çıkarıldığına da dikkat çekildi. 
     2004 yılında birçok önemli yasal değişikliğin yapıldığı kaydedilen 
     raporda, Devlet Güvenlik Mahkemelerinin kaldırıldığı ve yerine Özel Ağır Ceza Mahkemelerinin kurulduğu, uluslararası hukukun ulusal hukuktan üstün kabul edildiği, ölüm cezasıyla ilgili anayasa ve ceza yasasındaki tüm maddelerin çıkarıldığı belirtildi. Af Örgütü raporunda, düşünce ve ifade özgürlüğü konusunda da eksiklerin bulunduğu, düşüncelerini ifade eden kişilerin hala cezai yaptırımlarla karşı karşıya kaldığı savunuldu. Kadına karşı şiddetin de sürdüğü, özellikle töre ve namus cinayetlerinin önlenemediği öne sürülen raporda, devletin bu konuda kadını korumaya yönelik yasal düzenlemelerde bulunduğuna dikkat çekildi. 
     
     149 ÜLKEDEN RAKAMLAR 

     Uluslararası Af Örgütü’nün, 2005 yılı raporunda, 149 ülkedeki insan hakları durumuna ilişkin temel istatistiki rakamlar da yayımlandı. 
     Merkezi Londra’da bulunan örgütün raporunda, ayrıntılı olmayan, ancak belgelenen insan hakları ihlallerinin ülkelere göre dağılımında şu rakamlar ortaya çıktı 
     -İnsanların resmi suçlama ya da yargılama olmadan gözaltına tutulduğu ülke sayısı 42. 
     -Gözaltına alınanların gizli yerlerde tutulduğu ülke sayısı 10. 
     -Silahlı muhalif grupların şiddet eylemleri düzenlediği ve cinayetler işlediği ülke sayısı 28. 
     -Silahlı grupların gözaltındakilere işkence yaptığı ya da kötü muamelede bulunduğu ülke sayısı 11. 
     -Silahlı grupların rehin alma eylemleri düzenlediği ülke sayısı 
     15. 
     -Yeni kayıpların görüldüğü ülke sayısı 11. 
     -Güvenlik güçleri, polis ve diğer devlet yetkilileri tarafından işkence ve kötü muamele yapıldığı bildirilen ülke sayısı 104. 
     -İfade özgürlüğünün kısıtlandığı ya da yasaklandığı ülke sayısı 
     79. 
     
</TEXT>
</DOC>
