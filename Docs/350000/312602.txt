<DOC>
<DOCNO> 312602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/yasam/ayas.html </URL>
<DATE> 2005/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Said Nursi filmini mutlaka çekeceğim' 
</HEADLINE>
<TEXT>


Said Nursi'nin hayatını anlatan bir film çekeceğini açıklayan Şavata, tepkiler üzerine, 'İnfaz edileceğimi bilsem de vazgeçmem' dedi 

İlknur Gülmez 

Nur Cemaati'nin kurucusu Said Nursi'nin hayatını anlatacağı bir sinema filmi çekmeye kararlı olduğunu söyleyen Yönetmen Gani Rüzgar Şavata, Said Nursi'nin bazı öğrencilerinin, "Eğer onun filmini yapmak kolay olsaydı, biz talebeleri olarak 40 defa çekerdik" sözlerine tepki gösterdi. "Madem öyle bugüne kadar niye çekmediler Demek ki bu cesareti kendilerinde bulamadılar" diyen Şavata, Said Nursi'nin üç beş kişinin tekelinde olmadığını vurguladı. Yeni Asya gazetesi sahibi Mehmet Kutlular'ın önceki gün Yeni Şafak gazetesinde yer verilen, "Said Nursi'nin hayatını iyi okuması ve öğrencilerine danışması gerekir" sözlerine de yanıt veren Şavata, şunları söyledi 
"Kapım açık, buyursun gelsinler. Ben bu yola baş koydum. İnfaz edileceğimi bilsem de bu filmi çekeceğim. Üstadın kitaplarını okuyup öyle senaryolaştırıyoruz. Bu kitapları talebeleri yazdı. Eksik ya da yanlış yazmışlarsa bu onların vebalidir, benim değil. Talebeleri arasından beni arayıp teşekkür edenler de oldu." 

Kendisi başrolde 
Yapımcılığı ve yönetmenliğini üstleneceği filmin çekimlerinin haziranda başlayacağını, Said Nursi'yi de kendisinin oynayacağını kaydeden Şavata, sözlerini şöyle sürdürdü "Said Nursi'nin çocukluk döneminden ölümüne kadar olan hayatını, insanlığa, İslama hizmetini ve mücadelesini, zor da olsa gerçekleri anlatmaya çalışacağız. 100 sinema sanatçısının bu filmde görev almasını istiyorum. Rusya, Kosova ve Şam'da çekimler yapacağız. Film için 4 milyon dolar lazım. 2 milyon dolarını ben vereceğim." 




</TEXT>
</DOC>
