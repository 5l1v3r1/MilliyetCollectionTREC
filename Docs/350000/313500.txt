<DOC>
<DOCNO> 313500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonsiy18.html </URL>
<DATE> 2005/02/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Gül Hayret ediyorum, Rumlar AB adına konuşur hale gelmiş 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kıbrıs Rum kesiminin Kıbrıs sürecinde adım atması halinde, Türkiye'nin kalıcı barış için görüşmeye hazır olduğunu söyledi. 
     Gül, Dışişleri Bakanlığı Konutu'nda Tunus Dışişleri Bakanı Abdülbaki Hermassi ile bir araya geldikten sonra düzenlenen ortak basın toplantısında, Kıbrıs Rum yönetimi lideri Tasos Papadopulos'un, Türkiye ile adanın geleceğine ilişkin müzakerelere başlamak için doğru zaman olmadığı yönünde yaptığı açıklamaya ilişkin soruyu yanıtladı. 
     Bakan Gül, ''Hayret ediyorum, demek ki Kıbrıs Rum yönetiminin başkanı, artık AB adına konuşur duruma gelmiş, AB'nin bundan herhalde alacağı epey ders vardır. Her şey, zirvede Brüksel zirvesi ne kararlaştırıldıysa o şekilde devam edecektir'' diye konuştu. 
     Nihai çözüm için uğraşılacağını ifade eden Gül, ''Ama adım atması gereken taraf varsa o da Rum kesimidir, çünkü bütün dünyayı şok eden, BM planına karşı çıkan, AB'nin bütün çağrılarına hayır diyen, AB'nin sesinin adaya ulaşmasını bloke eden, AB'yi zora düşüren onlar olmuştur. Bütün bunları tekrar değerlendirip yeni adımlar atarlarsa, Türkiye kalıcı barış için görüşmeye her zaman hazırdır'' dedi. 
     
     BASIN TOPLANTISI 
     Gül, Türkiye ile Tunus'un kökleri çok derinlere giden dost ve kardeş ülkeler olduğunu belirterek, iki ülkenin birbirini desteklediğine ve işbirliğini geliştirmek için gayret sarf ettiğine işaret etti. 
     İki ülke arasındaki ticari ilişkilerin geliştiğini, ticari hacmin 300 milyon doları aştığını kaydeden Gül, Serbest Ticaret Anlaşması'nın imzalanmasının da ekonomik ilişkilerin gelişmesine büyük katkı sağladığını belirtti. 
     Görüşmede ikili ilişkiler, Irak, Ortadoğu süreci ve bölgedeki reform çalışmalarına yönelik görüş alışverişinde bulunduklarını söyleyen Gül, Tunus'un Arap Birliği'nin dönem başkanı olması nedeniyle görüşmelerin ayrıca faydalı olduğunu kaydetti. 
     Tunus Dışişleri Bakanı Hermassi de, Gül'le ikili ilişkiler, bölgesel ve uluslararası konuları ortak çıkarlar çerçevesinde değerlendirdiklerini ifade etti. 
     Hermassi, Türkiye'ye yaptığı ilk ziyaretinin olumlu bir atmosferde geçtiğini söyleyerek, Türkiye ile her alanda ilişkileri en üst düzeye taşımayı hedeflediklerini belirtti. 
     Serbest Ticaret Anlaşması'nın imzalanmasından son derece memnun olduklarını ifade eden Hermassi, bunun ikili ilişkilerin gelişimine yapacağı katkının önemine işaret etti. 
     Türkiye ve Tunus'un Avrupa-Akdeniz bölgesine ait iki ülke olduğunu hatırlatan Hermassi, bölgede istikrar ve barış için işbirliğinin önemli olduğunu kaydetti. 
     Bölgede uluslararası toplumun birlikte hareket etmesinin önemine değinen Hermassi, Ortadoğu'da artık barış sürecinin işleme zamanının geldiğini söyledi. 
     Irak'ın toprak bütünlüğünün korunması konusunda Türkiye ile aynı görüşleri paylaştıklarını kaydeden Hermassi, yapılan seçimleri olumlu bir adım olarak değerlendirdi. Hermassi, seçimlerle birlikte Irak'ta egemenliğin yeniden sağlanabileceğini ve Irak halkının ülkenin yeniden inşası için çaba göstereceklerini belirtti. 
     Hermassi, Türkiye'nin AB sürecini yakından izlediklerini ve reformlarla diğer ülkelere örnek oluşturduğunu ifade ederek, AB'nin müzakere tarihi vermesi nedeniyle Türkiye'yi ve Türk halkını kutladı. 
     
</TEXT>
</DOC>
