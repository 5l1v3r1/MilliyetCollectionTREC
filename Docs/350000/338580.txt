<DOC>
<DOCNO> 338580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/spor/spo02.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şansla ama hak ederek kazandık' 
</HEADLINE>
<TEXT>


Daum, Rüştü'nün galibiyette büyük pay sahibi olduğunu söyledi, "Trabzon ikinci yarıda bizi sahamıza hapsetti. Şanslı ama haklı bir galibiyet aldık" dedi 

YUSUF KOBAL 


Fenerbahçe Teknik Direktörü Daum maç sonrası ilginç yorumlar yaptı. Alman hoca final niteliğinde bir maç oynadıklarını belirterek, Galatasaray'la yapacakları Türkiye Kupası finali için tecrübe kazandıklarını vurguladı. 
Maça baskılı başladıklarını kaydeden tecrübeli teknik adam, "Bunun sonucunda haklı olarak öne geçtik. Trabzonspor daha sonra Yattara'yı oyuna aldı. Böylece daha ofansif bir oyunla üstümüze geldiler. Bu anlarda skoru 2-0 yapmak için pozisyonlar bulduk, ancak atamadık. İkinci devre skoru tutmak düşüncesiyle maça başlayan oyuncularım, Trabzonspor tarafından kendi sahasına hapsedildi. Daha sonra rakibimizin golü geldi ve biz de penaltıdan bulduğumuz golle yanıt verdik" dedi. 
Fatih'in golü için "ayın golü seçilebilir" yorumunu yapan Daum, kaleci Rüştü'nün özellikle ilk devre çok kritik kurtarışlar yaptığını söyledi. Alman hoca, "Rüştü bu golden önce çıkaracağı topları zaten çıkardı ve görevini eksiksiz yaptı. Şanslı ama haklı bir galibiyet aldık. Takımım mücadele adına mükemmel bir performans sergiledi. Fakat zorlukla kazandığımız topları çok gereksiz bir şekilde kaybettik. Bu konuda daha dikkatli olmamız gerekiyor" ifadesini kullandı. 

Yabancı damgası 

Fenerbahçe son sekiz haftada Anelka, Nobre, Alex ve Luciano ile ayakta durdu. Sarı - Lacivertli takımın attığı 15 golün 14'üne bu dört oyuncu imza koydu. Yerli futbolculardan sadece Ümit Özat fileleri buldu 


Fenerbahçe'nin yabancı futbolcuları attıkları kritik gollerle sezona damgalarını vurdular. 
Sarı - Lacivertli takımın şampiyonluk yolunda emin adımlarla ilerlemesini sağlayan Anelka, Nobre, Luciano ve Alex son sekiz haftada atılan 15 golün 14'üne imzalarını koydular. 
Süper Lig'de en kritik dönemeçleri Anelka, Nobre 2 , Alex 8 , Luciano 2 ile geçmeyi başaran Fenerbahçe'yi, Türkiye Kupası'nda da finale taşıyan Denizlispor maçında attığı beraberlik golüyle yine Luciano oldu. 
Alex attığı 23 golle hem gol krallığındaki iddiasını sürdürürken, hem de Türkiye'de en fazla gol atan yabancı oyuncu olma unvanına bir adım daha yaklaşmaya devam etti. 
Yabancı oyuncuların dışında sadece kaptan Ümiz Özat, Gaziantepspor'a attığı golle listeye girmeyi başardı. 

Mükemmel işbirliği 

Fenerbahçe tribünlerine asılan ve bir baba - oğulun fotoğrafının da basılı olduğu pankart herkesin dikkatini çekti. Babanın ismi Erdal Azgın, çocuğununki ise Eşref... Ankaralı ailenin en büyük zevki, Başkent maçlarında Fenerbahçe'yi yalnız bırakmamak... Baba görmüyor, ama 6 yaşlarındaki oğlunu kucağına alıyor, önemli pozisyonları anlattırıyor, karşılığında tezahüratları öğretiyor. İşte bu duygusal işbirliğini anlatan ve Ajda Pekkan'ın eski parçasından alınan dizelerle dolu pankart inanılmazdı "Haykıracak nefesim kalmasa bile, ellerim uzanır olduğun yere, gözlerim görmese ben bulurum yine, kalbim durmuşsa inan, çarpar seninle"... 

Luciano ve Tolga cezalı 

Sarı - Lacivertli ekibin savunma oyuncusu Luciano dün gece gördüğü sarı kart sonrası cezalı duruma düştü. Brezilyalı futbolcu Diyarbakırspor maçında oynayamayacak. Trabzon'dan da Tolga cezalı olduğu için Konya karşısında yer alamayacak. 

İyi ki varsınız 

Yönetim, karşılaşma sonrası taraftarını kutladı. Kulübün internet sitesinden yapılan açıklamada, "Başarının geleceği yolda, birlik ve beraberliğin en güzel örneklerini bir kez daha sergileyen büyük Fenerbahçe taraftarına teşekkür etmeyi borç biliyoruz. İyi ki varsınız" denildi. 

Daum usulü motivasyon 

Sarı - Lacivertli takım, Samandıra Tesisleri'nden ayrılmadan önce Teknik Direktör Daum oyuncularıyla özel bir toplantı yaptı. Alman hoca maç konuşmasından sonra, taraftarlardan gelen destek mesajlarını okudu, ardından da futbolcularından kendilerine ulaştırılan, "İki kupayı getirin bize, canımızı verelim size" yazılı pankarta bakmalarını istedi. Fenerbahçeli oyuncular galibiyet yemini ederek Kadıköy'e hareket ettiler. 
Karşılaşma sonunda soyunma odasına gitmeye hazırlanan Fenerbahçeli futbolcuları taraftarlar tribünlere çağırdı. Kaptan Tuncay tüm arkadaşlarını toplayarak seyircileri selamlamaya götürdü. 

Fener ruhsatı verdi 

İkinci Başkan Nihat Özdemir, Seyrantepe'nin 384 dönüm olduğuna dikkat çekti, "Galatasaray'a stat projesi için 40 dönüm verilmesine karşı çıkmayız. Aksi halde haksızlık yaratılır" ifadelerini kullandı 

YUSUF KOBAL 


Fenerbahçe Kulübü Olağan Yüksek Divan Kurulu toplantısı dün yapıldı. Denetleme Kurulu, kulübün tahakkuk eden borcunun 53 milyon 725 bin 818 dolar olduğunu açıkladı. 
Faaliyet raporunu okuyan Nihat Özdemir, medyada Fenerbahçe Şükrü Saracoğlu Stadı'nın ruhsatının olmadığı şeklinde yazılar yazıldığını, süresi dolan ruhsatı önceki gün 5 yıl daha uzattıklarını söyledi. 
Futbol takımının iki kulvarda da başarılı maçlar çıkardığına dikkat çeken Özdemir, "Temmuz ayındaki Divan Kurulu toplantısında iki kupayı da sergilemek için burada ant içiyoruz" dedi. 
Nihat Özdemir, Galatasaray Kulübü'nün Seyrantepe'de yapmayı düşündüğü stat projesine bugüne kadar hiç karşı gelmediklerini, medyada yalnış bilgiler yayınlandığını söyledi. Özdemir, Şükrü Saracoğlu Stadı'nın alanının 37, Seyrantepe'deki arazinin 384 dönüm olduğunun altını çizerek, haksız rekabet ortamı yaratılacağını savundu. Fenerbahçe İkinci Başkanı, Galatasaray Kulübü'ne stat yapımı için Seyrantepe'deki araziden 40 dönüme kadar yer verilmesine karşı olmayacaklarını belirterek, "Ancak Galatasaray'a buranın yarısının verilmesi gibi bir hazırlık yapılmaktadır. Proje maliyetinin 3 milyar dolar olduğu tahmin edilmektedir. Bu imkanlar Galatasaray'a verilirse büyük bir haksız kazanç ve rekabet yapılacağına inancımız vardır" diye konuştu. 
Bu arada Nihat Özdemir, Aziz Yıldırım'ın konuştuğu her şeyin medyada farklı anlamlara çekildiği için son konuşmayı kendisinin yaptığını ifade etti. 

Ali Şen Susacak mıyız 

Fenerbahçe eski Başkanı, Aziz Yıldırım'ın küfüre karşı tek başına bir şey yapamayacağını savundu, "Yüksek Divan Kurulu olarak hep birlikte tavır koymalıyız. Kanunların tatbik edilmesini sağlamalıyız" diye konuştu 


Divan Kurulu toplantısında söz alan eski başkanlardan Ali Şen, Aziz Yıldırım'ı hep birlikte desteklemeleri gerektiğini söyledi. 
Konuşmasına, "Kulübü buraya getirenlere şükranlarımı sunuyorum" diye başlayan Şen, Fenerbahçe'nin başarılı olmaya devam ettiği sürece başkanına edilecek küfürlerin de süreceğini belirtti. Küfüre karşılık tek başına bir başkanın bir şey yapamayacağını belirten Ali Şen, Yüksek Divan Kurulu üyelerine bu konuda Başbakanlık da dahil olmak üzere yetkililere yazı yazarak, kanunları tatbik etmeyenler hakkında suç duyurusu yapmayı teklif etti. Ali Şen, "Biz susacak mıyız Yüksek Divan Kurulu'nun ana görevlerinin başında yöneticilere sahip çıkmak var. Bir gün gelir Aziz Yıldırım küsüverir. Tavır koymamız lazım" dedi. 
Yıldırım'ı maçlarda televizyondan izlediğini ve her zaman küfür olaylarında elini kaldırarak taraftarı önlemeye çalıştığını anlatan Şen, "Hangi gün fair-play ödülü verilen Özhan Canaydın elini kaldırıp taraftarına 'susun' dedi. Hangi gün küfüre savaş açan Beşiktaş Başkanı küfürü elini kaldırarak durdurmaya çalıştı" ifadelerini kullandı. 
Ali Şen, Galatasaray'ın Seyrantepe projesine de karşı çıkmamaları gerektiğini belirtti, "Bugün zor durumdalar. Fenerbahçe Kulübü olarak onlara bir katkımız olsun" dedi. 

Maç öncesi gerginlik 

Karşılaşma öncesinde iki takım taraftarları arasında kavga çıktı. Taraftarlar arasında sözlü atışmaların ardından yaşanan kavgada, hafif yaralananlar olduğu gözlenirken, polis bazı Trabzonsporlu fanatikleri gözaltına alındı. Konuk takım seyircisinin stada giriş kapısına yakın bölümde yaşanan tartışmanın büyümesini güvenlik güçleri araya girerek önledi. Alkollü olan ve bileti bulunmayan bazı Trabzonsporlu taraftarlar da tribün girişinden geri çevrildi. 

Jose Oliveira iddiası 

Fenerbahçe'nin, Cruzeiro takımının sol kanat oyuncusu ile anlaştığı ileri sürüldü 

MEHMET ÇİFTÇİ 

Brezilya'nın OAL Esports gazetesi, Fenerbahçe'nin Cruzeiro takımının sol kanat oyuncusu Marcelo Jose Oliveira ile anlaştığını iddia etti. Gazete, Brezilya'nın önde gelen takimlarindan Geremio'da kiralık olarak oynayan Oliveira ile geçen ay tüm konularda anlaştığını yazdı. 
Başarılı bir sezon geçiren 24 yaşındaki Brezilyalı oyuncunun gelecek sezon Sarı - Lacivertli takımın formasını giyeceğini belirten Esports, Oliveira'nın mayıs ayı sonunda Türkiye'ye geleceğini ileri sürdü. 
1981 doğumlu olan Marcelo Jose Oliveira iki sezondur Geremio takımında kiralık olarak oynuyor. 1.86 boyundaki Brezilyalı oyuncunun sol ayağını oldukça etkili kullandığı belirtildi. 

Çifte sakat 

Trabzonspor maçında Fenerbahçe iki sakat verdi. Ayak bileğine darbe alan Nobre ile kasığında çekme olan Anelka karşılaşmayı tamamlayamadı. İki futbolcunun tedavilerine hemen başlanırken, kesin durumlarının bugün yapılacak kontrollerden sonra netlik kazanacağı belirtildi. 

PAF'lar berabere 

Fenerbahçe PAF Takımı Dereğzı Tesisleri'nde Trabzonspor ile oynadığı maçta beraberliği son saniyelerde kurtardı. Bordo - Mavililer 28. dakikada Ergin ile öne geçti, 90 4'de Süleyman skora denge getirdi. 


</TEXT>
</DOC>
