<DOC>
<DOCNO> 347689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/spor/axspo01.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal karne dağıttı 
</HEADLINE>
<TEXT>


Rıza Çalımbay, lig sonunda tüm futbolcularının sınıfı geçtiğini söyledi. Beşiktaş Teknik Direktörü, göndereceği oyunculara bile toz kondurmadı 


Beşiktaş Teknik Direktörü Rıza Çalımbay, takım içinde yer alan futbolcularının performanslarını tek tek değerlendirdi. Ümraniye Tesisleri'nde basın toplantısı düzenleyen Çalımbay oyuncular hakkında şunları söyledi 
CORDOBA Ligin ilk yarısında ona karşı soğuk bir tavır vardı. Biz bunu sildik ve ona güvendik. Kritik maçlarda iyi oynadı. Ramazan ve Murat'a da güveniyorum. Ancak bir kaleci transfer edersek birini kiralayabilirim. 
TAYFUR Gerçek bir profesyonel. Fazla birşey söylemeye gerek yok. 
KORAY Çok yönlü bir oyuncu. Her yerde kullanabiliyoruz. Uyum sorunu yaşar diye düşünülüyordu ama hemen adapte oldu. 
ÇAĞDAŞ Genç ve geleceği olan bir futbolcu. 
RONALDO Geldiğimizde Fulya'da çalışıyordu. Kadroya aldım ve oyun sistemimize katkısı oldu. 
AHMET YILDIRIM Gitmesine çok üzüldüm. Gitmesini istemiyordum. Sorunları aşmak üzereyken menajerinden iyi bir teklif geldi. Bu, Ahmet ve kulüp açısından önemliydi. İnsan olarak mükemmel. 
PANCU Çok yönlü bir oyuncu. Her yerde yararlanabileceğimiz bir futbolcu. İyi bir Pancu, Avrupa'da bile az bulunur. 
TÜMER Çok kaliteli bir oyuncu, iyi bir profesyonel. Antrenmanlarda mükemmel çalışıyor. 
OKAN İlk geldiğinde direkt şans verdim. İstediğim performansı alamadım. Kopuk kopuk oynadı. 
TAYFUN O da bir uyum sorunu yaşamış. Ama baktığımızda iyi bir futbolcu. 
FATİH, EMRE, BERKANT Oynayanlar görevlerini iyi yaptığı için fazla şans bulamadı. Üçü de iyi futbolcu. 
MUSTAFA DOĞAN Çok iyi profesyonel. Ne zaman görev verirseniz çıkıp oynuyor. 
ALİ GÜNEŞ Memnunum. 
VEYSEL Hangi takımda olursam yanımda olmasını istediğim futbolcu. 
İBRAHİM AKIN Çok yetenekli. Geleceği çok çok iyi. 
AHMED HASSAN Her an maç kazandıracak kalitede bir oyuncu. Memnunum. Çok maçlar kazandırdı. 
AHMET DURSUN Bambaşka bir Ahmet olarak geldi. Çok arzulu. 
İBRAHİM ÜZÜLMEZ Şanssızlık geçirdi ama iyi bir profesyonel. 
JUANFRAN Göreve başladığımızda ilk onunla konuştum ve güvendiğimizi söyledim. Ancak sanki oyuncuların kendisine karşı bir şey yaptığını, kasıtlı davranıldığını sandı. İstemedi, isteseydi oynardı. 
CAREW Biz gelene kadar inişli-çıkışlı bir grafik çizmişti. İlk başlarda buna devam etti ama sonra toparlandı ve iyi maçlar çıkardı. Gelecek sezon ondan daha fazla şeyler bekliyorum. 
İ.TORAMAN İkinci yarıda güzel bir çıkış yakaladı ve iyi oynadı. 
SERGEN Çok çalışmalı ve fedak rlık yapmalı. 

Ali Tandoğan imza atıyor 

İLHAN GÜLER 

Beşiktaş'ın vazgeçtiği dedikoduları yapılan Ali Tandoğan'ın cuma günü sözleşme imzalayacağı öğrenildi. Teknik Direktör Rıza Çalımbay'ın ısrarla istediği bu futbolcuyla her konuda anlaşıldığı, bir yılı opsiyonlu olmak üzere 3 yıllık mukavele imzalanacağı bildirildi. Çalımbay, Ali'nin, daha önce kavga ettiği İbrahim Üzülmez ile oynayabileceğini açıkladı. 

Okan Yılmaz geliyor 

Ersen Martin'den vazgeçen Beşiktaş, Bursaspor'un golcüsü Okan Yılmaz'a göz dikti. Yeşil - Beyazlılar ile bağlarını koparan Kral'ın, Siyah - Beyazlılar ile söz kestiği öğrenildi. Bu oyuncunun transferi gerçekleşmesi durumunda Kartal forvetini Youla, Carew, Veysel, İbrahim Akın ve Okan'a emanet edecek. 


</TEXT>
</DOC>
