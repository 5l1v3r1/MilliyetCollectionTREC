<DOC>
<DOCNO> 307959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/siyaset/siy02.html </URL>
<DATE> 2005/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya siz kazanırsanız 
</HEADLINE>
<TEXT>


Milliyet, olağanüstü kurultaya 9 gün kala kamuoyunda öne çıkan 4 isme ekonomi, Kıbrıs, AB, Irak, türban ve CHP hakkındaki görüşlerini sordu 

SALİHA ÇOLAK, EZELHAN ÜSTÜNKAYA Ankara 


Baykal CHP'yi kuşatıyorlar 

AB 17 Aralık'ta Türkiye'ye verilen, tam üyelik haritasının güzerg hı değildir. Kargayı bülbül diye yutturamazsınız. Bunun bizi götüreceği yer, AB'ye tam üyelik değil, ikinci sınıf ilişkileri olan, ikinci halkada bir ülke konumudur. 
IRAK Kuzey Irak'taki PKK militanları serbestçe faaliyetlerini sürdürüyor. ABD hiçbir etkin önlem almıyor ve Türkiye, bu tabloyu sessiz biçimde seyrediyor. 
KIBRIS Güney Kıbrıs'ı tanırsanız, 40 yıldır verdiğiniz mücadelenin temeli kalmaz. O zaman da, en büyük sıkıntıyı kendi kendimize getirmiş oluruz. 
EKONOMİ Borçlar ve cari açık büyüyor. Sosyal sorunlar artıyor, sosyal devlet giderek zaafa uğruyor. Türkiye yatırımların azaldığı bir tabloya sürükleniyor. 
TÜRBAN Siyasi partiler bu nedenle kapatıldı. AİHM, Anayasa Mahkemesi'nin kararını uygun gördü. Ciddi sıkıntı içinden geçiyoruz. Yaraları kaşımaktan uzak durmak gerek. 
CHP CHP'yi dışarıdan kuşatma, yönlendirme, etkilenme çabaları devrede. Mustafa Kemal'in oturduğu o koltukta hiçbir zaman, hesabını verememiş, adı rüşvetçiye çıkmış, yolsuzluklara bulaşmış bir kimse olmayacaktır. 
CHP lideri Baykal'ın görüşleri, yaptığı açıklamalardan derlenmiştir. 

Güneş Halkın partisi olmalı 

AB AB bir CHP projesidir. Çünkü AB bir siyasal uygarlık projesidir ve bu CHP'nin çağdaşlaşma projesinin ta kendisidir. AB'yi bir Gümrük Birliği'nden özgürlük birliğine dönüştürenler sosyal demokratlardır. 
IRAK Irak hızla bir parçalanmaya doğru gitmektedir. Bu oradaki halkın ve Türkiye'nin güvenliği için çok tehlikeli bir gelişmedir. 
KIBRIS Kıbrıs, Bosna olmamalı. Ancak mevcut durum da sür - git devam edemez. Oradaki Türk toplumunun eşit siyasal temsil hakkının olduğu, federal devlet çatısı altında yeni bir siyasal statü oluşturulmalıdır. 
EKONOMİ Sosyal demokrat ekonomi politikaları hem refahın artmasından yana olmalı hem de sosyal adaletten. Verimlilik ve büyümenin yanı sıra adil paylaşım da çok önemli. 
TÜRBAN Kamuoyu araştırmalarında önemli bir sorun olarak ifade edilmiyor. Halkın çok daha önemli sorunları var. Bununla ilgilenecek yerde işsizlik ve çiftçinin yoksullaşmasıyla ilgilenmek çok daha yerinde olur. 
CHP Çağdaş cumhuriyetin ışığı olarak doğdu. Son yıllarda tutuculaştı. CHP devletin değil, halkın partisi olmalı. 

Sarıgül Türban sorunu yok 

AB Avrupa ile bütünleşme idealine yaklaşıldı. Avrupa'daki siyasi akrabalarımızla biz görüşseydik daha başarılı olurduk. 
IRAK Irak'ta toprak bütünlüğü korunmalı ve barış sağlanmalıdır. Irak'ın bir an önce işgalden kurtulması için Türkiye daha aktif bir politika uygulamalıdır. 
KIBRIS Kıbrıs ulusal bir sorundur, pazarlık konusu olamaz. Uluslararası çıkarlar ellerini adadan çektikleri zaman barış sağlanacaktır. 
EKONOMİ Bugün, bir önceki hükümetin uygulamaya koyduğu ekonomik sistem devam etmektedir. Bu sistem, IMF ile birlikte Türkiye'nin borçlarını ödeyebilir duruma getirilmesinden ibarettir. Radikal önlemlere ihtiyaç var. 
TÜRBAN Böyle bir sorun yok. "Ben türbanlıyım" diyen de aç ve işsiz, diğeri de. Ekonomik sorunları çözdüğümüzde bunları konuşmuyor olacağız. Yeter ki, siyasetçiler başörtüsünün üzerinden ellerini çeksinler. 
CHP CHP, halkla ilişkileri kopmuş, umut vermeyen bir parti durumundadır. Önlem alınmazsa, sadece tarihte hatırlayacağımız bir parti haline gelebilir. 

Livaneli Parti bölünebilir 

AB AB üyeliği, çağdaş uygarlık mücadelemizdeki son halkadır. CHP, AET'yi, "insanlık tarihinin en cesur girişimi" olarak selamlamıştır. Bu geleneği sürdürmeli, müzakereleri en iyi CHP'nin yürütebileceğini ortaya koymalıyız. 
IRAK Irak'taki savaş haksız ve hukuksuzdur. Bu savaşın Irak'ı parçalayacağı, kan gölüne çevireceği öngörüsü haklı çıktı. 
KIBRIS Referandumda, Kıbrıs Türkleri iyi bir sınav verdi. AB'nin, Güney Kıbrıs'ı üye olarak alması büyük bir hataydı. Bu hatayı telafi etmek,, yine AB'ye ve BM'ye düşüyor. 
EKONOMİ CHP, milli gelirden az pay alan emekçilerin haklarını korumalıdır. Sürdürülebilir kalkınma modelleri üzerinde çalışılmalıdır. 
TÜRBAN Türban gündemden düşmüş gibi görünüyor. AİHM kararından sonra hükümet bu konuyu gündeme getirmiyor. Büyük gösterilerde türbana özgürlük isteyenler susmuş görünüyor. Belli ki bu, bireysel değil, siyasi tercihten kaynaklanıyor. 
CHP CHP sol bir parti olmaktan uzaklaştı, ezilenlerle bağı koptu. Parti içi demokrasi işlemiyor. Tüzük değişmeli, aksi halde partide bölünme gündeme gelebilir. 


</TEXT>
</DOC>
