<DOC>
<DOCNO> 324486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonspo24.html </URL>
<DATE> 2005/03/17/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Beşiktaş basketbol takımı, Fenerbahçe rövanşından umutlu 
</HEADLINE>
<TEXT>

     Basketbol FIBA Erkekler Avrupa Ligi çeyrek final serisi 2. maçında yarın Fenerbahçe ile karşılaşacak Beşiktaş, galibiyete koşullandı. 
     Siyah-beyazlılar, 1-0 geride bulundukları seride ezeli rakiplerini yarınki maçta yenerek eşitliği sağlamak ve ''dörtlü final''e kalma umutlarını 23 Mart Çarşamba günü yapılacak son maça taşımak istiyor. 
     Beşiktaş Kulübü'nün resmi internet sitesine açıklamalarda bulunan Basketbol Şube Kaptanı Şenol Demirağ, Menajer Zeki Can ve Antrenör İhsan Bayülken, taraftar desteğiyle yarınki maçtan galip ayrılacaklarına inandıklarını belirttiler. 
     Şenol Demirağ, önce sahalarında oynayacakları maçı, ardından da Abdi İpekçi Spor Salonu'ndaki 3. ve son maçı kazanarak tur atlamak istediklerini kaydederek, ''Takımımız bunu yapabilecek kapasitede. Centilmenlik içerisinde bir maç oynanmasını diliyorum. Bütün taraftarlarımızın maça gelmelerini ve sonuna kadar bizi desteklemelerini istiyoruz'' dedi. 
     Zeki Can ise yarın telafisi olmayan bir maça çıkacaklarının altını çizerek, ''Hedefimiz kazanmak. Mutlak galibiyet için sahaya çıkacağız. Seriyi Abdi İpekçi Spor Salonu'nda oynayacağımız üçüncü maça taşımak istiyoruz. Bütün taraftarlarımızın desteğini bekliyoruz'' açıklamasını yaptı. 
     İhsan Bayülken de öncelikle saha avantajlarını kullanmak istediklerini belirterek, şöyle dedi 
     ''Seriyi son maça taşımak için karşılaşmanın sonuna kadar mücadelemizi sürdüreceğiz. Bizim için maç esnasında önemli olan şey savunma. Savunmamızı iyi yapıp, hücumda da etkili olursak başarılı olacağımızı düşünüyorum. Bütün taraftarlarımızın desteğini bekliyoruz. Bizden desteklerini eksik etmesinler.'' 
     
</TEXT>
</DOC>
