<DOC>
<DOCNO> 317431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/spor/spo02.html </URL>
<DATE> 2005/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Doyumsuz samba 
</HEADLINE>
<TEXT>


AYŞE YEŞİN 


FENERBAHÇE'NİN bu sezon ligde yakaladığı başarıda aslan payını Brezilyalı oyuncular aldı. Alex, Nobre, Luciano ve Aurelio, takımlarının bu sezonki 56 golünün 32'sinin altına imzalarını attılar. Dört silahşorların dışında, Hooijdonk ve Anelka ile birlikte yabancı futbolcuların kaydettiği gol sayısı 41'e yükseldi. Yerli oyuncuların katkısı ise 15 golle sınırlı kaldı. 

Yabancıların karnesi İsim Gol Alex 15 Nobre 13 Hoijdonk 8 Aurelio 2 Luciano 2 Anelka 1 

Kadıköy'ün cazibesi 

LİDER Fenerbahçe, sahasındaki lig maçlarında oldukça yüksek gol ortalamasıyla mücadele ediyor. Kadıköy'de 11 maçta rakip fileleri 38 kez havalandıran Sarı - Lacivertliler'in gol ortalaması 3.45'e ulaştı. Evinde yenilmeyen, 9 maçtır da gol yemeyen Fenerbahçe, 11 karşılaşmada sadece iki kez rakiplerine geçit verdi. 

Evinin erkeği F.Bahçe - Samsun 2 - 1 F.Bahçe - Malatya 3 - 1 F.Bahçe - Denizli 2 - 0 F.Bahçe - Sakarya 6 - 0 F.Bahçe - Ankaraspor 1 - 0 F.Bahçe - D.Bakır 3 - 0 F.Bahçe - A.Gücü 5 - 0 F.Bahçe - Konya 3 - 0 F.Bahçe - Ç.Rize 2 - 0 F.Bahçe - İst.Spor 4 - 0 F.Bahçe - Kayseri 7 - 0 

İspanyollar şaşkın 

MEHMET ÇİFTÇİ 

Zaragoza'ya uyarı 
İSPANYOL basını, Fenerbahçe'nin 7-0'lık Kayserispor galibiyetiyle Real Zaragoza'ya gözdağı verdiği konusunda birleşti. Ülkenin önde gelen gazetelerinden Equipe ve Aragon Periodico, Real Zaragoza'ya uyarıda bulunarak, temsilcimizin intikam peşinde olduğunu savundu. Periodico, ilk maçtaki 1-0'lık skorun tur için yeterli olmayabileceğini ifade etti. 

'Türkiye'nin efendisi' 
EQUIPE, Fenerbahçe'yi "Türk liginin efendisi" ilan etti. Gazete, Fenerbahçe'nin farklı oyun düzeni ile sahaya çıktığını, Daum'un rövanşın provasını yaptığını ve başarılı da olduğunun altını çizdi. Takımın beyni olarak nitelendirdiği Aurelio'nun da oynayacağını hatırlatan Equipe, maçın İstanbul'dan daha zorlu geçeceğini vurguladı. 

Tek sorun Luciano 

YUSUF DURSUN 

Durumu şüpheli 
FENERBAHÇE, ara vermeden Real Zaragoza maçı için kolları sıvadı. Sağ ayak tarağındaki sakatlığı nedeniyle Kayseri önünde forma giyemeyen Luciano'nun, perşembe günü de büyük ihtimalle oynayamayacağı öğrenildi. Dünden itibaren kulüp doktorları bu oyuncuyu İspanya'daki Zaragoza rövanşına yetiştirmek için seferber oldu. Ağrıları devam eden Luciano'nun durumu, bugün MR'ının çekilmesinin ardından netlik kazanacak. 

Yolculuk yarın 
BREZİLYALI defans oyuncusunu mutlak oynatmak isteyen Daum, planlar suya düşerse, Kayserispor önündeki kurguyu bozmamayı planlıyor. Samandıra'daki dünkü idmana Luciano'nun yanı sıra Alex ve Rüştü de katılmadı. Kayserispor karşılaşmasında oynayanlar düz koşuyla yetinirken, diğerleri üst sahada Roland Koch yönetiminde çift kale maç yaptı. Sarı - Lacivertliler, çarşamba günü özel bir uçakla İspanya'ya uçacak. 


FENERBAHÇE GÜNLÜĞÜ 
Pierre kadroda 
DAUM'UN kendisine tavır aldığını ve bu yüzden oynatılmadığını ifade eden Van Hooijdonk dün hocası ile bir araya geldi. Kritik zirvede Hollandalı golcü iyileşmesine rağmen kadroya alınmamasına anlam veremediğini söyledi. Alman çalıştırıcı, kendisini riske atmamak için bu yolu tercih ettiğini ilettiği Hooijdonk'a Zaragoza maçının kadrosunda yer açtı. 

Komik teklif 
REAL Zaragoza, Fenerbahçe'den sınırlı sayıda seyirci ve gazeteci getirmesini talep etti. İspanyollar'ın, "Biz Türkiye'ye 24 gazeteci, 15 taraftarla geldik. Siz de bu sayıları aşmayın" şeklindeki istekleri şaşkınlık yarattı. Fenerbahçe yönetiminin, UEFA kuralları gereği 2 bin 500 bilet alacaklarını bildirmesi üzerine Zaragoza geri adım attı. 

Zorunlu damping 
FENERBAHÇE maçının biletlerini satışa koyan Zaragoza, taraftarlardan beklenen ilgiyi görmeyince fiyatlarda indirime gitti. Yönetim taraftar kartı olanların biletlere 10 euroya sahip olabileceğini açıkladı. Ayrıca Romereda Stadı'nın hınca hınç doldurulması çağrısında bulunuldu. 


</TEXT>
</DOC>
