<DOC>
<DOCNO> 316172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur06.html </URL>
<DATE> 2005/02/17/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Şişman diye eşini boşadı 
</HEADLINE>
<TEXT>

     Bahri KARATAŞ DHA 

      İZMİR'de şişman olduğu gerekçesiyle eşi 37 yaşındaki Edelmira Altıparmak'tan boşanmak isteyen, ancak açtığı ilk dava reddedilen 40 yaşındaki Doktor Mehmet Altıparmak vazgeçmedi. İkinci kez mahkemeye başvuran Dr. Altıparmak, bu defa ikna ettiği eşinden boşandı. 
     Manisa'nın Turgutlu İlçesi Devlet Hastanesi'nde görevli doktor Mehmet Altıparmak, üç yıl önce şişman olduğu gerekçesiyle 16 yıllık eşi Edelmira Altıparmak'tan boşanmak için mahkemeye başvurdu. İzmir 3'üncü Asliye Hukuk Mahkemesi'nde görülen davada, Dr. Altıparmak'ın iddialarını ve tanık ifadelerini inandırıcı bulmadığını belirten hakim çifti boşamadı. 
     Evliliğini bitirmekte kararlı olan ve eşini de ikna eden Dr. Mehmet Altıparmak, 10 gün önce avukatları Nurdan Sakızlı ve Ergun Sakızlı aracılığıyla ikinci kez mahkemeye başvurdu. Dava İzmir 6'ncı Aile Mahkemesi'nde açıldı. Mehmet Altıparmak'ın avukatları ile eşinin avukatı Serap Demir, çiftin boşanmak için anlaştıklarını belirterek, duruşmanın erken bir tarihe alınması için mahkemeye dilekçe verdi. 
     Öne alınıp geçen pazartesi günü yapılan ve sadece tarafların avukatlarının katıldığı duruşmada hakim, Altıparmak çiftini boşadı. Aralarında yaptıkları protokolde belirtildiği gibi Dr. Mehmet Altıparmak'ın eşi Edelmira Altıparmak'a 20 bin YTL 20 milyar lira tazminat, 8 yaşındaki oğlu Semih için aylık 400 YTL 400 milyon lira nafaka ödemesi kararlaştırıldı. Semih'in velayeti de anneye verildi. Ayrıca taraflar birbirlerine karşı daha önce açtıkları davalardan da feragat etti. 
     
     BİRBİRLERİNİ SUÇLAMIŞLARDI 
     Belçika'da doğup büyüyen Edelmira Altıparmak, kocası Mehmet Altıparmak'ın açtığı ilk boşanma davasında, avukatı aracılığıyla verdiği dilekçesinde eşinin şişman olduğu gerekçesiyle kendisinden boşanmak istediğini öne sürmüştü. Edelmira Altıparmak, "Evliliğimizin ilk yılları çok mutlu geçti. Eşim Demirci İlçesi'nde görevliyken evimizin bir odasını eczane yaptık. Burada ilaç satıp, aile bütçemize katlı sağladım. Çok istememize rağmen uzun süre çocuğumuz olmadı. Altı yıl sonra tedavi sonucu hamile kaldım. Eşim bu dönemde ve sonrasında beni beğenmeyip başka kadınlara yöneldi. Şişman ve çirkin olduğumu söyleyip, sürekli aşağılamaya başladı. Ayrılmam için de psikolojik işkence uyguladı. Bazen dayaklarına maruz kaldım. Birlikte olduğu kadınları anlatıp, yatak odasında beni küçük düşürüyordu'' demişti. 
     
     'YEMEK PİŞİRMİYOR' 
     Doktor Mehmet Altıparmak ise "Eşimden boşanma sebebim fazla kiloları değildir. Bence karım şişman bir kadın da değil, balık eti diyebileceğimiz ve Türk kadını standartlarına göre güzel bir kadın ama huyları beş para etmez. Eşim bana hayatı zindan etti. Kendisi inanılmaz derecede şımarık, memnun olmayan, tembel bir kadındır. Küs olduğumuz zaman aylarca yemek pişirmez. Aradan yüz yıl da geçse, kimse beni bu kadınla yaşamaya mecbur bırakamaz. İki dünya bir araya gelse ben eşim ile paylaştığım cehennem hayatına geri dönmem'' diyerek boşanma konusundaki ısrarını belirtmişti. 
     
</TEXT>
</DOC>
