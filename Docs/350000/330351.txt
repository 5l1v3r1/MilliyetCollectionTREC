<DOC>
<DOCNO> 330351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sondun34.html </URL>
<DATE> 2005/04/05/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Papa'nın vasiyeti henüz açıklanmadı... 
</HEADLINE>
<TEXT>

     Papa İkinci Jean Paul'ün bıraktığı yazılı vasiyetin bugün Vatikan tarafından açıklanacağına ilişkin beklentiler boşa çıktı. 
     Vatikan Basın Merkezi sözcüsü Joaquin Navarro-Valls, Vatikan'ın Ayin Törenleri sorumlusu Piskopos Piero Marini ile düzenlediği basın toplantısında, Papa'nın vasiyetinin henüz açılmadığını söyledi. 
     Navarro-Valls, Kardinaller Kurulu'nun 65 kardinalin katılımıyla dün iki kez bir araya geldiğini hatırlatmasının ardından, şunları söyledi 
     ''Bugün itibariyle Roma'ya ulaşan kardinal sayısı 91'dir. Kardinaller Kurulu'nun bugünkü toplantısı 88 kardinalin katılımıyla yapıldı. Dünkü toplantılarda hazır bulunan 3 kardinal, mazeretleri nedeniyle bugünkü toplantıya katılamadı.'' Dünyanın çeşitli yerlerindeki kardinallerin, yeni Papa seçiminin başlayacağı tarihe kadar Roma'ya gelmeleri gerekiyor. 
     
     PAPA SEÇİMİ TARİHİ HENÜZ KESİNLEŞMEDİ 
     Vatikan sözcüsü Navarro-Valls, bugünkü Kardinaller Kurulu toplantısında Papa'nın cenaze merasimine ilişkin ayrıntıların yanı sıra Papalık seçimi için teknik hazırlıklara ilişkin bazı konuların da ele alındığını söyledi. 
     Navarro-Valls, gazetecilerden gelen bir soru üzerine, ''Papa seçimine başlanması konusunda henüz herhangi bir tarih belirlenmedi'' dedi. 
     Vatikan yasalarına göre, seçime başlanması için Papa'nın ölüm tarihi üzerinden en az 14 günlük bir zaman diliminin geçmesi gerekiyor. Aynı yasalar, Papa'nın vefatından sonra azami 20 gün içinde Papalık seçimi için kardinallerin Vatikan Müzeleri'nin bulunduğu mekanda yer alan Sixtus Şapeli'ne kapanmalarını da şart koşuyor. 
     
     SEÇMEN KARDİNALLERİN SAYISI 116'YA İNEBİLİR 
     Vatikan'ın Ayin Törenleri sorumlusu Piskopos Piero Marini ise yeni Papa'yı seçmekle yükümlü 117 kardinalden birinin hasta olduğunu açıkladı. Hasta olan kardinalin kimliği belirtilmedi. Ancak söz konusu kardinalin Papalık seçimine başlanacağı ana dek sağlığının düzelmemesi durumunda, seçmen kardinallerin sayısı otomatikman 116'ya inmiş olacak. 
     Öte yandan, İtalyan hükümeti, Papa'nın ölümü nedeniyle ilan edilen yasın Cuma gününe dek uzatıldığını açıkladı. 
     İtalyan hükümeti, Papa'nın ölümünden sonra üç gün ulusal yas ilan etmişti. Yeni karara göre, Papa'nın cenaze merasiminin yapılacağı Cuma günü de İtalya'da bayraklar yarıya indirilecek. 
     
</TEXT>
</DOC>
