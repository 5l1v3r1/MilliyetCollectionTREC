<DOC>
<DOCNO> 333982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/soneko06.html </URL>
<DATE> 2005/04/16/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Erdoğan Özgüven, ekonomik rakamlardan daha önemli... 
</HEADLINE>
<TEXT>

     Başbakan Recep Tayyip Erdoğan, ''Ekonomideki rakamlardan, hedeflerimizden, başarılarımızdan daha çok önemsediğim, özgüven duygusu her şeyimizdir. Bu güveni sabote etmek isteyen, can ve mal emniyetimize kastetmiş olacaktır'' dedi. 
     Grand Cevahir Oteli'nde gerçekleştirilen Müstakil Sanayici ve İşadamları Derneği'nin MÜSİAD 14. Olağan Genel Kurulu'nda konuşan Başbakan Erdoğan, Türkiye'nin büyük bir ülke olduğuna işaret ederek, bu büyüklüğü kendilerinden öncekilerin de çok vurguladıklarını hatırlattı. 
     Erdoğan, ''Ama ne yazık ki bu büyüklüğe bizi sahiden inandırması gerekenler üzerine düşeni yapmadıkları için, Türkiye'de uzun yıllar herkes gerçekler ile acı gerçekler arasında kaldı'' dedi. 
     ''Büyük bir ülkeyi sahiden büyük kılan şeyin özgüven olduğunu'' ifade eden Erdoğan, konuşmasını şöyle sürdürdü 
     ''Bizim iktidarımızın Türkiye'ye kazandırdığı en önemli şeyin de, özgüven duygusu olduğuna inanıyorum. Zira ülkelerin de, insanlar gibi düşünceleriyle, hatta duygularıyla büyüdüğüne inanıyorum. Bizim dönemimizde, AK Parti iktidarında, sadece rakamlarla ülkemiz büyümedi, özgüveniyle de büyüdü. Gerilimin, kavganın, kaosun, kaygının yerini güven duygusu aldı. Ancak son zamanlarda oluşturulmak istenen sanal gerilime hep birlikte karşı koymak, inanıyorum ki Türk milletinin her bir ferdinin olmazsa olmaz görevidir. Çünkü ülkemiz ne zaman toparlanmaya, ne zaman güçlenmeye başladıysa, bu tür sanal gerilimler oluşturulmaya başlanmıştır. Buna inanıyorum ki, ülkenin aklıselimi her zaman karşı koyarsa, bu dönemde çok daha farklı bir şekilde karşı koyacak ve bu oyunu bozacaktır. 
     Ekonomideki rakamlardan, hedeflerimizden, başarılarımızdan daha çok önemsediğim özgüven duygusu her şeyimizdir. Bu güveni sabote etmek isteyen, can ve mal emniyetimize kastetmiş olacaktır. Bu güveni besleyen, büyüten, Türkiye'yi büyütecektir.'' 
     
     ÖZGÜVEN SAHİBİ OLMA... 
     Başbakan Erdoğan, özgüven sahibi olmanın sadece bir duygu hali, kendini iyi hissetme hali değil, aynı zamanda emek, alın teri, üretim, rekabet, teşebbüs gibi ekonominin temel kavramlarının da kaynağı olduğunu bildirdi. 
     Türkiye'de bütün alanlarda bu kaynağı harekete geçirdiklerini düşündüğünü, eksikliklerin olabileceğini ama harekete geçmiş bulunulduğunu dile getiren Erdoğan, ''İnşallah temel politikalarımızın bütün hayat alanlarına yansımasıyla çok daha büyük başarılara hep birlikte imza atacağız'' diye konuştu. 
     
     ''İŞ DÜNYAMIZIN TALEPLERİNE AZAMİ DUYARLI OLDUK'' 
     Erdoğan, ekonomi yönetimindeki en önemli politikalarından birinin de özel sektör eliyle ülkenin ve toplumun güçlendirilmesi olduğunu ifade ederek, bunun için başından beri iktidarın özel sektörün gelişmesi amacıyla sağlam bir irade ortaya koyduğunun herkes tarafından bilindiğini kaydetti. 
     Başbakan Erdoğan, ''Bütün ekonomik organizasyonların sevincini kendi sevincimiz bilerek, iş dünyamızın taleplerine azami ölçüde duyarlı olduk. Türkiye'nin büyüme iradesinin, toplumu dinlemek, sevincine katılmak, taleplerine cevap vermek olduğunu düşünüyoruz'' dedi. 
     
     ''BÜYÜK TÜRKİYE İDEALİNİ...'' 
     Sivil toplum örgütlerinin güçlenmesine de azami derecede önem verdiklerini, Türkiye'nin dünya ile köprülerini yeniden inşa ederken iş dünyası ile birlikte olmaya büyün özen gösterdiklerini anlatan Başbakan Recep Tayyip Erdoğan, şunları kaydetti 
     ''Yeni pazarlar için, yeni imkanlar için öncelikle Türkiye'deki iradeyi ortaya koymamız, harekete geçirmemiz gerekiyor. Türkiye bir istikrar ve güven ülkesi olarak halka rağmen, demokrasiye rağmen büyüyemez, kalkınamaz. Büyük Türkiye idealini, büyük Türkiye tasavvuruyla, büyük ideallerle, büyük düşünerek sağlayabiliriz. Bunun için ülkemizin imkanlarını ve kaynaklarını iyi bilmemiz gerekiyor. Kendi ülkemize, kendi insanımıza dışarıdan bir turist gibi bakarsanız, ülkemizin potansiyelini, gücünü göremezsiniz. Türkiye bu ataletten, kendini kemiren bu yabancı bakıştan ve güven eksikliğinden çok çekti. Siyaset kurumu düşünce üretmezse, asırlık iç tartışmalarla gücünü toprağa verirse, ne vatandaşımız güçlenebilir ne de ekonomimiz.'' 
     
</TEXT>
</DOC>
