<DOC>
<DOCNO> 330733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko32.html </URL>
<DATE> 2005/04/06/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
TMSF, Uzanlar'ın ev eşyalarını satacak... 
</HEADLINE>
<TEXT>

     Tasarruf Mevduatı Sigorta Fonu TMSF tarafından Uzan Grubu'ndan haczedilen ve toplam muhammen bedeli 219 bin YTL olan 473 parça eşya, 9 Nisan'da satışa çıkarılacak. 
     TMSF tarafından çoğunluğu Kemal Uzan'dan haczedilen Ahmet Afif Paşa Yalısı'ndan ve bazı Uzan Grubu şirketlerinden çıkarılan eşyalar, yapılacak açık artırma öncesi basına tanıtıldı. 
     473 parça eşya arasında çok sayıda oturma grubu, koltuk, yatak odası takımı, beyaz eşya, kravat, kürk, şarap dolabı, bilgisayar, faks makinesi, yemek takımı, ahşap oyma vitrin ve halı bulunuyor. 
     Satış listesinde yer alan Yamaha marka kuyruklu piyano 10 bin YTL ile en yüksek muhammen bedelli eşya olarak belirlendi. Eşyalar arasında 200 YTL muhammen bedelden satışa sunulacak olan giyotin maketi de dikkat çekti. 
     TMSF Satış ekibi avukatlarından Sinan Uğur, gazetecilere yaptığı açıklamada, 9 Nisan Cumartesi günü yapılacak ihaleye katılmak isteyenlerin teminat yatırma zorunluluğu bulunmadığını belirtti. 
     
     ZEYTİN ADASI 

     Sinan Uğur, TMSF tarafından Uzan Grubu'nun borçlarından dolayı haczedilen Göcek'teki Zeytin Adası konusunda ise çalışmaların devam ettiğini bildirdi. 
     Daha önce yapılan ihalelerde 16 trilyon lira muhammen bedelle satışa çıkarılan ancak satılamayan Zeytin Adası için alıcı bulunduğunu belirten Uğur, adanın önümüzdeki 1 ay içinde yeni bir ihale ile satışa çıkarılacağını kaydetti. 
     
</TEXT>
</DOC>
