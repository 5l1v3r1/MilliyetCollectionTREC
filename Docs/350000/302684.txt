<DOC>
<DOCNO> 302684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/ekonomi/eko03.html </URL>
<DATE> 2005/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı basın YTL istikrar simgesi olacak 
</HEADLINE>
<TEXT>



Türkiye'nin liradan 6 sıfırı kaldırarak YTL'ye geçiş kararı uluslararası basında geniş yer buldu. AP ve Reuters gibi ajanslarla uluslararası basına taşınan liradan 6 sıfır atılma operasyonu bir çok gazete, dergi ve haber portalında yer aldı. Uluslararası basında eski Türk Lirası'nın geçmiş yıllarda yaşanan yüksek enflasyon sonucu bol sıfırlarıyla değersiz hale geldiği anlatılarak sıfır atılmasının zorunlu olduğu görüşü paylaşıldı. 
YTL ile Türkiye'nin bankacılık işlemleri ve dış ticaretinin de kolaylaşacağı belirtilirken, AB'ye üyelik müzakerelerinin de başlanmasıyla enflasyonun 2005'te tek haneli rakamlarda kalarak sorun oluşturmayacağı kaydedildi. Bazı haberlerde halkın gelirinde yaşanacak kağıt üstündeki gerilemenin bazılarını üzebileceği anlatıldı. Türkiye'nin önemli ekonomik başarılara imza attığı bildirilen haberlerde "YTL istikrarın simgesi haline gelecek" görüşü vurgulandı. 


</TEXT>
</DOC>
