<DOC>
<DOCNO> 311986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun42.html </URL>
<DATE> 2005/02/03/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Suriye'den Bush'a cevap Yanlış ve asılsız 
</HEADLINE>
<TEXT>

     Suriye, ABD Başkanı George Bush'un terörü destekledikleri şeklindeki suçlamasının yanlış ve asılsız olduğunu açıkladı. 
     Suriye Dışişleri Bakanlığı sözcüsü Buşra Kanafani, Reuters ajansına yaptığı açıklamada, Bush'un ''Birliğin Durumu'' konuşmasındaki suçlamalarının yanlış bilgilere dayandığını belirtti ve ''barışı desteklemedeki konumumuz açıktır'' dedi. 
     Suriye'nin militanların Irak'a geçişini engellemek için her şeyi yaptığını belirten Kanafani, Irak'la bir güvenlik anlaşması yapmayı istediklerini, ancak geçici Irak hükümetinin bu anlaşmayı imzalamak için bir yetkili göndermediğini kaydetti. 
     ABD Başkanı Bush, dün ABD kongresinde yaptığı yıllık olağan ''Birliğin Durumu'' konuşmasında, dünyada özgürlüklerin yayılmasının ABD'yi daha güvenli yapacağını söylemiş ve İran ile Suriye'yi uyarmıştı. Bush, ''Suriye hükümetinden teröre verdiği tüm desteği kesmesini ve özgürlüğe kapı açmasını bekliyoruz'' demişti. 
     
</TEXT>
</DOC>
