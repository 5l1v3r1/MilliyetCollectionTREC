<DOC>
<DOCNO> 338665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/soneko10.html </URL>
<DATE> 2005/05/01/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
İpek Yolu Treni Tahran'da... 
</HEADLINE>
<TEXT>

     Türk ihraç ürünlerinin sergilendiği İpek Yolu Treni bugün Tahran'a geldi. 
     Devlet Bakanı Kürşad Tüzmen, İpek Yolu Treni'nin açılış töreninde yaptığı konuşmada, İpek Yolu'nun dostluk, kardeşlik, birlik ve beraberlik yolu olduğunu söyledi. 
     Dünyada ilk defa tren üzerinde bir fuarın düzenlendiğine dikkat çeken Tüzmen, trenin İran'dan sonra Türkmenistan, Özbekistan, Tacikistan, Kırgızistan ve Kazakistan'ı ziyaret edeceğini belirtti. 
     Tüzmen, şöyle konuştu 
     ''Bu proje, İpek Yolu hattının 21. yüzyılda da hızlı ve maliyeti düşük biçimde çalışacağının açık göstergesi olacaktır. Bu yolculuk ile yüzyıllardır gönül bağları kopmayan ülkelerimiz ve halklarımız arasındaki bağlar daha da kuvvetlenecek ve bu güzergahta bulunan ülkelerimiz dünya ticaretinden daha fazla pay alacaktır.'' Bölgede komşu ve çevre ülkeler arasında birlikte yeni bir strateji uygulandığını, ticaret hacminin artması için çaba gösterildiğini belirten Tüzmen şöyle devam etti 
     ''İran ve Türkiye arasında 1998-1999 yıllarında 300-400 milyon dolar olan ticaret hacmi geçen yıl 2.8 milyar dolara ulaşmıştır. Gayret gösterir ve çalışırsak ticaret hacmi bu yıl iki ülke arasında 4 milyar dolara ulaşacaktır. İran ve Türkiye arasındaki ticaret hacmini kısa sürede 10 milyar dolara getireceğimize inanıyoruz.'' Tüzmen, tüm bölge ülkeleri için ortak ticaret, enerji, ulaştırma ve yatırım programlarının süratle uygulanması, bölgesel işbirliğinin gelişmesinde en önemli nokta olan kara, hava ve demiryolu ulaşımının önündeki engellerin en kısa sürede kaldırılması gerektiğini belirtti. 
     Bölge ülkelerinin gümrük mevzuatını tekleştirmek zorunda olduğunu kaydeden Tüzmen, İpek Yolu Treni'nin izleyeceği güzergah boyunca Türkiye'de üretilen ürünlerin kalitesinin sergileneceğini ve trenin 39 günde 10 bin 560 kilometre yol kat edeceğini söyledi. 
     Törene katılan İran Yol ve Ulaştırma Bakanı Ahmet Rahmeti ve TCDD Genel Müdürü Talat Aydın da birer konuşma yaparken, törene katılan konuklara halk oyunları ekibi ve semazenler bir gösteri yaptı. 
     İran'da trenin ilk durağı olan Doğu Azerbaycan eyaletinin başkenti Tebriz'de treni 12 bin kişinin ziyaret ettiği de öğrenildi. 
     Tüzmen'e 18 milletvekilinin yanı sıra 150 kadar işadamı eşlik ederken, 40 kadar işadamı da trenle birlikte seyahat ediyor. 
     Trende, sanayi, tekstil, elektronik, gıda, cam ve seramik ürünleri sergileniyor. 
     
</TEXT>
</DOC>
