<DOC>
<DOCNO> 340203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonsiy28.html </URL>
<DATE> 2005/05/06/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Erdoğan Yolsuzluk yapan varsa ümüğünü sıkarız 
</HEADLINE>
<TEXT>

     Başbakan Recep Tayyip Erdoğan, "Yolsuzluk yapan varsa, suiistimal yapan varsa yalancının mumu yatsıya kadar yanar, bir gün yakalar ümüğünü sıkarız" dedi. 
     Başbakan Erdoğan, Siirt’te Haşim Öztanık İlköğretim Okulu ve Siirt Merkez Lisesi’nin ortak açılış törenine katıldı. 
     Erdoğan, burada yaptığı konuşmada, iller arasındaki yatırımdaki dengesizliğin giderileceğini ve adil bir anlayış getirileceğini söyledi. 
     Başbakan Erdoğan, "Batı ile doğu arasındaki uçurum, yavaş yavaş kapatılacak biraz zaman alacak ama dengesizlik giderilecek" diye konuştu. 
     Ak Parti hükümetinin bütçede en fazla payı eğitime ayırdığını kaydeden Erdoğan, şunları kaydetti 
     "Cehaleti ayaklarının altına almayan bir ülkenin muasır medeniyetler seviyesine çıkması mümkün değil. Komünist ülkelerde bile okuma oranı yüzde yüz. Türkiye’de ise biz iktidara geldiğimizde yüzde 80’di şimdi 90’lara doğru gidiyor. 2005 yılı sonunda köy ve mezralar 
     dışındaki ilköğretim okullarında internet bağlantısını kurmuş olacağız. Araştırma ve geliştirmeye en fazla kaynağı ayıran hükümet biziz. Bu yıl TUBİTAK’a 450 trilyon liralık kaynak ayırdık. Biz emanetçiyiz, biz milletin emanetçisiyiz, siz bize emanet yüklüyorsunuz. Biz sizden aldıklarımızla huzurlu ve müreffeh bir ülke kuracağız. İnsan eksenli bir dünya kuracağız. Şeyh Edebali ’insanı yücelt ki devlet yücelsin’ diyor ya biz bunu başaracağız." Hükümetin sadece eğitim alanında değil, başta sağlık olmak üzere her alanda halka hizmet için var gücüyle çalıştığını kaydeden Erdoğan, SSK ve devlet hastanelerin birleşmesiyle ilgili olarak bazı yerlerde provokatif hareketler de oldu. Tespitlerimiz var ama neyse..." değerlendirmesinde bulundu. SSK’lıların ilaçlarını eczanelerden almaya başladıklarını da hatırlatan Erdoğan, "Şimdi de diyorlarki ilaçta çok zarar ediyoruz. Yolsuzluk yapan varsa, suiistimal yapan varsa yalancının mumu yatsıya kadar yanar, bir gün yakalar ümüğünü sıkarız" dedi. Erdoğan, vatandaşları da hayır işleri yapmaya davet ederek, "Eşek ölür kalır semeri, insan ölür kalır eseri" diye konuştu. Erdoğan daha sonra eşi Emine Erdoğan ve Milli Eğitim Bakanı Hüseyin Çelik ile birlikte, Haşim Öztanık ilköğretim okulu ve Siirt Merkez Lisesi’nin ortak açılışını yaptı. Erdoğan açılışın ardından anaokulu sınıfını ve ilköğretim birinci ve üçüncü sınıfları dolaştı. Erdoğan burada öğretmen ve öğrencilerle sohbet etti, öğrencilerle fotoğraf çektirdi. Başbakan Erdoğan, eşi emine Erdoğan’la birlikte anakokulu sınıfında kız öğrencilere bebek, erkek öğrencilere oyuncak araba hediye etti. 
     
</TEXT>
</DOC>
