<DOC>
<DOCNO> 325675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sontur48.html </URL>
<DATE> 2005/03/21/ </DATE>
<TIME> 23.35 </TIME>
<AUTHOR>  </AUTHOR>
<HEADLINE>
Otomobil galerisine silahlı saldırı 1 ölü, 2 yaralı 
</HEADLINE>
<TEXT>

     Etiler'deki bir otomobil galerisine ateş açıldı, 1 kişi öldü, 2 kişi yaralandı. 
     Nispetiye Caddesi'ndeki bir otomobil galerisine, plakası alınamayan bir otomobilden silahla ateş açıldı. 
     İşyerindekilerin de silahla karşılık verdiği olayda, kimliği henüz öğrenilemeyen 1 kişi vurularak öldü. 
     Saldırıda yaralanan Yılmaz Bektaş ve Mehmet Merih, Florance Nightingale Hospital'da tedaviye alındı. 
     DÜNDAR KILIÇ'IN TORUNU İSMAİL ONUR ÖZBİZERDİK İLE MEHMET MERİH ARASINDA OLDUĞU ANLAŞILDI Etiler'deki bir otomobil galerisinde 1 kişinin öldüğü, 2 kişinin yaralandığı çatışmanın, daha önce bir barda tartışan Dündar Kılıç'ın torunu İsmail Onur Özbizerdik ile Mehmet Merih arasında olduğu anlaşıldı. 
     AA muhabirinin aldığı bilgiye göre, 19 Mart Cumartesi günü bir barda karşılaşan İsmail Onur Özbizerdik ile Mehmet Merih arasında tartışma çıktı. 
     Özbizerdik, Merih'i, barışmak istediğini belirterek bugün akşam saatlerinde Nispetiye Caddesi'nde Arto Baysal'a ait ''Royal Motors'' adlı otomobil galerisine çağırdı. 
     Galeride biraraya gelen Özbizerdik ile Merih arasında tartışma sonrası silahlı çatışma çıktı. Çatışmanın ardından Özbizerdik ile yanında bulunduğu öne sürülen Nedim Keçeli olay yerinden yaya kaçtı. 
     Çatışmada, vücuduna çok sayıda kurşun isabet eden Ömer Coşkun 23 olay yerinde öldü. Mehmet Merih başından, Yılmaz Bektaş da karnından yaralandı. Merih ile Bektaş, Çağlayan'daki Florance Nightingale Hospital'a kaldırıldı. Merih'in durumunun ağır olduğu belirtildi. 
     
     4 TABANCA, 70'İN ÜZERİNDE BOŞ KOVAN 

     Çatışmanın yaşandığı tek katlı Royal Motors'un çevresinde güvenlik şeridi oluşturan polis, 4 adet tabanca ile 70'in üzerinde boş kovan buldu. 
     Polis, tarafların galeriye geldiği 34 AC 8141 ve 06 AF 1376 plakalı otomobillerde parmak izi tespiti yaptı. 
     
</TEXT>
</DOC>
