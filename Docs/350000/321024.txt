<DOC>
<DOCNO> 321024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/soneko09.html </URL>
<DATE> 2005/03/05/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 1.31 değer yitirdi... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 1.31 oranında değer yitirdi. 
     Ağırlıklı olarak IMF ve Avrupa Birliği'ne ilişkin gelişmelerin yanı sıra yurt dışı piyasaların takip edildiği geçen hafta boyunca dalgalı bir seyir gözlendi. 
     Endekste özellikle 27,100 seviyesinin giderek güç kazandığını vurgulayan uzmanlar, ''IMF ve stand-by ile ilgili gelişmelerin yakından izlendiğini, stand-by'ın imzalanmasıyla beraber risklerin ortadan tamamen kalkacağını ve piyasada yeni bir yükseliş sürecinin oluşacağını'' ifade ediyor. 
     Hükümetin IMF ile ilgili olarak attığı adımları olumlu yönde değerlendiren uzmanlar, sorunların kısa süre içerisinde çözüleceğini ve stand-by'ın imzalanacağını belirtiyor. 
     
     ÖZETLE PİYASALAR 
     Borsa, keskin iniş-çıkışların gözlendiği haftayı 28,000 puanın altında tamamladı. İMKB Tahvil ve Bono Piyasası'ndaki ortalama oranlarda düşüş ağırlıklı bir seyir hakim oldu. Altın fiyatları ve dövizde düşüşler gerçekleşti. Mevduat faizlerinin ortalamalarında da 1 puanı aşan düşüşler yaşandı. 
     Hisse senetleri haftalık bazda ortalama yüzde 1.31 oranında değer yitirdi. 24 ayar külçe altının gram satış fiyatı yüzde 2.20, Cumhuriyet altınının satış fiyatı da yüzde 2.82 geriledi. Türk Lirası karşısında dolar yüzde 1.93, Avro yüzde 1.47 düşüş gösterdi. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.43 oranında yükseldi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.31, haftalık reponun net getirisi yüzde 0.25 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 1.30'luk artışla başladı. Salı günü ortalama yüzde 2.21 düşüş gösteren endeks, Çarşamba günü de ortalama yüzde 1.95 geriledi. Hisse senetleri Perşembe günü ortalama yüzde 1.22 ve Cuma günü de ortalama yüzde 0.38 oranında artış kaydetti. 
     Endeks, geçen hafta boyunca 368.23 puanlık düşüşle 28,031.45 puandan 27,663.22 puana geriledi. Hisse senetlerindeki haftalık ortalama kayıp yüzde 1.31 oldu. 
     İMKB Ulusal-Mali Endeksi 818.81 puan düşüşle 41,379.27 puandan 40,560.46 puana, İMKB Ulusal-Hizmetler Endeksi 231.16 puan düşüşle 14,501.11 puandan 14,269.95 puana gerilerken, İMKB Ulusal-Sanayi Endeksi 115.70 puan artışla 22,851.31 puandan 22,967.01 puana yükseldi. 
     Böylece, mali grup hisseleri ortalama yüzde 1.98 oranında, hizmetler grubu hisseleri de ortalama yüzde 1.59 oranında değer yitirirken, sanayi grubu hisseleri ortalama yüzde 0.51 oranında değer kazandı. 
     
     KAZANANLAR VE KAYBEDENLER 
     Borsada geçen haftada işlem gören 312 hisse senedinden 126'sı değer kazanırken, 161 hisse senedi değer yitirdi, 25 hisse senedinin değeri değişmedi. 
     Geçen hafta en yüksek oranlı artış, yüzde 55.07 ile Petrokent Turizm hisselerinde gerçekleşti. Yüzde 38.35'lik artışla İş Bankası A hisseleri ikinci ve yüzde 34.31'lik artışla Doğusan hisseleri üçüncü oldu. 
     En yüksek oranlı düşüş ise yüzde 11.05 ile Bisaş Tekstil hisselerinde oldu. Yüzde 10.71'lik düşüşle Mages Boya hisseleri ikinci ve yüzde 9.21'lik düşüşle de Raks Ev Aletleri hisseleri üçüncü sırada yer aldı. 
     İMKB Ulusal Pazar'da geçen hafta toplam 1 milyar 566 milyon 748 bin adet hisse senedi işlem gördü ve karşılığında 5 milyar 543 milyon YTL'lik işlem hacmi gerçekleşti. 
     
     DÖVİZ 
     Geçen hafta, tüm döviz türleri Türk Lirası karşısında düşüş gösterdi. İstanbul serbest döviz piyasasında alınıp satılan ABD Doları Türk Lirası karşısında yüzde 1.93 oranında, Avro da yüzde 1.47 oranında değer yitirdi. 
     Önceki hafta sonuna göre ABD Doları'nın Türk Lirası satış fiyatı 0.0250 YTL düşerek 1.2680 YTL'ye, Avronun satış fiyatı da yine 0.0250 YTL düşerek 1.6780 YTL'ye geriledi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 2.22 düşüşle 2.4250 YTL'ye, İsviçre Frangı'nın satış fiyatı da yüzde 1.81 düşüşle 1.0850 YTL'ye indi. 
     Bugün öğle saatlerinde ise İstanbul serbest piyasada ABD Doları 1.2650 YTL'den, Avro 1.6720 YTL'den, İngiliz Sterlini 2.4340 YTL'den ve İsviçre Frangı da 1.0810 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı bir önceki hafta sonuna göre yüzde 2.20 oranında, Cumhuriyet altınının satış fiyatı da yüzde 2.82 oranında geriledi. 
     Külçe altının gram satış fiyatı 17.75 YTL'ye, Cumhuriyet altınının satış fiyatı da 120.50 YTL'ye indi. 
     İstanbul Altın Borsası'nda İAB geçen hafta içindeki işlemler sonucunda 24 ayar altının gram fiyatı yüzde 2.44 oranında düşerek, 17.63 YTL oldu. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.43 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 2,470 puan artarak 574,872 puandan 577,342 puana yükseldi. 
     Geçen haftanın en çok değer kazanan katılma belgeleri, yüzde 9.02'lik artışla İş A Tipi Teknoloji Endeks Fon, yüzde 3.28'lik artışla Denizbank A Tipi Hisse Fonu ve yüzde 3.20'lik artışla da Sanko Menkul Değerler A Tipi Değişken Fonu olarak sıralandılar. 
     Haftanın en çok değer yitiren katılma belgeleri ise yüzde 1.91'lik düşüşle Eczacıbaşı Menkul Değerler B Tipi Tahvil-Bono Fon, yüzde 1.69'luk düşüşle Oyakbank B Tipi Yabancı Menkul Kıymetler Fon ve yüzde 1.55'lik düşüşle Koçbank B Tipi Tahvil-Bono Fon oldu. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.29 ile yüzde 0.36 arasında gerçekleşti. 
     Mevduat faizlerinin ortalamalarında geçen hafta 1 puanı aşan düşüşler oldu. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.31 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 17.4 dolayında bulunan haftalık reponun net getirisi de yüzde 0.25 oldu. 
     
</TEXT>
</DOC>
