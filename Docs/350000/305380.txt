<DOC>
<DOCNO> 305380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun25.html </URL>
<DATE> 2005/01/11/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Miloşeviç yeniden hakim karşısında 
</HEADLINE>
<TEXT>

     Yugoslavya'nın eski Devlet Başkanı Slobodan Miloşeviç'in Hollanda'nın Lahey kentinde eski Yugoslavya için kurulan savaş suçları mahkemesinde görülen davasına uzun bir aradan sonra yeniden başlandı. 
     Mahkemenin ilk gününde tanık olarak dinlenen ve ''Sırp yanlısı tutumuyla tanınan'' BM'de görevli Fransız hemşire Eve Crepin'in, ''Sırp halkının çektiği acılar'' konusundaki açıklamaları dikkat çekti. 
     Hırvatistan'ın Krajina bölgesindeki BM gücünde görevli Crepin, Miloşeviç için tanıklık yapmak istemesinin gerekçesini, ''Sırp halkına ve devlet başkanına yapılan haksızlığı dile getirmek'' olarak açıkladı. 
     Fransız hemşirenin tanıklığı ise mahkeme yargıçları arasında, anlattıklarının olup bitenlere değil genel izlenim ve düşüncelere dair olduğu şüphesiyle karşılandı. 
     Yargıç Patrick Robinson da Miloşeviç'e hitaben, ''Tanığınızı genel düşüncelerinize değil olup bitenlere yoğunlaştırmalısınız, zira genel izlenimler sizin işinize yaramaz'' dedi. 
     Hırvatistan, Bosna ve Kosova'da 60'dan fazla savaş suçu ve insanlık suçu ile itham edilen Miloşeviç 12 Şubat 2002'den bu yana yargılanıyor ve ömür boyu hapis cezasına çarptırılma ihtimaliyle karşı karşıya bulunuyor. 
     
</TEXT>
</DOC>
