<DOC>
<DOCNO> 347770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun32.html </URL>
<DATE> 2005/06/01/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Eşcinseller evlat edinecek 
</HEADLINE>
<TEXT>

     Belçika Parlamentosu, eşcinsel çiftlere evlat edinme hakkı veren yasa tasarısını kabul etmeye hazırlanıyor. 
     Hollanda'dan sonra eşcinsellere evlenme hakkı veren dünyanın ikinci ülkesi Belçika'da eşcinsellerin yasal nikah yapmalarını sağlayan kanunun 2003'te yürürlüğe girmesinden sonra, hükümet ortağı Flaman Liberal Parti VLD , eşcinsel çiftlerin evlat edinmelerine olanak tanıyacak bir yasa tasarısını parlamentoya sunmuştu. 
     Yeşiller ve sosyalistler tarafından da desteklenen tasarının gelecek hafta onaylanması öngörülüyor. 
     Tasarıyı savunan siyasi gruplar, bazı kadın veya erkek eşcinsel çiftlerin eski evliliklerinden ya da suni döllenme yoluyla sahip oldukları çocukları bulunduğunu, bu çocukların ailedeki yerlerinin yasallaştırılması gerektiğini belirtiyor. 
     Aynı gruplar, ülke nüfusunun yüzde 10'dan fazlasının eşcinsel olduğunu, ''sosyal bir gerçeğin kabul edilmesi gerektiğini'' kaydediyor. 
     Yasa tasarısına göre, eşcinsel çiftler Belçika'da veya yabancı bir ülkede evlat edinebilecek. Çocuğun, çiftlerden hangisinin ismini alacağı, yargı huzurunda ortak beyanla belirlenecek. 
     
     YASAL NİKAH 
     Resmi nikah yapmalarına izin veren yasanın 1 Haziran 2003'te yürürlüğe girmesinden bu yana yüzlerce eşcinsel çiftin evlendiği Belçika'da, bu sürede ülkede kıyılan nikahların yüzde 5'inin eşcinseller arasında olduğu bildiriliyor. 
     Yasa tasarısı çerçevesinde, evliliğin bir ''ilişki'' olduğu, ''zihniyetlerin değiştiği'', ''evlilik müessesinde amacın çocuk yapmak olmadığı'', ''eşcinsellere ayrımcılık yapılmaması gerektiği'' görüşleri savunulmuştu. 
     Danıştay, bu tasarıda ''evlilik tanımının yanlış yapıldığını'' ve ''Belçika'da eşcinsellere ayırımcılık yapılmadığını'' belirterek, tasarıya karşı çıkmıştı. 
     Danıştay görüşünde, eşcinsel çiftlerin çocuk yapamayacakları, heteroseksüel çiftlerin evliliğinin ''toplumsal yarar'' getirdiği, çünkü evlilikte ana hedefin ''insan üretimi ve insan türünün varlığının devamının sağlanması'' olduğu savunulmuştu. 
     İnsan Hakları Sözleşmesi'nde, ''bir erkek ve bir kadına aile kurma hakkı tanındığını'' belirten Danıştay, ''doğaya aykırı'' yaklaşımlar için yasaların saptırılmaması gerektiğini anlatmıştı. 
     Danıştay, Belçikalı eşcinsellere birlikte yaşama ve sosyal haklardan yararlanma hakkının yasal olarak tanındığını, bunun yeterli olduğunu, yasal nikah hakkının verilmesine ''kırmızı ışık'' yaktığını duyurmuştu. 
     Danıştay kararını ''şaşkınlıkla'' karşıladığını bildiren Brüksel hükümeti, bu kararı dikkate almayacağını açıklamıştı. Hükümet yetkilileri, Danıştay'ın rolünün ''manevi ve ahlaki yorumlar yapmak'' veya ''sansürcülük'' değil, teknik tavsiyelerde bulunmak olduğunu söylemişlerdi. 
     Belçika'daki yasa, eşcinsellere miras, sosyal haklar, vergi mükellefiyetleri, soyadı, tabiyet gibi konularda tüm evli çiftlerle aynı hakları tanıyor. 
     Belçika, bu yasayla yabancı ülkelerdeki eşcinsel evlilikleri de resmen tanıyor, ancak Belçika'daki eşcinsel nikahlar, Hollanda dışındaki ülkeler tarafından resmen tanınmıyor. 
     Eşcinsellere evlat edinme hakkı verilmesinin güncel yaşamda etki ve sonuçları araştırılıyor. Psikologlar, bu şekilde yetişecek ve büyüyecek çocukların geleceklerine ilişkin görüş bildiremediklerini, bu yönde araştırma yapmak için dünyada yeterli örnek ve deneyim bulunmadığını kaydediyor. 
     
</TEXT>
</DOC>
