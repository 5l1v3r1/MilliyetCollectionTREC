<DOC>
<DOCNO> 328022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/spor/yguven.html </URL>
<DATE> 2005/03/29/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
İş ve his karışmamalı 
</HEADLINE>
<TEXT>


Yiğidi öldür hakkını yeme... Sayın Levent Bıçakcı göreve "tayin" edildiği günden beri hiçbir eleştiri fırsatını kaçırmayan ben, bu kez kendisini kutlamak durumundayım. 
Bir süre önce sayın Bıçakcı'ya anlatmıştım 
"Kasamızda bilmem kaç trilyon var. Şuna bu kadar milyar, buna şu kadar milyar veriyoruz, milyonlarca dolarlık sponsorluk anlaşmaları yapıyoruz diye ekranlarda konuşuyorsunuz" demiştim. 
"Bu ülkede üç ekmek parasını bir arada göremeyen insanlar olduğu gibi, patlak toplu, lastik pabuçlu, yırtık formalı yüzbinlerce futbolcu sizi dinliyor. Her akçalı konu açıldığında köy köy, kasaba kasaba kaybediyorsunuz Türkiye'yi. Halkın futbolcularıyla, halkın Federasyonu arasındaki uçurum aşılmaz hale geliyor..." 
Ve sormuştum "Neden yardım etmiyorsunuz amatör futbola " 
Bin dereden su getirmek yerine, net bir yanıt almıştım. 
"Zaten böyle bir proje hazırlığındayız. Siz tespitlerinizi bize anlatın, onlara da yardım edelim." 
Sonra köprünün altından epeyce su aktı. Bazı yazdıklarım yüzünden biraz kırgın sanıyordum ki, sevgili Zeki Çol aradı. 
"Başkana Güneydoğu'da gördüğün yardıma muhtaç futbolcuların listesini verecekmişsin, neden yollamadın " 
Bravo sayın Bıçakcı... 
İş ve hissi, birbirine karıştırmadığınız için. 

İki kuruşluk keyif 

Şu "yorumculuk mesleği" çığrından çıktı... Aykırı fikirleri sert ifade etmenin reytingi yüksek ya her önüne gelen Hıncal Uluç'laştı. 
Milli maçı kazanmışız, ortalık matem havası. 
Tamam, iyi oynamamış olabiliriz. Maç biter bitmez ekrandan haykırılacak tek konu bu mu 
Maşallah herkesin bir köşesi var. "Bu takım iflah olmaz"ın teknik ayrıntılarını git köşene yaz, meraklısı okusun. Televizyona bakan her insan sertifikalı teknik direktör mü yani 
Bırakın insanlar biraz sevinç yaşasın. Futbolu sadece karın ağrısı veren bir mecburiyet gibi algılamasın. 
O ne suratlar öyle ekşi ekşi... "Taziye"den mi çıkıyorsunuz, kazanılmış bir milli maçtan mı Bir milli galibiyetin iki kuruşluk keyfi yok mu Hadi sen "her şeyi derinliğine bildiğin için" hüzün içindesin... Ekrana bakan çoluk çocuk bu kasvete mecbur mu 
Hıncal Uluç yapabilir. Hatta onun gibi birkaç kişi daha kaldırabilir bu piyasa. Ama herkes birer Hıncal Uluç olmaya çalışacaksa yandık valla. 
Kıymetli yorumcular artık aykırı fikir bulmakta zorlanıyorlar. Hep beraber marjinal oldular. 

Schumacher Örs 

Bilmediği işte ahkam kesmemeye çalışan ve bilenlere sormaktan asla utanmayan bir insan olarak basketboldaki Fenerbahçe zaferini Cem Şengül'den öğrenmek istedim. Çünkü bu işte bir tuhaflık vardı. İki takım arasında bu kadar fark bir yana, adil bir terazide Beşiktaş ağır basmalıydı. 
"Beşiktaş Mercedes, Fenerbahçe Doğan görünümlü Şahin" dedi Cem. 
Ben dili sürçtü diye düşünürken devam etti 
"Ama Fenerbahçe'nin şoförü Aydın Örs... Adam Schumacher gibi". 
İşte şimdi anladım... 
Hep eleştirecek değiliz ya, Aydın Örs'ü Fenerbahçe'ye kazandıran sayın başkanı kutlayalım. 


</TEXT>
</DOC>
