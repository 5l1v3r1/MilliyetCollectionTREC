<DOC>
<DOCNO> 339840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/soneko12.html </URL>
<DATE> 2005/05/05/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Vergi iade belgelerinin onda biri sahte çıktı... 
</HEADLINE>
<TEXT>

     Durmuş Ali Başkan AA 

Çalışanların vergi indiriminden yararlanmak için ibraz ettikleri belgelerin onda birinin sahte ve geçersiz çıktığı bildirildi. 
     Adana’da vergi iadesinden yararlanmak isteyen 51 bin 249 kişiye ait incelenen 227 milyon YTL tutarındaki harcamanın yüzde 10’unun sahte ve geçersiz belge çıktığı ve 1 milyon 308 bin YTL tutarındaki haksız belgenin ödenmesinin önlendiği belirtildi. 
     Adana Defterdarı Fatih Acar, AA muhabirine yaptığı açıklamada, Gelir Vergisi Kanunu’nda yapılan değişiklikle, 1 Ocak 2004 tarihinden geçerli olmak üzere, ücretlerde özel gider indirimi uygulamasının yürürlükten kaldırılarak, yerine ücretlilerde vergi indirimi uygulamasının getirildiğini hatırlattı. 
     Acar, vergi indiriminin suiistimal edilmemesi için bu yıl çok sayıda belgeyi dikkatlice incelediklerini belirterek, 10 vergi denetmeninin başkanlığında oluşturulan 10 ekipte görevli 38 memur ve 28 gelir uzmanı yardımcısı tarafından Adana’daki 100 işyerinde Ücretlilerde Vergi İndirimi’ne konu harcama belgelerine ilişkin olarak yapılan incelemelerin tamamlandığını söyledi. 
     Vergi indiriminden yararlanan toplam 51 bin 249 kişiye ait incelenen toplam 227 milyon 339 bin 342 YTL harcamanın yaklaşık yüzde 10’luk kısmının geçersiz ve sahte belge niteliğinde olduğunu belirten Acar, bu oranın yüksekliğine dikkati çekti. 
     Acar, incelemelerinde 5 bin 169 YTL tutarında 47 adet sahte, 21 milyon 800 bin 523 YTL tutarında 492 bin 124 adet geçersiz belge tespit ettiklerini ifade ederek, böylece 1 milyon 308 bin YTL tutarında haksız vergi iadesi tutarının ödenmesinin önlendiğini bildirdi. 
     İbraz edilen belgenin yüzde 10’luk kısmının geçersiz veya sahte belge niteliğinde olmasının önemli bir sonuç olduğunu ifade eden Acar, şöyle konuştu 
     "Yani işverenlerimizin bundan sonra vergi iade zarflarını vergi indirimine konu harcama belgelerini gerek iktisadi ve ticari icaplara uygunluk, gerekse kanunen geçerli belge niteliğine haiz olmadıkları açısından daha dikkatli ve titiz bir şekilde incelemeleri gerekiyor. 
     Aksi takdirde bu iadeler alınmadan bu tespitleri yaptığımız için sadece haksız iade alımını önlemiş olduk. Bu kapsamda yapılan incelemelerimize devam edeceğiz. İncelemelerimizde haksız vergi indirimine veya iadesine sebebiyet verilmesi halinde söz konusu vergi tutarları 213 Sayılı Vergi Usul Kanunu’nda belirtilen cezai müeyyideler ile gecikme faizi de uygulanarak geri alınacaktır." 
     
</TEXT>
</DOC>
