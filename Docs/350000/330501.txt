<DOC>
<DOCNO> 330501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sontur22.html </URL>
<DATE> 2005/04/05/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Agora kazıları durduruldu mu 
</HEADLINE>
<TEXT>

     İzmir'de çeşitli kurumların sponsorluğuyla sürdürülen Agora kazılarının durdurulduğu iddia edilirken, İl Turizm ve Kültür Müdürü Metin Atsal, 2005 yılı için kazı iznini beklediklerini bildirdi. 
     Bir süre önce görevinden alınarak Mardin Müze Müdürlüğü görevine atanan eski İzmir Arkeoloji Müzesi Müdürü ve Smyrna Agorası Kazı Başkanı Mehmet Taşlıalan, kendisinin görevden alınması sonrası kazı çalışmalarının durdurulduğunu iddia etti. 
     Kazı alanından bazı eserlerin kayıp olduğu iddiasıyla hazırlanan Bakanlık Teftiş Kurulu raporuyla görev yerinin değiştirildiğini söyleyen Taşlıalan, İzmir'deki görevinden alınması sonrasında bakanlıktan gelen yazıyla kazıların durdurulduğunu öne sürdü. 
     Kazı için oluşturdukları ekipte yer alan yabancı profesörlerin de görevine son verildiğini ileri süren Taşlıalan, AA muhabirine şu bilgileri verdi 
     ''Görevden alınmam tamamen siyasi bir tercihti. Erkan Mumcu'nun bakanlığı döneminde, merhum Ahmet Piriştina ile müze çalışması yapmamız nedeniyle, çeşitli gerekçelerle Teftiş Kurulu raporları düzenlendi. Görev yerimi değiştiren kararname İzmir Valisi Yusuf Ziya Göksu'nun desteğiyle durduruldu. Ancak bir süre önce gelen yeni bir yazıyla görevden alındım.'' İzmir Agorası'nın, türünde dünyanın en büyük eseri olduğunu ve içinde yine en büyük bazilikasını barındırdığını belirten Taşlıalan, daha önce durdurulan kazı çalışmalarının 2002 yılında Valilik, Büyükşehir Belediyesi ve Ticaret Odası'nın katkılarıyla yeniden başlatıldığını hatırlattı. 
     Taşlıalan, emekli olmayı düşündüğünü belirterek, atandığı Mardin'de göreve başlamayacağını ifade etti. 
     
     İL MÜDÜRÜ ATSAL 
     İzmir Turizm ve Kültür İl Müdürü Metin Atsal ise kazı alanında çalışmaların devam ettiğini söyledi. 
     Ağustos'taki 23. Dünya Üniversiteler Yaz Spor Oyunları'na UNIVERSIADE 2005 yetişmesi için bazı çalışmaların sürdürüldüğünü anlatan Atsal, şöyle konuştu 
     ''Alanda temizlik ve envanter çalışmaları sürüyor. 2005 yılı için kazı iznini bekliyoruz. İznin çok kısa bir süre içinde çıkacağı ifade edildi. Kazı izninin beklenmesiyle müze müdürünün atama kararının bir ilişkisi yok. Kazı alanındaki bazı eserlerin kaybolması nedeniyle hazırlanan Teftiş Kurulu raporu sonucu görev yeri değiştirildi. Olay siyasi bir tercih değildir. Görev yerini değiştiren karar 17 Ocak'ta tebliğ edildi, buna rağmen kararı beklettik. Ancak Bakanlığın tekrar yazısıyla görevden almak zorunda kaldık. Biz kendisinin görevine devam etmesi gerektiğini düşünüyoruz. Ama bu konu bizim tasarrufumuz dışında.'' Agora Kazıları'nın kendileri için çok önemli olduğunu dile getiren Atsal, kazı ekibinde bulunan yabancı profesörlerin Dışişleri Bakanlığı'ndan alınmış bir çalışma izninin bulunmaması nedeniyle görevlendirilmediğini bildirdi. 
     Atsal, gerekli izinlerin alınması halinde yabancı görevlilerin tekrar çalışmalara katılabileceğini sözlerine ekledi. 
     
     ''DERHAL BAŞLANMALI'' 
     Kazılara sponsor olan İzmir Ticaret Odası'nın İZTO Yönetim Kurulu Başkanı Ekrem Demirtaş ise kazıların derhal başlamaması halinde konuya İZTO Meclisi'ne taşıyacaklarını belirtti. 
     Demirtaş, kazı için izin alınması prosedürünün uzun sürmesine anlam veremediklerini, bunun arkasında kasıt gördüklerini ifade ederek, şöyle konuştu 
     ''Daha önce izin aranmazken birden izin konusu gündeme geldi. Bu kazılara destek veren Valilik, Belediye ve Ticaret Odası izinsiz kazıya destek vermekle suç mu işlemiş oldu 
     Meclisimizin bu kazılara ayırdığı fon kullanılmazsa, fonun gelecekteki durumunu Meclis'te yeniden tartışırız. Turizm ve Kültür Bakanı Atilla Koç ile kazıların devam etmesi gerektiği yönünde görüşeceğim. Kazılara derhal başlanmalıdır.'' Kazıların durdurulmasında Turizm ve Kültür Müdürü Atsal'ı sorumlu gördüğünü ifade eden Demirtaş, ''Bu kadar önemli bir kazının durdurulması çok anlamsız. Yazıktır, ayıptır'' diye konuştu. 
     
</TEXT>
</DOC>
