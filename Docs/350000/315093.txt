<DOC>
<DOCNO> 315093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/soneko31.html </URL>
<DATE> 2005/02/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Ucuz "cep"ler için Türkiye'den vergi indirimi bekleniyor 
</HEADLINE>
<TEXT>

     Dünya çapındaki cep telefon operatörlerini temsil eden GSMA derneği, Motorola ile birlikte çok ucuz bir cep telefonu geliştirdi. Motorola tarafından üretilecek C117 adlı yeni cep telefonları, toptanda 40 doların altında satılacak. GSMA ayrıca ucuz cep telefonlarına uygulanan ithal vergilerinin indirilmesi için aralarında Türkiye'nin de bulunduğu bazı ülkeler nezdinde lobicilik yapacak. 
     Ekonomi gazetesi Financial Times, dünya çapında cep telefon operatörlerini temsil eden GSMA derneğinin dünyanın ikinci büyük cep üreticisi Motorola ile birlikte çok ucuz bir cep telefonu geliştirdiğini yazdı. Yeni cep telefonunun, kalkınmakta olan ülkelerde milyonlarca insanın ilk kez cep telefonuna ulaşmasını sağlayabileceğini ifade eden gazete, duşuk maliyetli cep telefonu projesinin çoğu Asya'da olan dokuz cep telefonu operatörünce başlatıldığını, pilot projesinin Asya'da gerçekleştirileceğini yazdı. 
     GSMA'nın ilk altı ay için 6 milyon adetlik telefon satışı hedeflediğine dikkat çeken gazete, proje sayesinde dünyada cep telefonu olan kişi sayısının 1.5 milyardan 2 milyara yükseltilebileceğini kaydetti. 
     Financial Times, GSMA'nın C117 telefonlarının fiyatının daha ileri bir aşamada 30 doların da altına düşürülmesi halinde Asya, Latin Amerika, Ortadoğu ve Afrika'da 700 milyon kişinin ilk kez cep telefonu sahibi olacağının tahmin edildiğine dikkat çekti. 
     Motorola'nın 17 rakibini yenerek GSMA'nın açtığı ihaleyi kazandığını belirten gazete, GSMA'nın "ucuz telefonlara uygulanan ithalat vergilerinde indirim sağlanması için aralarında Çin, Brezilya, Filipinler ve Türkiye gibi ülkelerin bakanlarının nezdinde lobicilik" yapacağını da yazdı. 
     
</TEXT>
</DOC>
