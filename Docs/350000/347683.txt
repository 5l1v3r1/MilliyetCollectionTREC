<DOC>
<DOCNO> 347683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/siyaset/axsiy02.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de 'sıra gecesi' morali 
</HEADLINE>
<TEXT>


Sıra geceleri artık AKP milletvekilleri arasında yapılacak. Milletvekilleri, 20 - 30'arlı gruplar halinde eğlenecek 

ABDULLAH KARAKUŞ Ankara 


Erkan Mumcu ve ardından gelen istifalarla kısa bir dalgalanma yaşayan AKP, milletvekilleri arasında kaynaşmayı artırmak için Şanlıurfa'nın geleneksel eğlence kültürü "sıra gecelerine" başlayacak. 
Milletvekillerinin gruplar halinde katılacağı eğlencelerin düzenli olarak farklı evlerde yapılacağı gecelerde, çiğköfte partileri verilecek. Şanlıurfa'da dostlukları artırmak ve eğlenmek için düzenlenen sazlı sözlü geceler artık AKP milletvekilleri arasında yapılacak. 
Ekonomik durumu iyi olan milletvekillerinin evlerinde başlayacak eğlenceler için Şanlıurfa'dan özel saz ekibi getirilecek. 
Evlerin büyüklüğüne göre milletvekilleri 20 - 30'arlı gruplar halinde eğlenecek. Evinde sıra gecesi yapmak isteyen milletvekilleri, konuklarına yöresel yemekleri ikram edecek. 
Sıra gecelerinin vazgeçilmez unsuru çiğköfte de davetlerde baş yemek olacak. Başbakan Recep Tayyip Erdoğan ile Dışişleri Bakanı Abdullah Gül'ün de çağrılacağı gecelerde, milletvekilleri türküler söyleyecek. Böylece yasama döneminin gerginliği atılacak, parti içindeki diyalog artacak. 
Sıra gecelerinde yöreye has türküler söylenir, kebap ağırlıklı yemekler yenir. Urfalılara göre sıra gecelerinin faydaları şunlar "İnsanlar birbirleriyle tanışır, konuşur arkadaşlıklar, dostluklar oluşur. Urfa'da, birliğin, beraberliğin, sevginin, hoşgörünün tohumu sıra gecesinde atılır, sıra gecelerinde bu tohum büyür ve ulu bir çınar olur. Sıra gecesi bir halk mektebidir. 
Urfalı, cemaatle oturup kalkmayı, gelenek ve göreneklerini, görgü kurallarını, cemaatte konuşmanın adabını, yeri geldiğinde konuşmayı, yeri geldiğinde dinlemeyi, büyüğüne saygıyı sıra gecelerinde öğrenir. Sıra gecelerinde kitap da okunur, yorumlar yapılır." 



</TEXT>
</DOC>
