<DOC>
<DOCNO> 349910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun11.html </URL>
<DATE> 2005/06/08/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
ABD kamuoyu, ABD'nin Irak'ta batağa saplandığına inanıyor 
</HEADLINE>
<TEXT>

     Irak savaşı ve siyasi öncelikleri yüzünden ABD Başkanı George W. Bush’a olan kamuoyu desteğinin kariyerinin en düşük seviyesine indiği, halkın artık üçte ikisinin ise ABD’nin Irak’ta batağa saplandığına inandığı bildirildi. 
     ABC News televizyonu ve Washington Post gazetesi tarafından ortaklaşa gerçekleştirilen son kamuoyu araştırmasına göre, Amerikalıların ilk kez yüzde 55’i Başkan Bush’un ülkeyi birleştirmekten ziyade böldüğüne inanıyor. 
     Halkın yüzde 52’si Bush’un sergilediği performansı yetersiz bulurken, halkın büyük çoğunluğunun ekonomi, sosyal güvenlik, kök-hücre araştırmalarından nükleer güce uzanan konularda Başkan Bush’tan farklı önceliklere sahip olduğu ifade ediliyor. 
     Amerikan halkının yüzde 58’inin artık Irak’taki savaşın bedeline değmediğine inandığını ortaya koyan araştırma, halkın yaklaşık üçte ikisinin ABD’nin Irak’ta batağa saplandığını düşündüğünü de meydana çıkardı. 
     
      Mart ayına göre böyle düşünenlerin oranının yüzde 11 arttığını gösteren araştırma, halkın yüzde 45’inin ise Irak’ı yeni bir Vietnam olarak gördüğünü gözler önüne serdi. 
     Halkın yüzde 52’sinin ABD’nin uzun dönemli güvenliğini geliştirme açısından Irak savaşının başarısız olduğuna inandığı belirtilirken, Bush’un terörizme karşı verdiği mücadeleye olan desteğin de Ocak ayından bu yana yüzde 11 oranında gerileyerek yüzde 50’ye düştüğüne işaret edildi. 
     Ocak ayında Amerikalıların yüzde 55’inin Başkan Bush’un birinci dönemine nazaran ikinci başkanlık döneminde daha iyi işler yapacağı beklentisinde olduğu belirtilirken, araştırma sonuçlarının bu beklentilerin kaybolduğunu gösterdiği kaydedildi. Başkan Bush’un ikinci döneminde daha iyi işler yaptığını düşünenlerin oranının sadece 30 olduğu kaydedilirken, Cumhuriyetçiler arasında bile desteğinin büyük oranda azaldığına dikkat çekildi. 

     
</TEXT>
</DOC>
