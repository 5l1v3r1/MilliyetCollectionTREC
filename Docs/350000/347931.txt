<DOC>
<DOCNO> 347931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonspo40.html </URL>
<DATE> 2005/06/01/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Platini Dünya Kupası elemelerinde Türkiye'nin bulunduğu grup en zoru 
</HEADLINE>
<TEXT>

     Fransa'nın efsanevi futbolcusu ve FIFA İcra Kurulu ve UEFA Yönetim Kurulu Üyesi Michel Platini, Türkiye'nin 2012 Avrupa Futbol Şampiyonası için en güçlü adaylardan biri olduğunu söyledi. 
     Platini, Futbol Federasyonu'nun bugün piyasaya çıkan ''Tam Saha'' dergisine yaptığı açıklamada, Türkiye'nin hem altyapı, hem şehirler, hem de futbol kültürü açısından böyle bir organizasyonu taşıyacak potansiyeli olduğunu belirterek, ''Son final de bunun çok güzel bir göstergesi oldu. Bu tip organizasyonların böyle iyi kotarılması büyük artı puan'' dedi. 
     
     FİNAL MAÇINA ÖVGÜ 

     İtalya'nın Milan ile İngiltere'nin Liverpool takımları arasında İstanbul Atatürk Stadı'nda oynanan Avrupa Şampiyonlar Ligi finaline değinen Platini, şunları kaydetti 
     ''İnanılır şey değildi. Son yılların en güzel, hatta benim hayatımda gördüğüm en zorlu finallerden biriydi. Hatta belki de birincisiydi. Tabii Şampiyon Kulüpler Kupası'nın ilk yıllarında daha gollü maçlar olmuş. Bu tarihin en gollü maçı değil belki. Ama en güzellerinden biri olduğu kesin.'' 
     
     ''ATMOSFER ETKİLEYİCİYDİ'' 

     Platini, final maçındaki atmosferle ilgili olarak da, ''Çok etkileyiciydi. İstanbul müthiş bir konukseverlik gösterdi o gece. Bu konuda herkes hemfikirdir sanırım. Stat, organizasyon, öncesi ve sonrasıyla her şey son derece mükemmeldi. Ben bu sınavdan başarıyla çıktığınızı düşünenlerdenim'' şeklinde konuştu. 
     
     ''SİZİN GRUP HEPSİNDEN ZORLU'' 

     18. Dünya Kupası Eleme Grubu maçlarında Türkiye'nin bulunduğu gruba değinen Fransız futbol adamı, şunları söyledi 
     ''Sizin grup hepsinden zorlu. Hem iki Avrupa şampiyonu hem de bir Dünya üçüncüsü var. Ama lider durumdaki takım bunlardan hiçbiri değil. Bence sizin şansınız var, ama çok zorlu bir yoldan gitmek zorundasınız. Ama Türkiye artık Avrupa'da gücünü ispatlamış bir ülke. Bu yüzden şansınızın olduğunu düşünüyorum.'' 
     
</TEXT>
</DOC>
