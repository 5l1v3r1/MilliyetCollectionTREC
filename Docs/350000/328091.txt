<DOC>
<DOCNO> 328091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun37.html </URL>
<DATE> 2005/03/29/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Talat BM'den 'yeni girişim' için talepte bulunacağım 
</HEADLINE>
<TEXT>

     KKTC Başbakanı ve Cumhuriyetçi Türk Partisi CTP Genel Başkanı Mehmet Ali Talat, cumhurbaşkanlığı seçiminden sonra Kıbrıs konusunda yeni bir inisiyatif başlatması için Birleşmiş Milletler'den BM talepte bulunacağını bildirdi. 
     Talat, seçimlerin hemen ardından, ''Kıbrıs'ı hem kendi içinde, hem AB'yle birleştirecek adımların her iki toplumda da bir an önce atılması için ortaya inisiyatif koyacağını'' kaydetti. 
     Talat ve Rum ana muhalefet partisi Demokratik Seferberlik Partisi'nin DİSİ Başkanı Nikos Anastasiadis başkanlığındaki CTP-DİSİ heyetleri arasındaki görüşme sona erdi. 
     Toplantıdan sonra açıklama yapan Talat ve Anastasiadis, toplantının iyi ve verimli geçtiğini, iki partinin de Annan planı temelinde çözüme ulaşılması, adanın yeninden birleştirilmesi ve Kıbrıs'ın bir barış adası olması yönünde kararlı olduğunu bildirdi. İki parti komitelerinin görüşmelere devam edeceği belirtildi. 
     Güven artırma konusundaki yaklaşımlarının süreceğini ifade eden Talat, iki toplum arasındaki ilişkilerin geliştirilmesi için çalışacaklarını söyledi. 
     Talat, bir gazetecinin, ''seçimlerden sonra BM'nin de ciddi bir inisiyatif ortaya koyacağını düşünüyor musunuz'' sorusuna karşılık ''Evet, zaten BM'den bu inisiyatifi ben de ayrıca talep edeceğim'' dedi. 
     DİSİ Başkanı Anastasiadis de, her iki toplumun liderliğini, çözüm yolunda ve adanın yeniden birleşmesi için ellerinden geldiğince destekleyeceklerini söyledi. 
     Çözüm yolunda Rum yönetimi lideri Tasos Papadopulos'u da cesaretlendirmeye çalışacaklarını belirten DİSİ Başkanı, ''Talat'ın seçim ardından ortaya koyacağı inisiyatife de aynı desteği vereceklerini'' bildirdi. 
     Anastasiadis, hedeflere ulaşmak için işbirliği gerektiğini ifade ederek, ''ortak bir diyalog yolu bulduklarını ve adayı yeniden birleştirmeyi tartıştıklarını'' söyledi. 
     Yeni bir dönem içinde bulunduklarını ifade eden Anastasiadis, ''Bu yeni dönemde Türkiye, Yunanistan ve Kıbrıs'ın barış içinde yaşaması gerektiğini'' kaydetti. 
     Anastasiadis, bir gazetecinin ''cumhurbaşkanlığı seçiminde Talat'ı destekler misiniz'' sorusuna, ''Talat'ın benim desteğime ihtiyacı yok'' karşılığını verdi. 
     
</TEXT>
</DOC>
