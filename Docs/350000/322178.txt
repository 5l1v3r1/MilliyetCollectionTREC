<DOC>
<DOCNO> 322178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko31.html </URL>
<DATE> 2005/03/09/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Güler Bakü-Tiflis-Ceyhan Projesi'nde bir gecikme söz konusu değil 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Bakü-Tiflis-Ceyhan Hampetrol Boru Hattı projesi'nde bir gecikmenin söz konusu olmadığını vurgularken, ''inşallah Haziran sonunda petrolü akıtacağız'' dedi. 
     Bakan Güler, Petrol Sanayi Derneği PETDER tarafından Ankara'da düzenlenen ''Petrol sanayiinde serbest piyasa ve ab uygulamaları'' konulu seminerde bir konuşma yaptı. 
     Büyüklük itibariyle 450 bin kişi ve 30 bin bayiyi kapsayan LPG yasasını çıkarttıklarını ifade eden Güler, petrol, doğalgaz ve elektrik piyasası yasalarını çıkartarak, 40 milyar dolarlık bir büyüklüğe sahip enerji sektörünü EPDK'nın denetimine bıraktıklarını anlattı. 
     Sektörde verimliliği artırmak amacıyla liberalizasyon konusunda tüm adımları atmayı hedeflediklerini kaydeden Bakan Güler, Meclis'te bekleyen Petrol Kanunu ile de, yabancı sermayeyi teşvik ederek petrolde dışa bağımlılığı azaltmayı hedeflediklerini söyledi. 
     Güler, BTC projesiyle boğazı by-pass edecek boru hattı projesinin devreye girmesiyle dünyanın günlük petrol tüketiminin yüzde 5-6'sının Türkiye üzerinden geçeceğini, hem boğazların yükünün azaltılarak çevreye hizmet edileceğini hem de Türkiye'nin stratejik öneminin artacağını belirtti. 
     
     YİD SORUNU 
     Bakan Güler bu arada, Yap-işlet-devret YİD projeleriyle ilgili DDK, Sayıştay ve bakanlık teftiş kurumlarının raporları olduğunu, farklı yöntemler arasında bir çözüme ulaşmak için son bir değerlendirme yaptıklarını vurguladı. 
     Güler, sorunu hukuk çerçevesinde ve karşılıklı uzlaşmayla çözmek istediklerini, ilgili bakanlarla görüşerek, 1 hafta 10 gün içinde gelinen noktayı daha net ve kesin şekilde açıklayabileceğini bildirdi. 
     
     MÜSTEŞAR DEMİRBİLEK 
     Enerji ve Tabii Kaynaklar Bakanlığı Müsteşarı Sami Demirbilek de konuşmasında, petrol piyasası yasasından önce mevzuatta yetersizlik bulunduğunu, kuralsızlıklar sonucu haksız rekabetin yaşandığını anlattı. 
     Eskiden en fazla sıkıntısı yaşanan konulardan birinin, yasaya dayanmadığından uygulanamayan yaptırımlar olduğunu vurgulayan Demirbilek, yeni yasal düzenlemeyle gerekli yaptırım ve cezaların yasada yer aldığını, kuralsızlık ve haksız rekabetle yaşayan korsan yatırımcıların önünün kapatıldığını, kamu müdahalesinin sıfırlandığını kaydetti. 
     
</TEXT>
</DOC>
