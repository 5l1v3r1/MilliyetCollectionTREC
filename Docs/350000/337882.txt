<DOC>
<DOCNO> 337882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sontur43.html </URL>
<DATE> 2005/04/28/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Bülent Şemiler Benden sonra Engin Civan'ın olayları bunlar 
</HEADLINE>
<TEXT>

     Emlak Bankası eski Genel Müdürü Bülent Şemiler'in, daha önce beraat ettiği ve Yargıtay'ca usul yönünden bozulan davaya ilişkin görüşleri alındı. 
     İstanbul 5. Ağır Ceza Mahkemesi'ne avukatı Turan Kurtuluş ile gelen Şemiler, yurtdışında yaşadığı için duruşma gününü beklemeden ifade vermek istediğini bildirdi. 
     Bunun üzerine açılan celsede kimlik tespiti yapılan Şemiler, finans alanında çalıştığını ve Boston'da yaşadığını söyledi. 
     Mahkeme Heyeti Başkanı Ertuğrul Tokalakoğlu, Şemiler'e, Adatepe Uydu Kent Projesi'ne ilişkin hakkında dava açıldığını, mahkemenin kararının da usuli bir işlemin eksikliği nedeniyle Yargıtay 5. Ceza Dairesi'nce bozulduğunu hatırlattı. 
     Bunun üzerine Yargıtay'ın bozma kararına uyulmasını istediğini belirten Şemiler, iddianamedeki suç tarihinde Emlak Bankası'nda görevli olmadığını söyledi. 
     Şemiler, ''Neyle suçlandığımı da bilmiyorum. Avukatım gelmemi istedi. Ben de bunun üzerine geldim'' dedi. 
     Duruşma, Bülent Şemiler'in beyanının alınmasından sonra daha önce verilen tarihe bırakıldı. 
     BASIN MENSUPLARININ SORULARI Duruşma çıkışında basın mensuplarının sorularını cevaplandıran Şemiler, bankadan 1989 yılında ayrıldığını, söz konusu olayların ise daha sonra geliştiğini söyledi. 
     Yargılama sürecinde burada bulunmadığını, ancak kendisi hakkında beraat kararı verildiğini belirten Şemiler, ''Bir adam 18 sene sonra beraat ediyorsa ve 18 sene boyunca şaibe altında kalıyorsa, gazeteci olarak bunu siz yorumlayın'' dedi. 
     ''Benden sonra Engin Civan'ın olayları bunlar'' diye konuşan Şemiler, bundan sonra Türkiye'de iş yapmayacağını belirtti. 
     Bir gazetecinin ''hükümeti nasıl bulduğu''na ilişkin sorusunu cevaplandırmak istemeyen Şemiler, ''Özal'dan dolayı bütün bunlar başıma geldi. Siyasetten dolayı...'' diye konuştu. 
     Şemiler, Özal döneminin ekonomik açıdan Türkiye'nin en iyi dönemi olduğunu sözlerine ekledi. 
     Dava konusu projenin Ataköy olduğunu belirten Şemiler, şöyle konuştu 
     ''İşin özetini söyleyeyim. Orası gecekondularla kaplı, kimseye ait olmayan, silahlı adamlar tarafından idare edilen bir yerdi. Biz burnumuzu soktuk. Temizledik herkesi, aldık orayı... Devlete koca bir Ataşehir yaptık. Buradan kar elde edildi. Ödüller aldık. İşte Türkiye'de iş yaparsan böyle adını oraya buraya bulaştırırlar. 18 sene sonra da beraat edersin.'' Şemiler'in avukatı Turan Kurtuluş da davanın önce Şişli 2. Asliye Ceza Mahkemesi'nde ''emniyeti suiistimal'' suçundan açıldığını, burada sanıkların beraatine karar verildiğini, ancak Yargıtay'ın suçun ''zimmet'' olabileceği gerekçesiyle beraat kararını bozduğunu anlattı. 
     Bunun üzerine davanın İstanbul 5. Ağır Ceza Mahkemesi'nde görüldüğünü, yine sanıklar hakkında beraat kararı verildiğini, bu kez de usuli bir işlem nedeniyle davanın bozulduğunu belirten avukat Kurtuluş, bu usuli işlem tamamlandıktan sonra davanın diğer sanıkları hakkında verilen beraat kararının Yargıtay'ca onandığını kaydetti. 
     Kurtuluş, müvekkilinin yurtdışında yaşaması nedeniyle Yargıtay kararına karşı diyeceği sorulamadığından dosyasının ayrıldığını bildirdi. 
     
</TEXT>
</DOC>
