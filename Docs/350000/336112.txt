<DOC>
<DOCNO> 336112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/spor/spo12.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk yarı aldatmasın 
</HEADLINE>
<TEXT>


UEFA sıralamasının ilk 11 basamağında yer alan top-class ligler içinde bu sezon, karşılaşmaların ikinci devrelerinde sonucun en fazla değiştiği şampiyona Türkiye 1. Süper Ligi oldu 

UĞUR MELEKE 


Süper Lig'de ilk 28 haftada oynanan 252 müsabakanın 116'sında maçın neticesi, ilk yarı sonucundan farklı oldu. Yani bu sezon maçların yaklaşık yüzde 46'sında, ya ilk yarı önde olan taraf galibiyetini koruyamadı, ya da ilk yarı dengeli giden mücadelede maç sonunda eşitlik bozulmuştu. 
Bu alanda Türkiye 1. Süper Ligi'ni az farklarla İngiltere Premier Ligi ve İtalya Serie A izliyorlar. İkinci yarılarda ilk devre sonundaki neticenin en az değiştiği ligse Yunanistan. Ethniki Ligi'nde her 10 maçın 7'sinde ilk yarı sonundaki puan dağılımı maç sonunda da aynı kalmış. 

Fransa'da 0 0'a dikkat 
Hem ilk yarının hem de ikinci yarının berabere bittiği maçlar göz önüne alındığında bu alanda da Süper Lig en sonlarda yer alıyor. Maçların sadece yüzde 10,61'i 0 0 ilk yarı ikinci yarı biten İskoçya Premier Ligi'ni yüzde 11,51'le Süper Lig izliyor. Hem ilk, hem de ikinci yarının en çok berabere bittiği klasmanlar Fransa Ligue 1 ve Yunanistan Ethniki Katigoria. 
İlk yarı ikinci yarı sonucu 0 0'ın en çok görüldüğü Fransa ve Yunanistan, golsüz maçlarının çokluğu ile de dikkat çekiyor. Fransa Ligue 1'de bugüne kadar oynanan 328 maçın 47'si golsüz neticelenmiş. Yüzde 14,33'le bu alanda lider olan Ligue 1'i yüzde 11,57 ile yine Yunanistan Ligi izliyor. Seyircilerin en az golsüz maç izlediği liglerse 4,55'le İskoçya ve yüzde 4,98'le Almanya. 
Taraftarların en az golsüz maç izlediği İskoçya ve Almanya ligleri aynı zamanda ilk yarı sonucunun ev sahibi takım lehine en fazla bittiği ligler olarak dikkat çekiyor. Yaklaşık her 10 maçın 4'ünde ilk yarı sonucunda saha avantajına sahip takımın soyunma odasında skor avantajıyla gittiği bu iki şampiyonayı, Portekiz ve İspanya ligleri izliyor. 
İngiltere Premier Ligi ise yüzde 31,04'le ev sahibi takımlarının ilk yarıyı en az galip kapadığı şampiyona. Çünkü Premier Lig'de maçların neredeyse yarısında 48,66 ilk yarılarda denge bozulmuyor. Bu alanda Premier Lig'i geçen tek lig, ilk yarıların yüzde 51,52 oranında berabere bittiği Fransa Ligue 1. 

Konuksever Hollanda 
Yine Fransa'da 6 maçta sadece 1 kez ilk yarıları deplasman takımları galip kapayabiliyor. Oysa Hollanda Casino Eredivisie'de neredeyse her üç müsabakanın birinde soyunma odasına misafir ekipler avantajlı gidiyorlar. 


</TEXT>
</DOC>
