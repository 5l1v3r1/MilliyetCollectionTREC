<DOC>
<DOCNO> 306757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonsiy05.html </URL>
<DATE> 2005/01/15/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
CHP Genel Başkan adayı Korkmaz, çalışmalarını başlattı... 
</HEADLINE>
<TEXT>

     Cumhuriyet Halk Partisi CHP Genel Başkan adayı Ahmet Korkmaz, çalışmalarını Irak sınırındaki Çukurca İlçesi'nden başlattı. 
     CHP Hakkari İl Başkan Yardımcısı Ahmet Korkmaz, 29 Ocak'ta yapılacak kurultay öncesi genel başkanlığa aday olduğunu açıkladıktan sonra çalışmalarına başladı. 
     Korkmaz, Irak sınırındaki Çukurca İlçesi'nde İlçe Belediye Başkanı Yaşar Turan ve CHP İlçe Başkanı Mehmet Tunç'u ziyaret etti, vatandaşlarla bir araya gelerek, esnafın sıkıntılarını dinledi. 
     İlçedeki evleri de tek tek gezerek, Baykal ve Sarıgül'le giriştiği başkanlık yarışında vatandaşlardan dua etmelerini isteyen Korkmaz, maddi durumu iyi olmayan ailelere gıda yardımında bulundu. 
     Genel başkan adayı Korkmaz, Hakkari'den çıkan ve kamuoyu tarafından fazla tanınmayan bir aday olduğunu, ancak kurultayda kazanacak tarafın kendisi olacağını iddia ederek, ''Şu anda partide bir parçalanma süreci yaşanmaktadır. Deniz Baykal veya Mustafa Sarıgül'ün seçilmesi halinde bu parçalanma devam edecektir. 29 Ocak'ta yapılacak kurultayda genel başkan olarak seçilmem hem parçalanmayı önleyecek hem de bizim dışımızdaki bütün sol partileri ve sosyal demokratları yeni bir program ve tüzük etrafında birleştirecektir'' dedi. 
     Korkmaz, genel merkez tarafından hazırlanan kurultay gündeminde genel başkanın konuşması dışında aday adaylarının konuşma hakkı olmadığını vurgulayarak, şöyle konuştu 
     ''Oysaki ben Hakkari'den çıkan ve kamuoyunca da fazla tanınmayan bir adayım. Partimizi iktidara taşıyacak düşüncelerimi Türkiye kamuoyu ile paylaşmak istiyorum. Kurultay ile ilgili olarak ilk çalışmamı sınır bölgemiz olan Çukurca da gerçekleştirdim. Halkın sorunlarını dinleyerek kurultaya taşıyacağım. Buradan sonraki durağım Hakkari'nin diğer ilçeleri olacak. Vatandaşlarımızın yardımları ve hayır duaları ile kurultayda aklanacağıma inanıyorum.'' 
     
</TEXT>
</DOC>
