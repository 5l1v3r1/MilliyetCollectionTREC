<DOC>
<DOCNO> 308730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/dunya/adun.html </URL>
<DATE> 2005/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk sözü, 'Ukrayna AB'ye girecek' oldu 
</HEADLINE>
<TEXT>


Yemin ederek cumhurbaşkanlığı görevine resmen başlayan Ukrayna'nın yeni lideri, 'Ukrayna'nın yeri AB'dir. Avrupa halklarıyla aynı medeniyete bağlıyız' dedi 

Cenk Başlamış - Moskova 


Ukrayna'da temmuz ayından bu yana süren seçim kampanyası, sokak gösterileri ve hukuk savaşı sonunda başkanlık koltuğuna oturan muhalefet lideri Viktor Yuşçenko halka Avrupa Birliği AB üyeliğini hedef gösterdi. 
Muhalefetin sembolü olan turuncu renkle süslenen başkent Kiev'de Yuşçenko dün biri parlamentoda, diğeri taraftarlarının önünde iki kez yemin ederek görevine resmen başladı. 60'tan fazla ülkenin temsil edildiği parlamento binasındaki törende Yuşçenko, anayasa ve İncil'e el basarak ant içti. 
ABD Dışişleri Bakanı Colin Powell'ın da katıldığı törende, 7 ülke devlet başkanı düzeyinde temsil edilirken, seçim sürecinde iktidarın adayı Viktor Yanukoviç'i destekleyen Rusya ise Kiev'e Senato Başkanı Sergey Mironov'u gönderdi. Powell, tören öncesi görüştüğü Ukrayna liderine her alanda destek sözü verdi. 

'Avrupa'nın göbeği' 
Asıl renkli tören ise Yuşçenko'yu iktidara taşıyan gösterilerin merkezi "Maydan Nezalejnosti"de Bağımsızlık Meydanı yapıldı. Yarım milyonu aşkın taraftarının "Yuş - çen - ko " tezahüratı altında konuşan yeni lider, AB'ye üyelik perspektifini vurgularken, "Ukrayna'nın yeri AB'dir. Yolumuz birleşik Avrupa'nın gittiği yoldur. Avrupa halklarıyla ortak değerleri paylaşıyoruz, aynı medeniyete bağlıyız. Artık Avrupa'nın kıyısında değil, tam göbeğindeyiz. Çünkü özgür ve bağımsızız" dedi. 
Yaklaşık 6 ay süren seçim mücadelesi sırasında önce iktidarın adayı Yanukoviç galip ilan edilmiş, sandığa hile karıştırıldığını savunan muhalefetin sokağa dökülmesiyle ülke iç çatışmanın eşiğine gelmiş, 26 Aralık'ta tekrarlanan oylamayı Yuşçenko kazanmıştı. Ukrayna lideri ilk dış gezisini bugün Rusya'ya yapacak. 


</TEXT>
</DOC>
