<DOC>
<DOCNO> 341232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonsiy01.html </URL>
<DATE> 2005/05/10/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Öcalan'a karartarak yeniden yargılama 
</HEADLINE>
<TEXT>

     AKP’de AİHM’in 12 Mayıs Perşembe günü vereceği olası karar doğrultusunda yapılan ön hazırlıklara göre Abdullah Öcalan’ın yeniden yargılanmasında yeni TCK’daki basına yönelik "görüntü karartmasından" yararlanmak için yasanın yürürlük tarihi olan 1 Haziran beklenecek. 
     Edinilen bilgilere göre AİHM’in kararına çok kısa bir süre kala AKP yönetimi ve hükümet çevresindeki hazırlıklar hız kazandı. Yapılan değerlendirmelerde AİHM’in yeniden yargılama kararının uygulanması, ancak bunun için acele edilmemesi benimsendi. 
     Buna göre Öcalan’ın yeniden yargılaması için yeni TCK’nın yürürlüğe gireceği 1 Haziran beklenecek. Öcalan, yine 1999’daki gibi İmralı’da yargılanacak, ancak yargılamada yeni TCK hükümleri esas alınacak. 
     Yeni TCK ile birlikte basının görüntü yayınlama yasağından yararlanılarak, Öcalan’a "görüntü karartması" uygulanabilecek. AKP ve hükümet çevrelerinde "görüntü karartmasıyla", Öcalan yargılamasının, bir süredir yükselen bayrak ve toplumsal çatışma olaylarının bir uzantısı olarak değerlendirilmesinin önüne geçilmesinin amaçlandığı belirtildi. Öcalan’ın görüntüleri ve sözlerinin yayımında TCK ile birlikte sağlanacak "karartmanın" bu konudaki tahrik ve provokasyon girişimlerini önleyeceğine de vurgu yapıldı. 
     Bu arada AKP ve hükümet çevrelerinde AİHM’nin kararı ve yeniden yargılama sürecinin ülke gündeminde belirleyici olmaması için de topluma yönelik yeni proje ve açılımlar devreye sokulacak. 
     
</TEXT>
</DOC>
