<DOC>
<DOCNO> 317452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/yasam/yas15.html </URL>
<DATE> 2005/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYA HALİ 
</HEADLINE>
<TEXT>



Kuş gribi küresel salgına dönüşebilir 

DIŞ HABERLER 
Sadece son 2 yılda Vietnam, Tayland ve çevre ülkelerde onlarca kişinin ve milyonlarca kümes hayvanının ölümüne, çok sayıda Asya ülkesinde milyonlarca kümes hayvanının da itlaf edilmesine neden olan kuş gribinin küresel bir salgına dönüşmenin eşiğinde olduğu uyarısı yapıldı. Bu uyarıyı, The New Yorker dergisinde gündeme getiren virüsbilimci Robert Webster, bir salgın patlarsa milyonlarca kişinin ölebileceğini belirtti. Kuş gribi virüsünün, 'doğal bir biyoterörist' gibi hareket ettiğini, salgın durumunda insanların saklanacak yer bulamayacaklarını söyleyen Webster, "Bilinen tüm grip virüslerinden etkili olan kuş gribine karşı, savaşa gidiyor gibi hazırlanmalıyız" dedi. 



Diyetle 225 kilo verdi 

DIŞ HABERLER 
ABD'nin Maine kentinde yaşayan ilkokul öğretmeni Pete Loiselle 40 , egzersiz ve diyetle 2.5 yılda 225 kilo vererek, ameliyatsız en fazla kilo veren kişi oldu. Birkaç yıl önce 1.97'lik boyu ve 346 kiloluk bedeniyle bir devi andıran Loiselle'nin omurgası da kilolarını taşıyamaz hale geldi. Hayatı tehlikeye giren Loiselle, diyetisyenlerin yardımıyla günlük kalori miktarını 10 binden, 2 bin 200'ye indirdi. Loiselle, hamburger, bira gibi en sevdiği yiyecek ve içeceklerden uzak kalmadan rejim yaparak 2.5 yıl boyunca ayda ortalama 7.5 kg verdi. Loiselle'nin kilolarını vermesiyle karnında biriken 3.5 kiloluk sarkmış deri kütlesi de ameliyatla alındı. 



</TEXT>
</DOC>
