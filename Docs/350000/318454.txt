<DOC>
<DOCNO> 318454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/yazar/sazak.html </URL>
<DATE> 2005/02/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP, İnönü, SHP 
</HEADLINE>
<TEXT>


Kurultay sonrası CHP'de beklenen istifalar gerçekleşmeye başladı. İstanbul milletvekili Zülfü Livaneli partideki 'oligarşik' yapılanma karşısında demokratik mücadele yollarının tükendiğini belirterek CHP'den istifasını açıkladı. 
Livaneli, son kurultayda Sarıgül-Baykal yarışından partinin yara almadan, parçalanmadan çıkabilmesi amacıyla 'üçüncü aday' olarak nabız yoklamış ancak gereken desteği bulamamıştı. Adaylık sürecinde kendisini destekleyen İzmir İl Başkanı Alaattin Yüksel'in görevden alınması ise, aralarında Livaneli'nin de yer aldığı 41 milletvekilinin tepkisine yol açmıştı. 
Livaneli dün Kemal Derviş, Fikret Ünlü gibi birlikte hareket ettiği CHP'li muhaliflere bilgi vererek 3 Kasım 2002 seçimlerinde milletvekili seçildiği partisinden ayrıldı. 
Gerekçesi Baykal'ın CHP'sindeki bunalıma işaret ediyordu "Bugünkü CHP, solu ve muhalefeti temsil etmiyor. AKP'ye muhalefet etme görevini yerine getiremiyor. CHP yönetimi, kurucu olan Atatürk'ün hem laik, hem devrimci, hem halkçı, hem çağdaş hem de reformcu çizgisini 21. yüzyıla taşıyamadığı için ülkemizi içinden çıkılması güç bir siyasi kargaşaya sürüklemiş bulunuyor. 
Bu büyük tarihsel ve siyasi kaymayı engelleyebilmek ve CHP'yi özündeki devrimci, reformcu ilkelere tekrar kavuşturabilmek için parti içinde her düzeyde büyük çaba harcadım. 
Partideki muhalif fikir ve kişileri yok etme alışkanlığının bu kurultaydan sonra da bir kıyıma dönüşerek devam ettiğini görmenin üzüntüsü içindeyim. 
Son bir yıl içinde yapılan biri jandarmalı, biri çevik kuvvetli iki kurultayı halkımızın acı duyarak ve ibretle izlediğinin bilincindeyim. Atatürk'ün partisine bu kötülüğü yapanları halk ve tarih bağışlamayacaktır." 
Livaneli'den sonra istifaların arkası gelecek mi 
CHP'den kopmaların devam edeceği anlaşılıyor. Solda yeni partileşme arayışları var. 14 milletvekiline 'kınama' cezası geliyor. 
Kulislerde, grup kuracak sayıda en az 20 milletvekilinin CHP'den ayrılarak SHP'ye geçmeleri yönünde temaslar yapılıyor. Tartışılan öneri şu 
"Murat Karayalçın başkanlıktan ayrılsın, Erdal İnönü bir yıl SHP'nin başına geçsin. Demokrasinin ve solun geleceği adına bunu yapsın, CHP'de Baykal'ın yapmadığı birlikteliği sağlasın." 
Karayalçın, 'İnönü formülü'ne 'evet' diyormuş. Ancak Erdal Bey'in AKP karşısında sol seçenek oluşturma gibi iddialı bir projeye rağmen 'aktif siyaset'e dönmeye ikna edilmesi hayli güç gözüküyor. 
Livaneli partiden ayrılarak bir 'işaret fişeği' yaktı, arkası gelecek mi, göreceğiz. 



</TEXT>
</DOC>
