<DOC>
<DOCNO> 323693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonsiy04.html </URL>
<DATE> 2005/03/14/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Öğrenci affı yasası yarın Meclis'te 
</HEADLINE>
<TEXT>

     TBMM Genel Kurulu, bu hafta da yoğun bir çalışma temposu içinde olacak. Cumhurbaşkanı Ahmet Necdet Sezer'in veto ettiği öğrenci affı yasası yarın Meclis Genel Kurulu'nda görüşülecek. 
     Genel Kurul, yarın Cumhurbaşkanı Sezer'in bir kez daha görüşülmek üzere iade ettiği ve üniversitelerden 29 haziran 2000 tarihinden itibaren her ne sebeple olursa olsun ilişiği kesilen öğrencilere yeni haklar getiren yasayı ele alacak. 
     TBMM Genel Kurulu'nda, çarşamba günü de, görüşmeleri yarım kalan ve kamuoyunda 'torba kanun' olarak bilinen yasa tasarısının görüşmelerine devam edilecek. 
     Aynı gün, TMSF'nin elindeki şirket ve iştiraklerin satışına kolaylık getiren ve yabancıların Türkiye'de televizyon sahibi olmalarına imkan sağlayan yasa teklifi de görüşülecek. Çarşamba günü saat 23.00'e kadar çalışacak Genel Kurul'da, üniversite mezunu 10 bin polis alınmasını öngören yasa tasarısı da ele alınacak. 
     Genel Kurul'da, 17 mart perşembe günü, uluslararası anlaşma ve sözleşmelerin görüşülmesi öngörülüyor. 
     
     Komisyonlar 
     Sporda şiddet, şike ve haksız rekabet iddialarını inceleyen TBMM Araştırma Komisyonu, bu hafta TMSF'nin el koyduğu İstanbulspor'daki teşvik primi iddiası ile ilgili olarak adı geçen futbolcu ve yöneticileri dinleyecek. 
     TBMM Adalet Komisyonu, çocukları koruma kanunu tasarısı ile yeni TCK dışında tutulan kabahatlere, idari para cezası ve idari tedbir uygulanmasını öngören yasa tasarısını ele alacak. Tasarıya göre, dilencilere ve kumar oynayanlara 100 YTL, sarhoş olanlara 50 YTL, kapalı alanlarda sigara içenlere 20 YTL, hayvanlara eziyet edenlere 100 YTL ceza verilecek. 
     
     TCK değişikliği 
     Adalet Komisyonu'nda, AK Parti Konya Milletvekili Kerim Özkul'un, yeni Türk Ceza Kanunu'nda TCK bazı değişiklikler öngören yasa teklifi de ele alınacak. Teklifte, TCK'nın 62'nci maddesinde yer alan ceza indirimleri oranlarının eski TCK'daki gibi 'altıda bir' olarak uygulanması öngörülüyor. 
     TBMM Milli Eğitim, Kültür, Gençlik ve Spor Komisyonu, çarşamba günü, Sendikalar Kanunu ile Kentsel Dönüşüm ve Gelişim Kanunu tasarılarını tali komisyon sıfatıyla görüşecek. TBMM Bayındırlık, İmar, Ulaştırma ve Turizm Komisyonu, 17 mart perşembe günü, Harita Kadastro Mühendislik Bürolarının kuruluşuyla ilgili kanun tasarısını ele alacak. 
     
</TEXT>
</DOC>
