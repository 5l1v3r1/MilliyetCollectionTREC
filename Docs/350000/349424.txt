<DOC>
<DOCNO> 349424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonspo36.html </URL>
<DATE> 2005/06/06/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
2012 yaz olimpiyat oyunları aday kentler yarışında Paris 1 adım öne geçti 
</HEADLINE>
<TEXT>

     Yaz olimpiyat oyunlarını 2012 yılında düzenlemek için aday olan 5 kent arasındaki yarış iyice hız kazandı. 
     2012 yılında düzenlenecek olimpiyat oyunları için aday olan Fransa'nın başkenti Paris, İngiltere'nin başkenti Londra, İspanya'nın başkenti Madrid, Rusya'nın başkenti Moskova ve ABD'nin New York kenti, olimpiyatları düzenleyecek kentin belirlenmesi için 1 ay sonra Singapur'da yapılacak IOC toplantısından önce son çalışmalarını yapıyor. 
     Uluslararası Olimpiyat Komitesi IOC tarafından bugün yayınlanan ve şehirler açısından çok büyük anlam ifade eden 123 sayfalık teknik raporda, Fransa'nın başkenti Paris'in adaylık için daha şanslı olduğu ortaya çıktı. 
     Sıralama yapmadan aday kentler arasındaki teknik imkanları, olimpiyat statlarını, olimpiyat köylerini, ulaştırma, güvenlik, halk ve hükümet desteği gibi konuları ele alan ve eksiklikleri sayan teknik raporda Paris, olimpiyatlara en hazır kent olarak gösterildi. 
     Londra, Madrid ve New York'un da olumlu not aldığı teknik raporda, Rusya'nın başkenti Moskova'ya yönelik eleştiriler dikkat çekti. 
     Teknik rapor şehirlerle ilgili herhangi bir sıralama yapmamasına karşın, 6 Temmuz'da 117 delegenin katılımıyla yapılacak IOC toplantısında katılımcılara sunulacak ve kent seçiminde delegelere yardımcı olacak. 
     
</TEXT>
</DOC>
