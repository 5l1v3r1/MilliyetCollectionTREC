<DOC>
<DOCNO> 322517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/soneko18.html </URL>
<DATE> 2005/03/10/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
JCR, Türkiye'nin kredi notunu yükseltti... 
</HEADLINE>
<TEXT>

     Japon kredi derecelendirme kuruluşu JCR, Türkiye'nin kredi notunu B 'dan BB - 'ye yükseltti. 
     Not artırımı Türkiye'nin tahvilleri ve yerel para birimi cinsinden uzun vadeli borç notunu kapsıyor. 
     JCR tarafından yapılan açıklamada, kredi notunun yükseltilmesinin, mevcut Hükümetin Parlamento'daki çoğunluğunun da etkisiyle sağladığı siyasi istikrar ile ''AB'den müzakere tarihinin alınması, IMF ile Stand by anlaşmasının imzalanacak olması ve yapısal reformlar ile makro ekonomik istikrarda elde edilen ilerlemeden'' kaynaklandığı vurgulandı. 
     
     YAPISAL REFORMLAR GÜVENİ GÜÇLENDİRİYOR 

     Japon kredi derecelendirme kuruluşu JCR, Türkiye'nin yeni Stand by çerçevesindeki ve AB tarafından istenen yapısal reformları gerçekleştirmesinin, ''iç ve dış piyasalardaki güveni güçlendirmeye devam edeceğini'' bildirdi. 
     JCR tarafından yapılan açıklamada, kredi notu B 'dan BB - 'ye yükseltilirken, nota dönük görünümün ''pozitif'' olarak kalmaya devam ettiği belirtildi. 
     Açıklamada, Türkiye'nin yeni Standby çerçevesindeki ve AB tarafından istenen yapısal reformları gerçekleştirmesinin, ''iç ve dış piyasalardaki güveni güçlendirmeye devam edeceği, özel tüketim ve yatırımların artacağı, enflasyon ile reel faiz oranlarının ise düşeceği, bu süreçte ayrıca Doğrudan Yabancı Sermaye girişinin de artış göstereceği'' bildirildi. 
     Açıklamada, IMF ile yeni Stand-by anlaşmasının, yapısal reformların tamamlanmasını beklediği, ancak Hükümetin bu anlaşmayı sonuçlandıracak yasal düzenlemeleri çıkartmasının beklendiği kaydedildi. 
     
     SİYASİ GELİŞMELER VE EKONONİK KIRILGANLIKLAR... 

     JCR, AB sürecindeki Kıbrıs sorunu ile Irak'taki gelişmelerin izlenecek başlıca siyasi gelişmeler olduğunu vurgularken, Irak'taki gelişmelerin Türkiye'nin etkisinin yakından izleneceğini ifade edildi. Bu arada kısmi iyileşmeye rağmen, dış borç yükü ve mali pozisyondaki zayıflığın devam ettiği de belirtildi. 
     JCR son olarak 2004 Mart'ında, Türkiye'nin B olan kredi notunu teyit ederken, görünümü de ''pozitife'' çevirmişti. 
     Türkiye'nin, Japon borçlanma piyasasında, 16 Şubat 2006 vadeli 10 milyar yen tutarında euroyen cinsinden tahvili bulunuyor. 
     
</TEXT>
</DOC>
