<DOC>
<DOCNO> 321095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sontur34.html </URL>
<DATE> 2005/03/05/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Kaya "AK Parti, dış ilişkilerde bütün zeminleri ortadan kaldırmıştır" 
</HEADLINE>
<TEXT>

     Milliyetçi Hareket Partisi MHP Genel Başkan Yardımcısı Atila Kaya, ''AK Parti Hükümeti'nin, AB ile ilişkiler sürecinde teslimiyetçi ve işbirlikçi anlayışa sahip olmasından dolayı, dış ilişkilerde yürütülmesi gereken sağlıklı bütün zeminleri ortadan kaldırmıştır'' dedi. 
     Kaya, başkanlık divanı üyelerinin katılımıyla Tekirdağ'da düzenlenen Genişletilmiş İl Toplantısı'nda, Hükümet'in 17 Aralık'a kadar gelen süreçte teslimiyetçi tavrıyla, Kıbrıs Rum Kesimi'nin AB'ye üyeliğini kolaylaştırdığını ileri sürdü. 
     Hükümetin Kıbrıs'taki Türk varlığını tehlikeye düşürecek bir yaklaşımı benimsediğini savunan Kaya, milli duyarlılık sahiplerinin uyarılarını dikkate almadan, Kıbrıs'ı Avrupa Birliği ile pazarlık meselesi haline getirdiğini söyledi. 
     AK Parti'nin yolsuzlukla mücadele vaadiyle işbaşına geldiğini savunan Kaya, parti programında yer almasına karşın milletvekili dokunulmazlıklarının sınırlandırılması konusuna acil eylem planında yer verilmeğini söyledi. Kaya, vatandaştan yolsuzlukla mücadele etmek için oy alan hükümetin, bakanların ve milletvekillerinin yandaşlarına menfaat sağladığını iddia etti. 
     Hükümetinin iktidara geldiği günden itibaren, Türk tarımı ve üreticisi için hiçbir ciddi iyileştirme yapmadığını öne süren Kaya, şunları kaydetti 
     ''AK Parti hükümetinin, AB ile ilişkileri sürecinde teslimiyetçi ve işbirlikçi anlayışa sahip olması, dış ilişkilerde yürütülmesi gereken sağlıklı bütün zeminleri ortadan kaldırmıştır. Kanuna ve hukuka saygılı vatandaşlar cezalandırılmış, devletle geçmişte sürtüşen herkes bu süreçte çıkarılan kanunlarla affedilmiş ve ödüllendirilmiştir. Geniş toplum kesimlerine vatandaşlarımızın huzur ve refahının artırılmasına dönük hiçbir icraat yapılmamıştır. İnsanlar çözüm beklemektedir.'' MHP'nin, Türkiye'nin geleceğini bu teslimiyetçi anlayışa teslim etmeme konusunda kararlı olduğunu belirten Kaya, ''Bu tehlikeli gidişe dur demek ve topyekun bir milli seferberlik başlatmak, Türkiye ve Türk milliyetçileri için kutsal bir görevdir'' dedi. 
     
</TEXT>
</DOC>
