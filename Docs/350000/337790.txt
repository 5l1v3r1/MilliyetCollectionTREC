<DOC>
<DOCNO> 337790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonsiy15.html </URL>
<DATE> 2005/04/28/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Ankara, Irak'ta hükümetin kurulmasından memnun... 
</HEADLINE>
<TEXT>

     Türkiye, Irak'ta hükümet kurma çalışmalarının tamamlanmasını memnuniyetle karşıladı. 
     Dışişleri Bakanlığı'ndan yapılan açıklamada, ''Bağdat'ta bir süredir devam eden Ulusal Geçiş Hükümeti kurma çalışmalarının tamamlanarak, bugün itibariyle seçilmiş bir hükümetin işbaşına gelmiş olması, Irak'ta demokratik bir düzen kurulması doğrultusunda bir adım teşkil etmektedir. Irak'taki siyasi geçiş sürecinde önemli sorumluluklar üstlenecek olan Ulusal Geçiş Hükümeti'ne başarılar diliyoruz'' denildi. 
     Güçlü parlamento desteğine sahip olarak kurulan Ulusal Geçiş Hükümeti'nin pek çok alanda yeni başlangıçlar yapabilme imkanına sahip olduğu belirtilen açıklamada, ''Irak'ta ulusal uzlaşma, yaraları sarma ve Irak halkının ortak geleceğini yaratma zamanı gelmiştir'' ifadesi kullanıldı. 
     Önümüzdeki dönemde Irak anayasasının yazım sürecinin başlayacağına işaret edilirken, şunlar kaydedildi 
     ''Bu sürece Irak halkını oluşturan tüm kesimlerin katılması, ulusal çıkarların ön planda tutulması ve Irak'ın ortak geleceğini ilgilendiren konularda birliktelik ruhu içinde hareket edilmesi hayati önem taşımaktadır. Seçimlerin düzenlenmesine katkıda bulunan BM'nin, anayasa yazımı dahil, siyasi geçiş sürecinin bundan sonraki aşamalarında Güvenlik Konseyi'nin 1546 sayılı kararı doğrultusunda aktif rol oynamasını bekliyoruz.'' Türkiye'nin, önümüzdeki dönemde de Irak'ın istikrara kavuşmasına yardımcı olabilecek adımları destekleyeceği belirtilirken, ''Bu çerçevede, Ulusal Geçiş Hükümeti ve Meclisi'nin yanı sıra Irak'taki tüm kesimlerle işbirliği ve diyaloğumuz gelişmeye devam edecektir'' denildi. 
     
</TEXT>
</DOC>
