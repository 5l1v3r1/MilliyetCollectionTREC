<DOC>
<DOCNO> 334050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sontur14.html </URL>
<DATE> 2005/04/16/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Edremit'te operasyon 
</HEADLINE>
<TEXT>

     Balıkesir'in Edremit ve Burhaniye ilçelerinde, esnaftan baskı ve tehdit yoluyla haraç topladıkları, korsan yazılım programları pazarladıkları iddiasıyla gözaltına alınan 6 kişi, tutuklandı. 
     Alınan bilgiye göre, bir ihbarı değerlendiren Edremit İlçe Emniyet Müdürlüğü Kaçakçılık ve Organize Suçlar Büro Amirliği ekipleri, Akçay Beldesi'nde, ''çıkar amaçlı suç örgütü oluşturarak Edremit ve Burhaniye'de esnaftan baskı ve tehditle haraç topladıkları'' öne sürülen, yerel radyo istasyonu sahibi Abdullah Buldu ile Abdullah Vahap Kapusuz, Mustafa Karakuş, Ahmet Delici, Koray Güvenç ve Sinan Meral'i gözaltına aldı. 
     Zanlıların ev ve iş yerlerinde yapılan aramalarda, bir ruhsatsız tabanca, bir gaz tabancası, 105 mermi ile korsan yazılımların bulunduğu 10 disket ele geçirildi. 
     Sorgulamalarının tamamlanmasının ardından adliyeye sevk edilen zanlılar, nöbetçi mahkeme tarafından tutuklandı. 
     
</TEXT>
</DOC>
