<DOC>
<DOCNO> 347530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonspo16.html </URL>
<DATE> 2005/05/31/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Galatasaray Arif ve Hakan Ünsal ile yollarını ayırdı... 
</HEADLINE>
<TEXT>

     Galatasaray, efsane kadrosunda yer alan tecrübeli futbolcuları Arif ve Hakan Ünsal ile yollarını ayırdı. 
     Kulüp genel direktörü Bülent Tulun, bugün iki futbolcuyla görüşerek, ''Sizlere Galatasaray'a verdiğiniz hizmetlerden dolayı teşekkür ediyoruz'' dedi ve sözleşmelerde bulunan obsiyonların kullanılmayacağını bildirdi. 
     Arif ve Hakan Ünsal'dan sonra milli takım kadrosunda bulunan kaptan Bülent Korkmaz ile de Yunanistan ve Kazaksitan maçlarından sonra görüşülüp teşekkür edilerek yolların ayırılacağı öğrenildi. 
     Galatasaray'dan gönderilen Arif'in kulüpten 200 bin doların üzerinde, Hakan Ünsal'ın da 400 bin dolar alacağının olduğu bildirildi. 
     
     Hasan Şaş ve Ergün ile de ayrılık rüzgarları esiyor 

     Öte yandan Galatasaray, bekleneni veremeyen Hasan Şaş ve Ergün ile de yol ayrımına geldi. Yeni sözleşme önerilecek iki oyuncu, bunu kabul etmemeleri halinde satış listesine konulacak 
     
     Kritik görüşme 

     2002 Dünya Kupası'nda zirveye çıkan, ancak daha sonra bir türlü aynı başarıyı yakalayamayan Hasan Şaş, sakatlık ve istikrarsız görüntüsüyle gözden düşmüştü. Ergün ise, bu sezon beklenen performansının çok uzağında kalmıştı. Yönetim iki oyuncu ile masaya oturup, anlaşma yolu arayacak. Olumsuz bir yanıt alınması halinde Hasan ve Ergün ile ipler kopacak, satıştan alınacak gelirle transfer yapılacak. 
     
     Galatasaray, Özgürcan, Arda ve Mülayim ile sözleşme yeniledi 

     Galatasaray iç transferde genellikle PAF takımında şans tanıdığı Özgürcan Özcan, Arda Turan ve Mülayim Erdem ile sözlesme yeniledi. 
     Sarı-kırmızılı kulüp, sözleşmeleri sona eren bu üç genç futbolcu ile 3 yıllığına anlaşıldığını ve sözleşme imzalandığını açıkladı. 
     
     Aslan atakta 

     Konya'dan Altan ile anlaşan Cim-Bom, Sakarya'dan Fatih ve Ragıp'ın da işini bitirdi, Adnan da bekleniyor Transfere hızlı giren Galatasaray dört koldan çalışmalarını sürdürüyor. İlk etapta Konyaspor'un tecrübeli forveti Altan'la el sıkışan Sarı - Kırmızılılar dün bu futbolcunun menajeri ile Florya'da masaya oturdu ve anlaşma sağlandı. Cim Bom, Sakaryaspor'da forma giyen Fatih Ceylan ve Ragıp'ın da işini bitirdi. İkisinin de bonservis bedeli bulunmuyor. İki futbolcunun kısa süre içinde resmi imza atacağı vurgulandı. Sarı - Kırmızılılar, Denizlispor'un golcüsü Ersen Martin, Samsunsporlu Adnan ve İstanbulsporlu Serhat'ın transferi için de çaba harcıyor. Bu futbolcularla yapılan görüşmelerin olumlu yönde devam ettiği bildirildi. 

     
</TEXT>
</DOC>
