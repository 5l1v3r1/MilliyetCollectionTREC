<DOC>
<DOCNO> 306851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/ekonomi/eko04.html </URL>
<DATE> 2005/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB vergi teşviki istedi 
</HEADLINE>
<TEXT>



Türkiye Odalar ve Borsalar Birliği TOBB 2. Kızılcahamam Yatırım Konferansı sonuç bildirgesini yayımladı. TOBB'dan yapılan açıklamaya göre, raporda yer alan hususlar, ay sonunda yapılması planlanan Yatırım Ortamını İyileştirme Koordinasyon Kurulu toplantısında gündemi oluşturacak. Raporlarda sorunsuz şirketlerin tasfiye süreçlerinin kısaltılması ve kolaylaştırılması, şirket birleşmelerinde şirketlerin aynı neviden olma şartının kaldırılması, özellikli şirketler dışındaki şirketlerin genel kurullarında hükümet komiseri bulundurma şartının kaldırılması önerildi. Ayrıca istihdamın üzerindeki yükleri en aza indirecek ve kayıt dışı istihdamı önleyecek bir dizi tedbirler, istihdam artışı sağlayan yatırımlara genel ve objektif vergisel teşvikler verilmesi, yabancıların çalışma izinlerini düzenleyen kanunun uygulamasından doğan aksaklıklara önlem getirilmesi de istendi. 
Raporlarda, "Kurumlar vergisi oranlarının kademeli olarak azaltılması, 100 milyon euro üzerindeki yatırımlar için etkin vergi teşviklerinin geliştirilmesi, DPT tarafından geliştirilmiş, sosyo ekonomik gelişmişlik kriterleri de dikkate alınarak sektörel ve bölgesel parametrelere ağırlık veren yatay genel teşvik sistemi geliştirilmeli" denildi. 


</TEXT>
</DOC>
