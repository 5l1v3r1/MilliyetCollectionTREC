<DOC>
<DOCNO> 339530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/soneko23.html </URL>
<DATE> 2005/05/04/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Prof.Dr. Ünsal Yatırım araçlarının reel getirileri çok yüksek 
</HEADLINE>
<TEXT>

     Ankara Üniversitesi Siyasal Bilgiler Fakültesi İktisat Bölümü Öğretim Üyesi Prof. Dr. Erdal Ünsal, Türkiye’de yatırım araçlarının reel getirilerinin çok yüksek olduğunu belirterek, "FED, 0.25 değil, O.50 puanlık bir faiz artırımı yapsa bile, bu ciddi bir sıcak para transferine neden olmaz" dedi. 
     ABD Merkez Bankası FED’in dolar gösterge faizinde dünkü çeyrek puanlık artırımını değerlendiren Ünsal, FED’in faiz artırımının, fonların gelişmekte olan ülkelerden ABD’ye doğru transferini teşvik niteliği taşıdığını söyledi. 
     Ancak, Türkiye açısından bakıldığında, 0.25 puanlık bir faiz artırımının dışarıya ciddi bir sermaye transferine yol açmayacağını ifade eden Ünsal, "Şimdi ya da FED’in önümüzdeki dönemde yapacağı faiz artırımlarının bizi olumsuz bir şekilde etkileyeceğini düşünmemek gerekir" dedi. 
     Türkiye-AB ilişkileri konusunda piyasanın endişe duyması, Türkiye’de beklenmedik iç siyasi gelişmeler olması veya Türkiye-IMF ilişkilerinin ciddi bir şekilde olumsuzlaşması halinde meydana gelebilecek gelişmelerin Türkiye ekonomisini ve dolayısıyla piyasaları etkileyeceğini anlatan Ünsal, "Bizden dışarıya fon akışına yol açabilecek asıl unsurlar, politik cephede ortaya çıkabilecek gelişmelerdir" diye konuştu. 
     
     "YATIRIMCI TÜRKİYE’DE DAHA ÇOK KAZANIYOR" 
     Yabancı yatırımcıların yatırımda bulunurken, yüksek getiriyi tercih ettiğini belirten Ünsal, şunları kaydetti 
     "Bu fonlar bir ülkeye, o ülke ABD veya Türkiye olduğu için gelmiyor. Mutlaka bir güvenlik güdüsü var ama risk primi denilen şey zaten mevcut getiriye yansımış durumda. Türkiye’de reel getiri oldukça yüksek. Yatırımcılar açısında Türkiye’deki getiri daha lehlerine. 
     Diyelim ki ABD’de 10 senede kazanacağı getiri, burada 2 senede kazanılıyor, bu da yabancı sermayenin daha lehine. Bu yüzden FED, 0.25 Değil, 0.50 puanlık bir faiz artırımı yapsa bile, bu ciddi bir 
     sıcak para transferine neden olmaz." 
     
     "BALAYI DÖNEMİ BİTEBİLİR" 
     FED’in faiz artırımı ile döviz kurlarının da birebir etkileşim içinde olmadığını belirten Ünsal, kurun olması gereken seviyenin çok altında olduğuna işaret ederek, bunun arkasında yatan nedeni, Türkiye’ye giren sıcak para, kaynağı belirsiz para ve yabancılara satılan mülklerden dolayı gelen yabancı sermayeye bağladı. 
     Türkiye’nin ödemeler dengesinde önemli bir açık olduğunu, ancak öbür tarafta ciddi sermaye girişi bulunduğunu ifade eden Ünsal, bunun vaziyeti "iyi-kötü idare ettiğini" söyledi. 
     Kurun şu andaki seviyesinin sürdürülebilir olmadığını savunan Ünsal, şu değerlendirmede bulundu 
     "Türkiye’de bu balayı dönemi böyle sürerse, TL aşırı değerliliğini sürdürürse, cari hesap dengesi açığı giderek artarsa, bunun sonucu Türkiye daha fazla borçlanmak zorunda kalırsa, bir tarihte ama 3 sene sonra ama 5 sene sonra, Türkiye’yi yönetenler de Arjantin’i yönetenler gibi biz bu dış borçları ödeyemiyoruz demek noktasına gelebilirler. 
     İhracatçıların şikayetleri hesaba katıldığında ciddi bir kırılma noktası çıkacak. İhracat, mevcut büyüme hızıyla yüzde artışını sürdüremeyecek bunun sinyallerini TİM’in açıkladığı Nisan ayı ihracat artışı gösteriyor. Dolayısıyla kısa veya orta vadede olmasa da bu balayı bitebilir" Ünsal, kur, enflasyon ve faiz üçgeninin iyi değerlendirilmesi gerektiğini vurgulayarak "mevcut iktisat politikalarında ince ayara ihtiyacı var" dedi. 
     
</TEXT>
</DOC>
