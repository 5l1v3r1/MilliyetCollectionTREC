<DOC>
<DOCNO> 310546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sonspo10.html </URL>
<DATE> 2005/01/29/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Hido 31 sayı atarak rekorunu tekrarladı, Memo double-double yaptı 
</HEADLINE>
<TEXT>

     ABD Profesyonel Basketbol Ligi'ne NBA , TSİ bu sabaha karşı yapılan 12 maçla devam edildi. 
     Hidayet Türkoğlu'nun sezon başında transfer olduğu Orlando Magic, sahasında Washington Wizards'ı 108-101 yenerken, Hidayet, ortaya koyduğu oyunla göz doldurdu. 
     Hidayet, yedekler arasında başladığı maçta 28 dakika forma giyerken, 2002 yılında Denver maçında attığı 31 sayıyı tekrarlayarak, ikinci kez NBA kariyerinin en yüksek rakamına ulaştı. 
     Maç boyunca 5 ribaunt, 2 asist ve 1 top çalmayla oynayan Hidayet, 2 sayılık atışlarda 11'de 7, 3 sayılık atışlarda 7'de 5 ve serbest atışlarda 2'de 2 isabet bularak takımını galibiyete taşıdı. 
     Magic'te 22 sayı, 8 ribaunt ve 5 asistlik performans sergileyen Grant Hill'in yanı sıra 12 sayı ve 11 ribauntla double-double yapan Dwight Howard galibiyete katkı sağladı. 
     Washington Wizards'ta ise Gilbert Arenas'ın 30 sayı ve 8 asistlik, Antawn Jamison'un da 28 sayı ve 5 ribauntluk performansları takımları için yeterli olmadı. 
     
     MEHMET OKUR DOUBLE-DOUBLE YAPTI 

     Batı Konferansı Kuzeybatı Grubu'nda son sırada yer alan Mehmet Okur'un takımı Utah Jazz, deplasmanda Minnesota Timberwolves'a 93-91 yenildi. 
     Ligde çıktığı 44 maçtan 29'unu kaybeden Jazz'da Mehmet Okur, 11 sayı, 10 ribaunt, 5 asist ve 2 blokla double-double yapmasına rağmen takımına galibiyeti getiremedi. 
     Maçta 34 dakika forma şansı bulan Okur, 2 sayılık atışlarda 7'de 4, serbest atışlarda ise 3'te 3 isabet yakaladı. 
     Jazz'da Raul Lopez ve Andrei Kirilenko'nun 14'er sayısı takımlarına galibiyeti getirmedi. 
     Minnesota Timberwolves'ta 25 sayı ve 14 ribauntla takımının en skorer oyuncusu olan geçen yılın en değerli oyuncusu MVP Kevin Garnett ile birlikte rakip potaya 16 sayı atan Sam Cassell takımını galibiyete taşıdı. 
     
     İBRAHİM'SİZ SUPERSONICS 88-85 GALİP 

     Batı Konferansı Kuzeybatı Grubu'nun ve ligin en güçlü takımlarından Seattle Supersonics, deplasmanda Golden State Warriors'u 88-85 yenmeyi başardı. 
     İbrahim Kutluay'ın forma şansı bulamadığı maçta Supersonics'ten Ray Allen 26 sayı ve 5 ribaunla, Rashard Lewis ise 24 sayı ve 4 ribauntla maçı tamamlayarak, takımının galibiyetinde etkili oldu. 
     Golden State Warriors'ta Calbert Cheaney'nin 21 ve Jason Richardson'un 20 sayılık çabaları yenilgiyi engelleyemedi. 
     
     Ligde diğer maçlarda alınan sonuçlar şöyle 

     New York Knicks-Cleveland Cavaliers 99-96. 
     Charlotte Bobcats-Toronto Raptors 101-94. 
     Phoenix Suns-Boston Celtics 128-119. 
     Miami Heat-Atlanta Hawks 106-96. 
     New Orleans Hornets-Philadelphia 76'ers 99-95. 
     Denver Nuggets-Milwaukee Bucks 106-100. 
     Sacramento Kings-Houston Rockets 117-111. 
     Portland Trail Blazers-Los Angeles Clippers 90-86. 
     New Jersey Nets-Los Angeles Lakers 109-103. 

     
</TEXT>
</DOC>
