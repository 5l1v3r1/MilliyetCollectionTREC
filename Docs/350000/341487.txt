<DOC>
<DOCNO> 341487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun33.html </URL>
<DATE> 2005/05/11/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Kuzey Kore, bir reaktörden nükleer yakıt çubuklarını söktü... 
</HEADLINE>
<TEXT>

     Kuzey Kore, Yongbyon’daki nükleer tesiste bulunan bir reaktörden nükleer yakıt çubuklarını söktüğünü bildirdi. 
     Dışişleri Bakanlığı’ndan bir yetkili, resmi KCNA ajansına yaptığı açıklamada, kısa sürede 5 megawattlık nükleer santralden, 8 bin nükleer yakıt çubuğunu sökme işlemini başarıyla tamamladıklarını söyledi. 
     Sözcü, savunma amaçlı nükleer silah geliştirmek için gerekenleri yapmayı sürdüreceklerini de kaydetti. 
     Nükleer reaktörden sökülen nükleer yakıt çubukları, nükleer silah yapımında gerekli plütonyumun sağlanması için tekrar işlenebilir özelliğe sahip. 
     ABD’nin, bir süre önce çekilen uydu fotoğrafları sayesinde Kuzey Kore’nin bir nükleer deneme hazırlığı içinde olduğundan kuşkulandığı bildirilmiş, Kuzey Kore ise kısa süre içinde yeraltı nükleer denemesi yapabileceği konusundaki spekülasyonun "Amerikan yaygarası" olduğunu öne sürmüştü. 
     
     GÜNEY KORE DERİN ENDİŞE DUYUYORUZ 
     Güney Kore, Kuzey Kore’nin, Yongbyon’daki nükleer tesiste bulunan bir reaktörden nükleer yakıt çubuklarını söktüğünü açıklamasından derin endişe duyduğunu belirtti. 
     Kuzey Kore’ye, nükleer görüşmelere zarar verebilecek hareketlerden kaçınması çağrısında bulunan Güney Kore, Pyongyang yönetiminin çok taraflı görüşmelere dönmesini istedi. 
     Güney Kore Dışişleri Bakanlığı’ndan yapılan açıklamada, Kuzey Kore’nin davranışının, Kore yarımadasında nükleer silahlanmaya yol açmasından derin endişe duyulduğu ifade edildi. 
     Açıklamada, "6’lı görüşmelere katılan ülkeler, görüşmelerin yeniden başlaması için çaba sarfediyor. Kuzey Kore’nin bu tür çabalara olumsuz etkisi olacak eylemlere son vermesi çağrısında bulunuyoruz" denildi. 
     Öte yandan Çin, Kuzey Kore’nin açıklamasının ardından, nükleer silahlar konusunda 6’lı görüşmelere katılan taraflara itidalli olmaları çağrısında bulundu. 
     Çin Dışişleri Bakanlığı sözcüsü Liu Jiançao, Reuters ajansına yaptığı açıklamada, "Bütün tarafların itidalli davranmasını istiyoruz ve 6’lı görüşmelerin yeniden başlamasına zarar verebilecek bir şey yapmamalarını umuyoruz" dedi. 
     Kuzey Kore Dışişleri Bakanlığı’ndan bir yetkili, resmi KCNA ajansına yaptığı açıklamada, kısa sürede 5 megavatlık nükleer santralden, 8 bin nükleer yakıt çubuğunu söktüğünü belirtmişti. 
     Sözcü, savunma amaçlı nükleer silah geliştirmek için gerekenleri yapmayı sürdüreceklerini de kaydetmişti. 
     Nükleer reaktörden sökülen nükleer yakıt çubukları, nükleer silah yapımında gerekli plütonyumun sağlanması için tekrar işlenebilir özelliğe sahip bulunuyor. 
     
</TEXT>
</DOC>
