<DOC>
<DOCNO> 309100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/yazar/akyol.html </URL>
<DATE> 2005/01/25/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Ankara Üniversitesi cevap veriyor 
</HEADLINE>
<TEXT>


ANKARA Üniversitesi Rektörü Prof. Nusret Aras, resmi tarih numaralı bir 'cevap ve düzeltme' yazısı gönderdi. Araya bayram tatili girdiği için bugün yayımlıyorum. 
Prof. Aras'ın 'cevap ve düzeltme' yazısı aynen şöyle 

"MİLLİYET Gazetesi'nin 8 Ocak 2005 günlü nüshasında yer alan 'Rektör Seçmek' başlıklı yazınızın Üniversitemizi ilgilendiren bölümlerini, alıştığımız Taha Akyol titizliğinden uzak oluşunun üzüntüsü ile okudum. 
Yazınızın bir paragrafında İstanbul Üniversitesi'ni kastederek, 'Neden en köklü üniversitemiz olduğu halde, yeni üniversiteler kadar, hatta Ankara Üniversitesi kadar 'bilimsel yayın' indeksine giremiyor ' anlatımına yer veriyorsunuz. Bu anlatımınızda 'hatta' sözcüğü ile Üniversitemizi 'bilimsel yayın' konusunda diğer üniversitelere göre sözü dahi edilemeyecek bir konumda göstermiş olmanız, yazının yeterli ve gerekli bir inceleme ürünü olmadığını göstermesi açısından önem taşımaktadır. Yazınızın asıl konusu olmamasına karşın, hangi duygu ve düşüncelerle Üniversitemizi küçük düşürücü anlatımlara yer verdiğinizi anlamakta güçlük çekmekteyim. 
Ankara Üniversitesi 'bilimsel yayın' indeksinde, yazınızda yer alan bilgilerinizin aksine Türkiye genelinde toplam yayın sayısında ikinci sırada bulunmaktadır. Hemen belirtelim ki Üniversitemizin hedefleri bunun çok daha ötesindedir. Üniversitemiz, Avrupa Üniversiteler Birliği ile akreditasyon çalışmalarını hızlı bir şekilde yürütmekte, en geç 2008 yılına kadar bu Birliğin onurlu ve saygın bir üyesi olma yolunda önemli adımlar atmaktadır. 
Ülkemizde bulunan üniversiteleri bir sıralama içerisinde gösterirken, sözünü ettiğiniz üniversiteler dışında sanki tüm özel üniversitelerin de Ankara Üniversitesi'nin daha üstünde bir konumda bulunduğu yolundaki anlatımınızın hangi objektif ve bilimsel verilere dayandığını, bu konuda hangi kaynaklardan yararlandığınızı anlamak olası değildir. Kısaca belirtmek gerekirse, değerlendirmeniz akademik ve idari bütün yönleri ile gerçekleri yansıtmamaktadır. Üniversitemizin bugünkü konumu, çalışmaları ve hedefleri doğrultusunda bilgi edinme gereğini duymanız halinde, sizi doğru yönde bilgilendirmek için Rektörlüğümüzce gerekenin yapılacağı kuşkusuzdur. 
Bu açıklamamızın, kişiliğinizden kaynaklanan nedenlerle Basın Kanununun cevap ve düzeltme hakkı tanıyan hükümleri uyarınca değil, mesleki titizliğinizin gereği olarak köşenizde yayınlanmasını rica eder, saygılarımı sunarım." 

CEVABIMI yarın yazacağım. Akademik bir araştırmayı kaynak göstererek, "Bilimsel kalite" açısından belli başlı üniversitelerimizin durumunu da ele alacağım. 
Sayın Aras'a ilgisi için ve meseleyi tekrar ele alma fırsatı verdiğinden dolayı teşekkür ediyorum. 



</TEXT>
</DOC>
