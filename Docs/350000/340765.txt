<DOC>
<DOCNO> 340765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/guncel/agun.html </URL>
<DATE> 2005/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Peker'in 'kırmızı hat' şifresi çözüldü 
</HEADLINE>
<TEXT>


Sedat Peker'in yakınlarına dağıttığı 34 'kırmızı hatlı' telefonun sahipleri arasında, Balkan kardeşler cinayetinden yargılanıp beraat eden Fikret Aydın ve şarkıcı Onur gibi ilginç isimler var 

Lube Ayar - İstanbul 

Çıkar amaçlı suç örgütü lideri olduğu gerekçesiyle tutuklu yargılanan Sedat Peker'in dinlenmeye karşı yakınlarına dağıttığı 'kırmızı hatlı' telefonları kullananların tam listesi ortaya çıkarıldı. Milliyet'in ele geçirdiği 34 kişilik listede, Balkan kardeşler cinayetinden yargılanıp beraat eden Fikret Aydın, Alparslan Türkeş'in koruması Tahsin Pehlivanoğlu, şarkıcı Küçük Onur, Sivasspor Başkanı Mecnun Odyatmaz, MHP Şanlıurfa eski İl Başkanı Feridun Öncel, Varis Bayram Küçük gibi isimler de var. 
'Kelebek Operasyonu' kapsamında İstanbul Organize Suçlar Şube Müdürlüğü'nce hazırlanan ve tamamı '0537' ile başlayan 'Özel hatlar ve kullanıcıları' listesinde dikkat çeken isimler şöyle 
FİKRET AYDIN Listede 'Hacı' lakabıyla tanıtıldı. 11 Mayıs 2001'de Bostancı'daki evlerinde cinayete kurban giden Ebru ve Işık Balkan kardeşlerin ölüm emrini verdiği iddiasıyla tutuklu yargılanırken beraat etti. Balkan kardeşlerin ailesi, başka kişilerin hüküm almasına rağmen Aydın'ın suçlu olduğunda h l ısrarlı. Telefon dinlemeleri sırasında, davanın bitme aşamasında emekliliğini isteyen h kim Nusret İnce'nin, Peker tarafından tatile gönderildiği de ortaya çıkmıştı. ALİ METİN POLAT Sırtına Arapça 'Allah' dövmesi yaptırdığı için bir televizyon kanalına haber olduktan iki gün sonra 6 Mayıs 1997'de öldürülen barmen Oğuz Atak cinayetini işlediği iddiasıyla Hüseyin Ulaş'la birlikte hüküm giymişti. FERİDUN ÖNCEL 'Çıkar amaçlı suç örgütü üyesi' olduğu iddiasıyla Peker'le birlikte yargılanan Öncel, MHP Şanlıurfa eski il başkanı. Yaralama olayına karışınca, Peker tarafından sahte belgelerle kurtarıldığı öne sürüldü. Yaralamanın olduğu sırada Öncel, Alanya'da bir otelde tatildeymiş gibi gösterildi. VARİS BAYRAM KÜÇÜK Ankaralı işadamı. Peker'e en yakın isimler arasında yer alıyor. Aynı zamanda Yargıtay eski Genel Sekreter Yardımcısı Ercan Yalçınkaya'yı Peker'le tanıştıran kişi. TAHSİN PEHLİVANOĞLU MHP'nin merhum lideri Alparslan Türkeş'in yakın koruması olarak tanınıyor. ONUR SARIKAYA Küçük Onur Peker'in 'manevi oğlu' olarak biliniyor. 'Kelebek Operasyonu' kapsamında gözaltına alınıp bırakıldı. OLGUN PEKER Aydın Soyadını bile Peker olarak değiştirdi. Geçen yıl Süper Lig'de düşme hattındaki takımların oynadığı maçlarla ilgili şike konuşmaları yapması polis kayıtlarına geçmişti. AVUKATLAR Peker'in 'kırmızı hatları'nı en çok kullananlar arasında Bülent Kılıç, Turgay Özdoğan, Utku Tekayak, Muhittin Beyaz, Çağatay Özdemir var. KARDEŞLERİ Sedat Peker'le birlikte İstanbul 9. Ağır Ceza Mahkemesi'nde yargılanan ağabeyi Atilla Peker ve Vedat Peker de 'kırmızı hatlılar' arasında. MECNUN ODYAKMAZ Peker'in kız kardeşinin eşi ve Sivasspor Kulübü Başkanı. Çeteye üye olmaktan 4 yıla kadar hapsi isteniyor. AYTÜL YENİBAYRAK Peker'in kız arkadaşı olduğu iddia ediliyor. Yenibayrak'ın kız kardeşi Azra Yenibayrak'ın da özel hatlı telefonu vardı. OĞUZ KORUKIR Organize suç örgütünün lideri olarak yargılanıyor. İsminaz Bozkurt isimli kadının 1 milyon 250 bin Alman markını, aşiret reisi Bedrettin Ekdi'ye kaptırdığını söyleyerek Ferhat Güzel aracılığıyla yardım istemesi üzerine devreye girmişti. Organize Suçlar Şube Müdürlüğü ekipleri, Korukır'ın adamlarını, Ekdi'nin işyerini basmaya giderken yakalamıştı. 

Diğer özel hatlılar 

Peker'le birlikte yargılanan Kutluhan Arslan, Sezai Arslan, Volkan Gezmiş, Atilla Yıldırım, Boğaç Kaan Murathan, Mehmet Kurt, Kazım Alemdağ, Zafer Çolak, İsmet Özbay, Salih Coşkun, İbrahim Genç'in yanı sıra sanık olmayan Murat Öztürk, İlhameddin Akşahin, Mikdat Ekşi, Murat Kaşıbeyaz ve Zafer Salman. 


</TEXT>
</DOC>
