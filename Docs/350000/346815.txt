<DOC>
<DOCNO> 346815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/guncel/agun.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ailece öldüler 
</HEADLINE>
<TEXT>


6 kişilik aile, karın ağrısı şik yetiyle gittikleri hastaneden taburcu olduktan sonra çadırda öldü. Yakınları ailenin ilgisizlik kurbanı olduğunu savunurken otopsiye göre, aile gazdan zehirlendi 

KEMAL ATLAN Eskişehir DHA 

Şanlıurfa'dan, pancar çapa işinde çalışmak için Eskişehir'e gelen Fatma ve Hasan Bilbay çiftiyle 4 çocukları, karın ağrısı şik yetiyle gittikleri hastanede tedavi gördükten sonra döndükleri çadırda öldü. Eskişehir Valisi Kadir Çalışıcı, ailenin, tüpten sızan gazdan zehirlendiğinin belirlendiğini açıklarken, yakınları ise önce soğuk algınlığı, daha sonra da gıda zehirlenmesi teşhisi konulan ailenin ilgisizlik kurbanı olduğunu öne sürdü. 
Alpu ilçesinin Bahçecik köyünde kalan Hasan 23 ve Fatma 26 Bilbay çifti ile çocukları Sibel 5 , Ahmet 3 , Sara 2 ve Emine 1 , önceki gece 23.30 sıralarında rahatsızlandı. 
Alpu Devlet Hastanesi'ne götürülen aile, yaklaşık 4 saat sonra taburcu edildi. Köye 03.30 sıralarında dönen aile kısa süre sonra uykuya daldı. Çadıra dün 07.00 sıralarında giren yakınları, hareketsiz buldukları 6 kişiyi bu kez 40 kilometre uzaklıktaki Eskişehir Devlet Hastanesi'ne kaldırdı. 
Bütün fonksiyonları durmuş olan aile, doktorların tüm çabasına rağmen yaşama döndürülemedi. Doktorlar aileye önce soğuk algınlığı teşhisi koyarken, ölüm nedenlerinin ise gıda zehirlenmesi olabileceğini söylediler. 

'Doğulu olduğumuz için' 
Akşam yemeğinde aile ile birlikte patates haşlaması, bulgur pilavı ve salata yediklerini söyleyen yakınları ise, "Ancak öğle yemeğinde onların ne yediğini bilemiyoruz" dedi. 
Hasan Bilbay'ın amcasının oğlu İsa Bilbay 43 , "Onları Alpu Devlet Hastanesi'ne götürmüştük. Doğulu olduğumuz için doktorlar bizimle ilgilenmedi. Soğuk algınlığı teşhisi koyup ağrı kesici ve ateş düşürücü ilaçları reçeteye yazarak taburcu ettiler. Doktorlar ilgilenseydi, onlar ölmezdi. Konuyu Sağlık Bakanlığı'na ileteceğiz" diye konuştu. 
"Gerekli tedavi yapılmış. Hastalar iğne vurulduktan sonra müşahede altında tutulmuş" diyen İl Sağlık Müdürü Seracettin Çom da, "Gözlem süresinin sonunda hastalar rahatladıklarını söylemişler. Kendi istekleriyle çadıra dönmüşler. Doktorun hastasını bırakması söz konusu olamaz. Kesin teşhis için otopsi sonuçlarını bekliyoruz. Olayda tıbbi yönden ihmal var mı onu da araştırıyoruz. İfadeleri alıyoruz" şeklinde konuştu. 

Otopsi yapıldı 
Doktorun, karın ağrısı şik yetiyle gelen Bilbayları Eskişehir'e sevk etmek istediğini, ancak ailenin çadırına döndüğünü belirten Vali Çalışıcı ise, Osmangazi Üniversitesi Tıp Fakültesi Hastanesi'nde yapılan otopside, ailenin, çadırda bulunan tüpten sızan gazdan zehirlendiğinin belirlendiğini kaydetti. 
Sağlık Bakanlığı da, otopsi sonucunda ailenin, mutfak tüpünün hortumundan sızan gaz nedeniyle öldüğünün tespit edildiğini bildirdi. 


</TEXT>
</DOC>
