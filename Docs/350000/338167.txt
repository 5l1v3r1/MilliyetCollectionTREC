<DOC>
<DOCNO> 338167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonsiy28.html </URL>
<DATE> 2005/04/29/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Bakanlar Bitlis'te hastane açılışında... 
</HEADLINE>
<TEXT>

     Sağlık Bakanı Recep Akdağ ile Bayındırlık ve İskan Bakanı Zeki Ergezen, Bitlis Devlet Hastanesi'nin açılışını yaptılar. 
     Sağlık Bakanı Recep Akdağ, törende yaptığı konuşmada, 2005 yılında kırsala daha etkili ve hızlı hizmet götürülmesine yönelik çalışmalar yaptıklarını belirterek, şunları söyledi 
     ''2005 yılında kırsala hizmet götürmek için gezici sağlık hizmeti birimleri kuracağız. Sağlık hizmetini ertelemek ve geciktirmek olmaz. Bizzat kırsaldaki vatandaşın ayağına gideceğiz. Tabii ki bütün bunlar elimizdeki olanak ve insan kaynaklarıyla gerçekleştirilecek.'' Ülkede bir sağlık sistemi olduğunu ve bu sistemde, yoksul vatandaşlar için yeşil kart temin edildiğini ifade eden Bakan Akdağ, ''Ama gelin görün ki, ülkemizin belli bölgelerinde bu hizmet yıllar boyunca çok geri kalmış'' dedi. 
     Bakan Akdağ, göreve geldiklerinde Doğu Anadolu, Doğu Karadeniz ve Güneydoğu Anadolu Bölgesi'nin belli kesimlerinde sağlık hizmetleri açısından ciddi dengesizliklerle karşılaştıklarını kaydederek, bu durumu ortadan kaldırmaya gayret ettiklerini, sözleşmeli personel kanunu çıkardıklarını ve bu kapsamda Bitlis'e yaklaşık 300 yeni sağlık personeli atadıklarını dile getirdi. 
     Bitlis Devlet Hastanesi'nin yapımına 1995 yılında başlandığını ifade eden Bakan Akdağ, şunları söyledi 
     ''2005 yılı fiyatlarıyla 11 trilyon liraya hastaneyi mal ettik. Bu bedelin yaklaşık olarak yüzde 60'ı hükümetimizin 2 yıllık icraatı döneminde buraya aktarılmıştır. Yani 8 yıl içinde yüzde 40'ı bitirilen bu hastanenin, yüzde 60'lık bölümünü biz 2 yıl içinde bitirdik.'' Hedeflerinin her ilçede 24 saat açık, acil hasta kabul eden bir sağlık birimi kurmak olduğunu ifade eden Bakan Akdağ, ''Her ilçede mutlaka telefonu çevirdiğiniz zaman günün hangi saatinde olursa olsun, acil hastanız için sizin yardımınıza koşan bir ambulans hizmeti var olacak'' dedi. 
     Bakan Akdağ, sağlık çalışanlarının fedakar olması gerektiğinin altını çizerek, şöyle devam etti 
     ''Hele bu bölgelerde daha çok fedakarlık ister. Bizde onlar için fedakarlıktan kaçınmıyoruz. Mahrumiyet olan bölgelerde sözleşmeli çalışanlar var. Biz onlara daha fazla ücret ödüyoruz. Bundan sonra da bu ödemeleri yapmaya devam edeceğiz. Bu çalışanlarımız vatandaşlara başka adres gösterme alışkanlığından da kurtulmalıdır. Benim vatandaşım bu hastaneye geldiğinde devletin şefkatli kucağına geldiğini hissetmelidir. Bu kültürü geliştirmeye mecburuz.'' 
     
     BAKAN ERGEZEN 

     Bayındırlık ve İskan Bakanı Zeki Ergezen de hükümetin köylerin su sorunu üzerinde öncelikle durduğunu belirterek, ''Bu yılı köylerin içme suyu sorununu çözme yılı ilan ettik'' dedi. 
     Bölgeler arası dengesizliği gece gündüz çalışarak kaldıracaklarını anlatan Bakan Ergezen, şöyle devam etti 
     ''Sorunlarımız büyük. Şimdi Mutki'de, Hizan'da yaşayan insanında Bitlis'teki kadar hizmetlerden yararlanması lazım. Bunun için öncelikle köylerimizin yol ve altyapı sorunlarının çözülmesi gerekiyor. Köyün yolu olmayınca vatandaş hastasını zamanında doktora yetiştiremiyor. Kültürel yönden mahrum, bilgiden mahrum, altyapı yok, elbette ki problemler üst üste birikince insanlarımız bir çok hizmetten yararlanamıyor. Ciddi problemlerimiz var.'' Bitlis Devlet Hastanesi'nin 1991 yılında programa alındığını belirten Bakan Ergezen, ''Bu hastane 1995 yılında ihale edilmiş ve 2005'te zar zor bitirilmiş. Gördüğünüz bu binayı, aynı yıl başlar, aynı yıl bitirirsiniz. Eğer paranız pulunuz varsa böyle olur. Müteahhitlere iş veriyoruz, paralarını ödeyemiyoruz. Türkiye'yi bundan kurtaracağız. Güçlü devletlerin karşısında dik duracağız'' diye konuştu. 
     Bölgeye yatırım yapanların ellerini taşın altına koyması gerektiğini ifade eden Bakan Ergezen, şöyle devam etti 
     ''Onun için önce yatırım yapacağız ve devlet-millet kaynaşmasını sağlayacağız. Bir ilin nüfusunun yüzde 50'si yeşil kartlı olacak ondan sonra da bu insanlara şunu niye yapamıyorsunuz diyeceğiz. Önce onları bağrımıza basacağız, sonra bir şeyler isteyeceğiz.'' Konuşmaların ardından Bakan Akdağ ile Bakan Ergezen Bitlis Devlet Hastanesi'nin açılışını gerçekleştirdiler. 
     
</TEXT>
</DOC>
