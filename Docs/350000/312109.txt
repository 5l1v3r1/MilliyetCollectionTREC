<DOC>
<DOCNO> 312109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur04.html </URL>
<DATE> 2005/02/03/ </DATE>
<TIME> 06.00 </TIME>
<AUTHOR>  </AUTHOR>
<HEADLINE>
Hakkari'de 4.3 büyüklüğünde deprem 
</HEADLINE>
<TEXT>

     Hakkari'nin İran sınır bölgesinde, saat 01.26' da 4.3 büyüklüğünde deprem meydana geldi. 
     Depremde ilk belirlemelere göre can ve mal kaybı meydana gelmezken, halk geceyi sokakta geçiriyor. 
     Hakkari'de son olarak meydana gelen Richter ölçeğine göre 4.3 büyüklüğündeki depremin ardından vatandaşlar sokaklara döküldü. Sokaklara çıkan halk, yaktıkları ateşin çevresinde toplanarak ısınmaya çalışıyor. 
     
     HALK ÇADIRLARA DÖNDÜ 

     Merkez üssü Hakkari olan hafif şiddetteki 4 ayrı deprem, vatandaşların geceyi çadırlarda geçirmesine neden oldu. 
     Sarsıntıyla birlikte korku ve paniğe kapılan vatandaşlar, evlerinden dışarı çıkmaya başladı. Saat 01.45'te 3.1, 02.17 ile 02.38'de de 3.4 büyüklüğünde devam eden sarsıntılar nedeniyle bir çok vatandaş geceyi Kızılay tarafından gönderilen çadırlar ile kendi imkanlarıyla satın aldıkları çadırlarda geçirdi. 
     Hava sıcaklığının -10 dereceye kadar düşmesine rağmen geceyi dışarıda geçirmek zorunda kalan vatandaşlar, bazı uzmanların ''Hakkari'de büyük bir depremin meydana geleceği'' yönündeki açıklamaları nedeniyle evlerine girmeye cesaret edemediklerini söylediler. 
     Hakkari'de 25 ocakta meydana gelen 5.5 büyüklüğündeki deprem, vatandaşlar arasında büyük korku ve paniğe neden olmuş, merkeze bağlı Kaymaklı köyü Sütlüce mezrasında iki kişi hayatını kaybetmişti. 
     
</TEXT>
</DOC>
