<DOC>
<DOCNO> 319572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun52.html </URL>
<DATE> 2005/03/01/ </DATE>
<TIME> 21.52 </TIME>
<AUTHOR>  </AUTHOR>
<HEADLINE>
UAEA, İran'ın Uranyum zenginleştirmesini askıya aldığını doğruladı 
</HEADLINE>
<TEXT>

     Uluslararası Atom Enerjisi Ajansı UAEA Genel Direktör Yardımcısı Piere Goldschmidt, ''İran'ın nükleer tesislerinde uranyum zenginleştirme faaliyetlerini askıya aldığını doğruladıklarını'' söyledi. 
     Viyana'da devam eden UAEA yönetim kurulu toplantısında konuşan Goldschmidt, ''Natans bölgesindeki pilot yakıt zenginleştirme faaliyetlerinin aktif olmadığını doğruladıklarını'' belirtti. Goldschmidt, ''uranyum dönüştürme tesisinde gönüllü olarak askıya aldıkları faaliyetleri de doğruladıklarını'' kaydetti. 
     İran yönetiminin, nükleer programına ilişkin UAEA ile işbirliği yapmasından ''genel olarak memnun olduklarını'' belirten Goldschmidt, bazı teknik konularda daha yakın işbirliğine ihtiyaç duyduklarını ve İran'ın, nükleer tesislerindeki faaliyetler konusunda UAEA ile daha şeffaf bir işbirliğini sürdürmesini beklediklerini bildirdi. 
     
     İRAN TEMSİLCİSİ NASERİ ''OLAY ISRARLA POLİTİZE EDİLİYOR'' 
     Avrupa ülkeleriyle görüşmelerde bulunan İran heyetinde görevli ve İran'ın nükleer alandaki danışmanı Sirus Naseri ise toplantıdan sonra basına yaptığı açıklamada, İran'ın teknik olarak UAEA ile şeffaf bir işbirliği yaptığını, aralarında bir sorun kalmadığını belirtti ve ''olayın ısrarla politize edilmek istendiğini'' öne sürdü. 
     AB'nin üç büyükleri Almanya, İngiltere ve Fransa ile olumlu görüşmeler yaptıklarını belirten Naseri, ''Sorunun AB ile siyasi düzeyde çözülmesi gerektiğini ve İran nükleer programı üzerindeki tartışmaların artık UAEA gündeminden düşmesini arzu ettiklerini'' kaydetti. 
     
     AB GRUBUNDA ANLAŞMA SAĞLANAMADI 
     Basına kapalı olarak devam eden UAEA yönetim kurulunun bugünkü oturumunda yapılması beklenen AB grubunun İran'ın nükleer faaliyetlerine ilişkin ortak açıklaması ise ''metin üzerinde mutabakat sağlanamadığı için'' yapılamadı. 
     Diplomatik kaynaklar, AB grubunun hazırladığı metin üzerinde anlaşma sağlanması halinde, ortak açıklamanın toplantının yarınki oturumunda yapılabileceğini belirttiler. 
     Üyeleri rotasyon yöntemiyle belirlendiği için bu dönem toplantıya gözlemci olarak katılan Türkiye de, UAEA yönetim kurulu toplantısını yakından izliyor. 
     
</TEXT>
</DOC>
