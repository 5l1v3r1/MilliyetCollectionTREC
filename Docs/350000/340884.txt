<DOC>
<DOCNO> 340884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/soneko04.html </URL>
<DATE> 2005/05/09/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Yabancıların İMKB'deki portföyü 16 milyar dolar indi 
</HEADLINE>
<TEXT>

     Yabancı yatırımcıların İMKB’deki hisse senedi portföyü, nisan ayında 89 milyon dolar azalarak 16 milyar dolara indi. Portföyde son iki aydaki toplam düşüş 3 milyar doları buldu. Nisan sonu itibariyle yabancıların halka açıklık oranı içindeki payının en yüksek olduğu hisse yüzde 93.33’le Garanti Bankası olarak gerçekleşti. 
     ANKA’nın Takasbank verilerinden yaptığı belirlemeye göre, yabancı yatırımcıların hisse senedi portföylerinin toplam tutarı, nisan ayında bir önceki aya göre 89 milyon dolar azaldı. Mart ayı sonunda 16 milyar 138 milyon dolar olan yabancıların toplam portföyü, nisan ayı sonu itibariyle 16 milyar 49 milyon dolara geriledi. 
     
     DÜŞÜŞTE BORSA’DAKİ GERİLEME ETKİLİ 
     Yabancıların portföyünde nisan ayında gözlenen düşüşte Borsa’daki gerileme ve doların YTL karşısında değer kazanması önemli bir rol oynadı. Borsa’da geçen ay yüzde 7.7’lik kayıp oluşmuştu. Sözkonusu ay dolarda ise yüzde 2.8’lik artış gözlenmişti. 
     Nisan ayında yabancıların portföyünde gözlenen düşüşe rağmen, yabancı yatırımcılar İMKB’de net 45.5 milyon dolarlık hisse alımına gittiler. Yabancılar, sözkonusu ay 1 milyar 952.6 milyon doları alış, 1 milyar 907.1 milyon doları satış olmak üzere toplam 3 milyar 958.8 milyon dolarlık işlem yaptılar. 
     
     PORTFÖYDE İKİ AYLIK DÜŞÜŞ 3 MİLYAR DOLAR 
     Yabancıların hisse senedi portföyünde son iki ayda gözlenen toplam düşüş 2 milyar 979 milyon doları buldu. Şubat ayı sonunda yabancıların portföyü 19 milyar 28 milyon dolara kadar ulaşmıştı. 
     Yılın ilk dört ayında ise yabancıların portföyünün 641 milyon dolar arttığı belirlendi. 2004 yılı sonunda toplam portföy 15 milyar 408 milyon dolar olarak gerçekleşmişti. 
     
     İMKB’DEKİ PAYLARI ARTIYOR 
     Yabancı yatırımcıların Takasbank’ta hisse senedi saklama bakiye oranı giderek artıyor. 2004 yılı sonunda yüzde 54.94, bu yılın ocak ayında yüzde 56.94, şubatta yüzde 57.99, mart ayında yüzde 57.84 olan yabancıların hisse senedi bakiye oranı, nisan ayında yüzde 59.58’e yükseldi. 
     
     HALKA AÇIKLIK ORANI İÇİNDEKİ PAYLARI 
     Oyak Yatırım’ın yaptığı araştırmaya göre, 28 Nisan itibariyle yabancı yatırımcıların halka açıklık oranı içindeki paylarının en yüksek olduğu hisse Garanti Bankası oldu. Bu hissedeki yabancıların halka açıklık oranı içindeki payı yüzde 93.33’ü buldu. Halka açıklık oranı yüzde 40 olan Garanti 
     Bankası’nın, halka açık kısmının piyasa değeri 1 milyar 873 milyon dolar olarak hesaplandı. 
     Yabancıların halka açıklık içindeki paylarında Garanti’yi yüzde 88.63’le Hürriyet Gazetecilik, yüzde 88.62’yle Doğan Yayın Holding izledi. 
     Sözkonusu oran Anadolu Efes’te yüzde 84.92, Turkcell’de yüzde 84.43, Finansbank’ta yüzde 81.66, Tüpraş’ta yüzde 80.22, Akbank’ta yüzde 78.76, Migros’ta yüzde 76.34, Yazıcılar Holding’de yüzde 76.11, Arçelik’te yüzde 75.85, Enka İnşaat’ta yüzde 75.68, Aksigorta’da yüzde 75.47, Akçansa’da yüzde 75.13, Galatasaray’da yüzde 73.08 oldu. 
     
</TEXT>
</DOC>
