<DOC>
<DOCNO> 317931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonsiy18.html </URL>
<DATE> 2005/02/23/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
TBMM Plan ve Bütçe Komisyonu 3 yasa tasarısını kabul etti 
</HEADLINE>
<TEXT>

     TBMM Plan ve Bütçe Komisyonu'nda, şehit yakınlarına çeşitli imkanlar getiren, Sahil Güvenlik Komutanlığı'nın gelecek yılları kapsayan yükümlüklere girmesini öngören 3 yasa tasarısı kabul edildi. 
     Hükümeti Milli Savunma Bakanı Vecdi Gönül'ün temsil ettiği komisyonda kabul edilen ''Terörle Mücadele Kanunu'nda Değişiklik Yapılmasına Dair Kanun Tasarısı''na göre, şehitlerin dul ve yetimleri ile maluller, Emekli Sandığı'nın kendilerine verdiği kimliği ibraz etmeleri halinde, devlet hastaneleri ile askeri hastanelerde muayene ve tedavi edilecek. Bunların her türlü tedavi giderleri, bir kamu kurumunda çalışmaları halinde kurum tarafından emekli, yaşlılık, malullük veya dul ve yetim aylığı almaları halinde bağlı bulundukları sosyal güvenlik kurumu tarafından karşılanacak. Herhangi bir kuruma tabi olarak çalışmayan, emekli, yaşlılık, malullük veya dul ve yetim aylığı almayanların giderleri ise Milli Savunma Bakanlığı tarafından karşılanacak. Malul olanların eksilen vücut organları, yurt içi ve yurt dışında en son teknik usullere göre yapılması mümkün suni organlarla tamamlatılacak ve gerekirse tamir ettirilecek veya yenisi yaptırılacak. 
     
     ŞEHİTTEN KALAN SİLAHA HARÇ YOK 
     Plan ve Bütçe Komisyonu'nda kabul edilen diğer bir tasarı uyarınca da şehitlerin dul ve yetimlerinin, şehitten intikal eden ateşli silahı bulundurma ve taşımalarına yetki veren kayıt ve belgeler harca tabi olmayacak. 
     TBMM'de geçen yıl kabul edilen bir yasa uyarınca müstakil bir oluşuma dönüştürülen Sahil Güvenlik Komutanlığı'na, Stratejik Harekat Planı kapsamında, görevinin gerektirdiği hizmet araç gerecini sağlamak amacıyla gelecek yılları kapsayan yükümlülük altına girebilmesine olanak sağlayan tasarı da Plan ve Bütçe Komisyonu'nda kabul edildi. 
     
</TEXT>
</DOC>
