<DOC>
<DOCNO> 305150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonsiy26.html </URL>
<DATE> 2005/01/10/ </DATE>
<TIME> 21.12 </TIME>
<AUTHOR>  </AUTHOR>
<HEADLINE>
Gül, ABD kongre heyetini kabul etti 
</HEADLINE>
<TEXT>

     ABD Senatosu Terörizm Teknoloji ve Ulusal Güvenlik Alt Komite Başkanı Jon Kyl başkanlığındaki Amerikan Kongre heyeti, Dışişleri Bakanı ve Başbakan Yardımcısı Abdullah Gül ile bir araya geldi. 
     Dışişleri Bakanlığı'ndaki görüşmenin ardından gazetecilerin sorularını yanıtlayan Kyl, TBMM İnsan Hakları İnceleme Komisyonu Başkanı Mehmet Elkatmış'ın ''ABD'nin, Irak'ta soykırım uyguladığı'' yönündeki sözlerinin ABD Kongresi'nde nasıl bir etki yarattığının sorulması üzerine, Elkatmış'ın sözlerinin ''Abartının da ötesinde ve tamamen yanlış '' olduğunu kaydetti. 
     Kyl şöyle konuştu, ''Elkatmış'ın sözleri genel olarak abartının da ötesinde ve tamamen yanlış. Bence birçok kişi de bunun farkında, bu durumdan huzursuzuz, çünkü bu sözler ABD için çok önem taşıyan bir ülkede çok yanlış bir izlenime yol açıyor. Türk halkının tüm gerçekleri bilmesi önemli.'' Kyl, '' Elkatmış'ın sözlerinin Amerikan Kongresi'nde yansımaları olabilirdi, ancak bunları aşıp gelecekte de birlikte çalışmayı sürdüreceğimizi ümit ediyorum'' dedi. 
     Filistin halkı ve İsraillileri bir araya getirmeye yardım etmenin yollarını ele aldıklarını söyleyen Kyl, Türkiye'nin de zaten bu sürece katkıda bulunmaya gönüllü olduğunu kaydetti. Kyl, bölgede tarafların, kalıcı bir barış yolunda yeni görüşme sürecine başlaması için şimdi önlerinde fırsat olduğunu ifade etti. 
     Kyl, görüşmede, Türkiye'nin AB sürecinde sağladığı gelişmelerden duyduğu memnuniyeti dile getirdiğini ve Türkiye'nin üyeliğinin kısa zamanda tamamlanmasını umduğunu belirtti. 
     Irak'taki durumu da ele aldıklarını ifade eden Kyl, Türkiye ile ABD arasındaki uzun geçmişe dayanan ve çok yapıcı ilişkileri yeniden gözden geçirme fırsatı bulduklarını ve bu ilişkinin devam etmesinin gerekliliğini vurguladı. 
     
</TEXT>
</DOC>
