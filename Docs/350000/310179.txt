<DOC>
<DOCNO> 310179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun19.html </URL>
<DATE> 2005/01/28/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Kuş gribine 10. kurban 
</HEADLINE>
<TEXT>

     Vietnam'da kuş gribi bir aydan kısa bir sürede 10. kurbanını aldı. 
     Yetkililer, ülkenin kuzeyindeki Phu Tho bölgesinde kuş gribi teşhisi konulan 32 yaşında bir erkeğin öldüğünü belirttiler. 
     Hekimler, kurbanın kuş gribi testi pozitif çıktıktan hemen sonra hayatını kaybettiğini kaydettiler. 
     Bu arada, ülkenin güneyinde de iki küçük kızın kuş gribi testlerinin pozitif çıktığı ve ağır durumda hastaneye kaldırıldıkları bildirildi. 
     
     POLİSİYE ÖNLEM 
     Öte yandan, Vietnam yetkilileri, kuş gribi salgınını engellemek için, enfeksiyona yakalanmış ya da gerekli belgeleri bulunmayan kümes hayvanlarının metropollere girişini kontrol altına almak amacıyla özel polisler seferber etmeye karar verdiler. 
     Uygulama çerçevesinde ilk olarak ülkenin güneyindeki Hoşimin kentinde silahlı polisler 24 saat süreyle trafik polisleriyle birlikte ve pazarlarda devriye gezecekler. 
     H5N1 adı da verilen virüsün en çok ölüme neden olduğu Vietnam'da yetkililer, nerede yetiştirildikleri bilinmeyen ve gerekli belgeleri bulunmayan kümes hayvanlarını itlaf etmeye başladılar. 
     Kuş gribi salgını, Asya'da şimdiye dek 42 kişinin ölümüne neden oldu. 
     
</TEXT>
</DOC>
