<DOC>
<DOCNO> 322267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur08.html </URL>
<DATE> 2005/03/09/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kızına böbreğini verecekti, trafik kazasında öldü... 
</HEADLINE>
<TEXT>

     Diyaliz hastası kızına böbrek vermek amacıyla, doku testi için İzmir'e giden anne, test sonuçlarının olumlu çıkmasının ardından kızına hayat verecek olmanın sevinciyle memleketi Antalya'ya dönmek için yola çıktı. Talihsiz kadın, kızına hayat vermek için gittiği İzmir'den Antalya'ya dönerken devrilen otobüste can veren tek yolcu oldu. 
     Alınan bilgiye göre, Antalya'nın Akseki İlçesi'ne bağlı Menteşbey Köyü'nde yaşayan Seniha Bayraktar 54 , böbrek hastası olan ve günaşırı diyalize girmek zorunda kalan evli ve bir çocuk annesi kızı Nuriye Dönmez'e 29 böbreğini vermek umuduyla, kızının yaşadığı Manisa'nın Turgutlu İlçesi'ne gitti. 
     Buradan İzmir'de Ege Üniversitesi Tıp Fakültesi Hastanesi'ne giden ve doku uyumuyla ilgili tüm tahlilleri yapılan Seniha Bayraktar'a, test sonuçlarının olumlu çıktığı, kızına böbreklerinden birinin nakledilebileceği müjdesi verildi. Hastane yetkilileri, böbrek nakli ameliyatı için de mayıs ayına gün verdi. 
     Bayraktar, böbreğinin birini kızına vererek, onu tekrar hayata bağlayacak olmanın sevinciyle, 26 Şubat'ta bindiği yolcu otobüsüyle, memleketi olan Antalya'nın Akseki İlçesi'ne doğru yola çıktı. 
     
     ECEL İZİN VERMEDİ 

     Bayraktar'ın, bindiği otobüs Burdur-Antalya karayolunda devrilerek kaza yaptı. Kaza sırasında açılan kapıdan düşen Bayraktar, otobüsün altında kalarak hayatını kaybetti. 45 yolcunun bulunduğu otobüste sadece Seniha Bayraktar öldü. 
     Yanındaki koltukta oturan yolcunun, Bayraktar'ın kendisiyle sohbet ederken, mayıs ayında kızına böbreğini vereceğini söylediğini anımsaması üzerine, talihsiz annenin cesedi, ambulansla Akdeniz Üniversitesi Tıp Fakültesi Hastanesi'ne kaldırıldı. 
     Ancak, hastanede yapılan incelemede, kaza sırasında zarar gören böbreklerin naklinin mümkün olmadığı belirlendi. Önceki gün cenazesi köyünde toprağa verilen Bayraktar'ın yakınları yasa boğuldu. 
     Ölüm haberini alan Nuriye Dönmez, annesini kaybetmenin acısıyla, hastalığından kurtulma ümidinin ortadan kalkmasının üzüntüsünü bir arada yaşadı. 
     11 yıllık evli 10 yaşında Hüseyin isimli bir erkek çocuk sahibi olan Nuriye Dönmez, halen ikamet ettiği Manisa'nın Turgutlu İlçesi'nde yaşamına, günaşırı diyalize girerek devam ediyor. 

     
</TEXT>
</DOC>
