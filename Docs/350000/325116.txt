<DOC>
<DOCNO> 325116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sontur14.html </URL>
<DATE> 2005/03/19/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
4 bin 476 sözleşmeli sağlık personeli alınacak... 
</HEADLINE>
<TEXT>

     Sağlık Bakanlığı, 2003 yılında sınava giren ve istihdam edilmeyen adaylardan 4 bin 476 sözleşmeli sağlık personeli alacak. 
     Sağlık Bakanlığı'ndan yapılan yazılı açıklamada, Sağlık Bakanlığı'nca eleman temininde güçlük çekilen yerlerde ihtiyaç duyulan pozisyonlar için 13 Aralık 2003 tarihinde yapılmış olan ''Sağlık Bakanlığı Sözleşmeli Sağlık Personeli Seçme ve Yerleştirme Sınavı''na giren ancak istihdam edilmemiş olanlar arasından boş pozisyonlara sözleşmeli personelin yerleştirileceği bildirildi. 
     Açıklamaya göre, yerleştirme işlemleri, Milli Eğitim Bakanlığı Eğitim Teknolojileri Genel Müdürlüğü Ölçme Değerlendirme ve Açıköğretim Kurumları Daire Başkanlığı'nca yapılacak. 
     Adaylar, 23 Mart-1 Nisan tarihleri arasında il milli eğitim müdürlüklerindeki bürolara başvuracaklar. 
     Atanmak isteyen adayların, sözleşmeli sağlık personeli seçme ve yerleştirme sınavına girmiş olmaları, atamaların tebliğ edileceği gün olan 22 Nisan tarihi itibariyle 18 yaşını doldurmuş ve 60 yaşından gün almamış olmaları, kılavuzda belirtilen genel ve özel şartları taşıyor olmaları, herhangi bir sosyal güvenlik kuruluşundan emeklilik veya yaşlılık aylığı almamaları gerekiyor. 
     Adaylar, başvuru belgelerini ve kılavuzlarını il milli eğitim başvuru bürolarından 2 YTL karşılığında alacak ve ayrıca herhangi bir ücret ödemeyecekler. 
     Sağlık Bakanlığı, 51 diyetisyen, 62 fizyoterapist, 41 psikolog, 23 sağlık teknikeri Acil tıp teknikeri , 9 sağlık teknikeri Odyometri , 1658 ebe, 915 hemşire, 31 sağlık memuru Acil tıp teknisyeni , 354 sağlık memuru Laboratuvar , 221 sağlık memuru Röntgen , 396 sağlık memuru Tıbbi sekreter ve 715 sağlık memuru Toplum Sağlığı olmak üzere toplam 4 bin 476 sözleşmeli personeli işe yerleştirilecek. 
     
</TEXT>
</DOC>
