<DOC>
<DOCNO> 337611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/siyaset/siy02.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldız'a dokunacak 
</HEADLINE>
<TEXT>


CHP'li Kemal Anadol, hakkında fezleke hazırlanan CHP Milletvekili Yıldız için, "Dava açılır, fezlekesi gelir, dokunulmazlığını kaldırırız, yargılanır" dedi 

EZELHAN ÜSTÜNKAYA Ankara 


"Hakkımda fezleke hazırlanırsa istifa ederim" diyen ancak daha sonra Silvan Savcılığı'nca hazırlanan fezleke için "Şike fezlekesi" diyen CHP Genel Saymanı ve Şanlıurfa Milletvekili Mahmut Yıldız partiden, saymanlıktan ve milletvekilliğinden istifa etmeyi düşünmediğini söyledi. 
Yıldız, "Fezleke TBMM'ye gelirse, kürsüden milletvekillerine 'Dokunulmazlığımı kaldırın' çağrısında bulunacağım" dedi. 
Yıldız, Baykal'ın istifa etmesi yönünde talebi olmadığını belirterek, "Genel başkan istifa et derse, bir dakika durmam, istemedikçe saymanlık da yapmam" diye konuştu. 
CHP Grup Başkan Vekili Kemal Anadol, milletvekilinin yargılanması için istifasının gerekmediğini belirterek, "Yıldız hakkında dava açılır, fezlekesi gelir, dokunulmazlığını kaldırırız, yargılanır" şeklinde konuştu. Adalet Bakanı Cemil Çiçek, Mahmut Yıldız hakkındaki fezlekenin bakanlığa ulaştığını belirterek, "Dosyada eksikler var. Bunlar tamamlanınca TBMM'ye göndereceğiz" dedi. 


</TEXT>
</DOC>
