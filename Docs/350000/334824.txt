<DOC>
<DOCNO> 334824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonsiy17.html </URL>
<DATE> 2005/04/19/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Özkan ve Önal'ın duruşması 24 Mayıs'a bırakıldı 
</HEADLINE>
<TEXT>

     Eski Devlet Bakanı ve Başbakan Yardımcısı Hüsamettin Özkan ile eski Devlet Bakanı Recep Önal'ın Yüce Divan'da yargılandığı davanın gelecek duruşmasında eski Devlet Bakanı Güneş Taner'in de aralarında bulunduğu 5 kişi tanık olarak dinlenecek. 
     Tanıkların ifadelerinin ardından ara kararı açıklayan Yüce Divan Başkanı Mustafa Bumin, eski Devlet Bakanı Güneş Taner, eski Halk Bankası Genel Müdürü Yenal Ansen, eski Başbakanlık Teftiş Kurulu Başkanı Osman Nuri Oduncu ile İlkay Karakoç ve Oğuz Kayhan'ın tanık olarak dinlenmesine karar verildiğini belirtti. 
     Bumin, daha önceki ara kararlar gereği çeşitli yerlerden istenen bilgi ve belgelerin tekrar istenmesine karar verildiğini ifade ederek, duruşmanın 24 Mayıs Salı günü saat 10.00'a bırakıldığını kaydetti. 
     
</TEXT>
</DOC>
