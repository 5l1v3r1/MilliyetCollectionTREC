<DOC>
<DOCNO> 306882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/siyaset/siy04.html </URL>
<DATE> 2005/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilleri imza avında 
</HEADLINE>
<TEXT>


SALİHA ÇOLAK 


CHP lideri Baykal'a karşı Şişli Belediye Başkanı Mustafa Sarıgül ve Zülfü Livaneli'yi destekleyen milletvekilleri, kurultay öncesi delegelerle görüşmek için Türkiye'nin dört bir yanına dağılarak "imza avı"na çıktı. 
Adaylık için gereken 260 imza, ancak kurultay salonunda divan önünde atılması halinde geçerli sayılıyor. Buna rağmen iki muhalif grup da, delegenin desteğini şimdiden ilan etmek için, birebir ikna çalışmasına başladı. 
Görüşülemeyen delegeden faksla imza alınırken, bazılarına da telefonla ulaşılarak destek istendi. 

'Acele etmeyeceğiz' 
Sarıgül'ün ekibinden İstanbul Milletvekili Hasan Aydın, Karadeniz'deki 84 delegeden 51'inin, Erzurum'da da 48 delegeden 32'sinin imzasını aldıklarını bildirdi. Sarıgül'ün Ankara'daki seçim bürosunda çalışmaları koordine eden Aydın, adaylık açıklaması konusunda da bir emrivaki havası yaratmamak için acele etmeyeceklerini belirtti. 
Livaneli'yi destekleyen Manisa Milletvekili Hasan Ören de, 34 milletvekilinin, 20 ildeki 171 delegenin imzasını aldıklarını kaydetti. 3 adayın yarışmasının partinin lehine olacağını savunan Ören, "İlk turda çıkacak sonuca göre, delege ikinci turda daha sağlıklı bir seçim yapar" dedi. 



</TEXT>
</DOC>
