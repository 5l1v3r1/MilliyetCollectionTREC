<DOC>
<DOCNO> 305224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur28.html </URL>
<DATE> 2005/01/10/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Trabzon Valisi Saldırganlar iki cinayette farklı silah kullanmış 
</HEADLINE>
<TEXT>

     Trabzon Valisi Hüseyin Yavuzdemir, Trabzon'da bir gün arayla işlenen cinayetlerde, farklı silahların kullanıldığını açıkladı. 
     Trabzon'daki cinayetlerle ilgili balistik raporların kendilerine ulaştığını belirten Vali Yavuzdemir, son gelişmelerin dün yapılan açıklamalar doğrultusunda olduğunu, isimleri belirlenen katil zanlıları dayı-yeğenin yakalanması için çalışmaların devam ettiğini belirtti. 
     Güvenlik güçlerinin zanlıların saklanabileceği 2 yere baskın düzenlediğini kaydeden Vali Yavuzdemir, ''Bu yerlerde zanlılara rastlayamadık. Yakalanmaları için çalışmalarımız sürüyor'' dedi. 
     Yavuzdemir, gazetecilerin sorusu üzerine, eldeki delillerin her iki cinayetin de aynı kişiler tarafından işlendiğini gösterdiğini kaydederek, ''Cinayetlerde kullanılan silahlardan çıkan mermilere ilişkin balistik sonuçlar, Samsun'dan geldi. Saldırganlar her iki cinayette farklı silah kullanmış'' diye konuştu. 
     Devletin ve Tanrının adaletinden kurtuluş olmadığını belirten Yavuzdemir, şöyle konuştu 
     ''Bilim adamları kolay yetişmiyor. Bilim adamları kim vurduya gitmemelidir. Olaylar, Trabzon'un imajını lekelemiştir. Amacımız, Trabzon'u uluslararası toplantıların, kongrelerin düzenlendiği bir kültür merkezi yapmaktır. Sıkılan kurşunlar, Trabzon'a sıkılmıştır.'' Karadeniz Teknik Üniversitesi KTÜ Öğretim Üyesi Prof. Dr. Sadettin Güner ile oğlu Selçukhan Güner, Trabzon'un Boztepe Mahallesi'nde 7 Ocak 2005'de otomobille seyir halindeyken açılan çapraz ateş sonucu ölmüş, eşi ve 2 çocuğu olaydan yara almadan kurtulmuştu. 
     Olayın meydana geldiği yerin yakınında bir gün sonra benzer şekilde silahlı saldırıya uğrayan Engin Bayramoğlu ölmüş, araçta bulunan biri çocuk 2 kişi yaralanmıştı. 
     Art arda işlenen cinayetlerde mağdurların araçlarının birbirine benzemesi, Prof. Dr. Sadettin Güner ile oğlu Selçukhan Güner'in yanlışlıkla vurulduğu iddiasını gündeme getirmişti. 
     
</TEXT>
</DOC>
