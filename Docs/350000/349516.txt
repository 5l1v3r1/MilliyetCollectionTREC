<DOC>
<DOCNO> 349516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/ekonomi/eko02.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye otomotivde bir basamak daha yükseldi 
</HEADLINE>
<TEXT>


Dünya motorlu taşıt üretimi geçen yıl yüzde 5.5 artışla 64 milyon 72 bin adede ulaşırken, üretimini yüzde 54 artırarak 823 binin üzerine çıkaran Türkiye, sıralamada bir basamak daha yükselerek 17'nci oldu 

ANKARA ANKA 

Türkiye, motorlu taşıt üretiminde tüm ülkeler içinde 17'nciliğe yükseldi. Uluslararası Motorlu Taşıtlar Örgütü'nün OICA 2004 yılı istatistikleri yayımlandı. Buna göre dünya motorlu taşıt üretimi geçen yıl yüzde 5.5 artışla 64 milyon 71 bin 715 adede ulaştı. 
Geçen yılki 11 milyon 989 bin 387 adetlik üretimiyle dünya birinciliğini koruyan ABD'nin üretiminde önceki yıla göre yüzde 1 oranında bir gerileme yaşandı. En fazla üretim yapan 10 ülke toplam 50 milyon 64 bin 644 adetle dünya üretiminin yüzde 78.1'ini gerçekleştirdi. Toplam üretimdeki payları ise geriledi. Söz konusu 10 ülkenin toplam üretimdeki payı önceki yıl yüzde 79.7'ydi. 

Türkiye hızlı gidiyor 
Türkiye ise geçen yıl motorlu taşıt üretiminde yüzde 54.4'le dünya ortalamasının çok üzerinde bir artış kaydetti. OICA verilerine göre geçen yıl Türkiye'de 447 bin 152'si otomobil olmak üzere toplam 823 bin 408 adet motorlu taşıt üretildi. 2003'te 18'inci sırada bulunan Türkiye, geçen yıl bir basamak daha çıkarak dünya 17'nciliğine yükseldi. Türkiye'nin geçen yıl motorlu taşıt üretimini oran olarak en çok artıran 6'ncı ülke olduğu da dikkati çekti. 
2004'te en yüksek üretim artışını yüzde 86 ile Polonya elde ederken, bu ülkeyi Kolombiya, Avusturya, Ukrayna ve Özbekistan izledi. Bu ülkelerin üretimi adet olarak Türkiye'nin oldukça gerisinde bulunuyor. 

10 otonun 7'si AB'ye 
Türk otomotiv sektörü, yılın ilk beş ayında ihracatının yüzde 69.7'sini Avrupa Birliği AB üyesi 24 ülkeye gerçekleştirdi. Kıbrıs Rum kesimine ihracat yapılmazken, aday ülke konumundaki Romanya ve Bulgaristan da eklendiğinde, birliğin pazar payı yüzde 73.2'yi buldu. 




</TEXT>
</DOC>
