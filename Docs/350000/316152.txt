<DOC>
<DOCNO> 316152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo29.html </URL>
<DATE> 2005/02/17/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Cimbom'da Mülayim idmanı yarıda bıraktı, taraftara çağrı... 
</HEADLINE>
<TEXT>

     Galatasaray, 19 Şubat Cumartesi günü Sakaryaspor'la yapacağı lig maçının hazırlıklarını sürdürdü. 
     Florya Metin Oktay Tesisleri'nde, Teknik Direktör Gheorghe Hagi yönetiminde basına kapalı gerçekleştirilen ve 1 saat 10 dakika süren antrenmanda futbolcular, kondisyon çalışmasının ardından çift kale maç yaptılar. Sarı-kırmızılılarda, genç futbolcu Mülayim Erdem'in antrenmanda dizinden sakatlandığı ve çalışmayı yarıda bıraktığı belirtilirken, kulüp doktoru Murat Çevik yaptığı açıklamada, ''Sol dizinden bir sakatlığı var ve tedavisini yaptık. Şimdi kesin bir şey söylememiz mümkün değil ama yarın tekrar kontrolden geçireceğiz'' dedi. 
     Galatasaray'da, İspanya'da Güney Asya felaketzedelerine yardım için düzenlenen gösteri maçında forma giyen Hakan Şükür ve Song'un yanı sıra hafif sakatlıkları nedeniyle dünkü antrenmana katılamayan Ergün ile Zafer de bugünkü çalışmada takımdaki yerlerin aldılar. 
     Sarı-kırmızılı ekip, Sakaryaspor karşılaşması için yarın kampa girecek. 
     
     TARAFTARA ÇAĞRI 
     Galatasaray-Sakaryaspor maçı için sarı-kırmızılı taraftarlara destek çağrısı yapıldı. 
     Kulübün resmi internet sitesinde yapılan çağrıda, ''Galatasaray'ımızın Sakaryaspor ile cumartesi günü oynayacağı karşılaşmada, yüreği sarı-kırmızı için çarpan tüm taraftarlarımızın sarı-kırmızı kıyafetleriyle tribünlerde yerlerini almalarını bekliyor ve 'Tek yumruk, tek yürek' olarak teknik kadromuz ile futbol takımımızı şampiyonluk yolunda yalnız bırakmayarak sonuna kadar desteklemeye çağırıyoruz'' denildi. 
     
</TEXT>
</DOC>
