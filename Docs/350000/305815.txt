<DOC>
<DOCNO> 305815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonsiy24.html </URL>
<DATE> 2005/01/12/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Sarıgül Adaylığım konusunda delegelerle konuşup açıklama yapacağım 
</HEADLINE>
<TEXT>

     Şişli Belediye Başkanı Mustafa Sarıgül, CHP'nin olağanüstü kurultayıyla ilgili çalışmalarının devam ettiğini, adaylığı konusunda, kurultay delegeleriyle görüşmelerini tamamladıktan sonra açıklama yapacağını bildirdi. 
     Sarıgül, olağanüstü kurultay öncesi görüşmelerde bulunmak üzere geldiği Samsun'da parti binasını ziyaretinin ardından Kurumahmutoğlu Büyük Samsun Oteli önünde toplanan vatandaşlara seslendi. 
     Samsun'a sosyal demokrasi hareketinin ve CHP'nin iktidarı için geldiğini söyleyen Sarıgül, ''Şunu bilmenizi istiyorum ki Mustafa Sarıgül, helal süt emmiş bir ana ve babanın evladıdır. Mustafa Sarıgül'ün kursağından asla haram lokma geçmemiştir'' diye konuştu. 
     AK Parti iktidarını da eleştiren Sarıgül, seçim öncesi vaatlerin yerine getirilmediğini öne sürerek, ''Ne yaparsanız yapın asla bir aile reisini işsiz bırakmayın'' dedi. 
     Sarıgül, aldığı bir duyuma göre kurultayda yalnızca Deniz Baykal'ın konuşma yapacağını öğrendiğini ifade ederek, ''Mustafa Sarıgül'ü kurultayda konuşturmayacak adam henüz anasından doğmadı'' diye konuştu. 
     Daha sonra kurultay delegeleri için düzenlenen toplantıya geçen Sarıgül, buradaki konuşmasında da CHP'nin son iki seçimdir sürekli kan kaybettiğini belirtti. 
     Sarıgül, yaklaşan kurultayın CHP için dönüm noktası olduğunu ifade ederek, şunları kaydetti 
     ''Rakamlar yalan söylemez Atatürk'ün kurduğu CHP, Deniz Baykal ve ekibinin elinde sıradan bir partiye dönüşmüş durumdadır. CHP anamuhalefet partisidir ama iktidar alternatifi bir parti değildir. CHP bu haliyle muhalefetteyken bile oy yitiriyor. Çünkü muhalefet bile yapamıyor. Delegelerimiz bu kurultayda ya partimizin mevcut halinin devamına ya da CHP'nin dünyanın en demokratik partisi olmasına karar verecektir'' dedi. Sarıgül, CHP'de parti içi demokrasinin işlemediğini savunarak, ''Parti içi demokrasi yağcılar ve 'evet efendimcilerle' işliyor. Bundan sonra adaylıklar ön seçimle belirlenecek. Yağ çekenler listeye giremeyecek. Söz veriyorum CHP'yi dünyanın en demokratik partisi yapacağım'' diye konuştu. 
     
     ADAYLIK KONUSU 

     Toplantı sonrası gazetecilerin sorularını yanıtlayan Sarıgül, ''genel başkanlığa adaylığınızı resmen açıkladınız mı'' şeklindeki bir soru üzerine ise şunları söyledi 
     ''Ben delege arkadaşlarımın da görüşlerini almak istiyorum. Ama delege arkadaşlarımın bana karşı göstermiş oldukları ilgi CHP'nin iktidarına olan ilgisidir. Ben inanıyorum ki bu kurultaydan sadece genel başkan çıkmayacak, CHP'nin de iktidarı çıkacak. Ama bu iktidarın da kapısını açacak olan kurultay delegeleridir. Ben kurultay delegelerimizle görüşmelerime devam ediyorum. Bu görüşmelerim bittikten sonra bu konuda genel sekreterliğe müracaat edip genel merkezde açıklama yapacağım.'' Sarıgül, daha sonra kurultay delegeleriyle basına kapalı görüşme gerçekleştirdi. 
     
</TEXT>
</DOC>
