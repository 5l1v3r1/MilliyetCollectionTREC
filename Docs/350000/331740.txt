<DOC>
<DOCNO> 331740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/soneko09.html </URL>
<DATE> 2005/04/09/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Satamadığı sütü döküyor .. 
</HEADLINE>
<TEXT>

     Fransa'da biriktirdiği parayla Konya'nın Beyşehir İlçesi'nde, süt inekçiliği yapmaya başlayan gurbetçi Nazım Aknarçay, ürettiği sütü pazarlayamayınca önce ücretsiz dağıttı, sonra da dökmeye başladı. 
     Aknarçay, AA muhabirine yaptığı açıklamada, 1974 yılında Beyşehir'den Fransa'ya işçi olarak gittiğini belirterek, 27 yılın sonunda gurbette çalışarak biriktirdiği paralarla memleketine yatırım yapma, işsiz gençlere de iş istihdamı sağlama kararı aldığını söyledi. 
     Kazandığı paraları, memleketinde yatırıma dönüştürmek isteyen Beyşehirli gurbetçi Aknarçay, ''1.5 milyon YTL harcayarak Beyşehir'e bağlı Üzümlü Beldesi yakınlarında babamdan kalan 80 bin metrekarelik alanı, hayalini kurduğum büyük besi çiftliği kurmak için değerlendirdim'' dedi. 
     Aknarçay, kurduğu çiftlikte halen 60 adet sağılabilen inek olmak üzere toplam 140 adet büyükbaş hayvan bulunduğunu dile getirdi. 
     Son dönemlerde piyasadaki istikrarsızlık nedeniyle sütün değerinin gitikçe düştüğünü ifade eden Aknarçay, şunları kaydetti 
     ''Çiftlikte bir günde üretilen 600 litre sütü satamaz oldum. Sütün büyük bölümünü satamayınca önce boşa gitmesin diye vatandaşa ücretsiz dağıttım. Ancak, bunu yapmak için de fazladan maliyet içerisine girmek gerekiyor. Daha sonra günlük üretilen sütlerin büyük bölümünü ekşidiği için derelere, boş araziye dökmeye başladım. Dökülen sütlerden kedi ve köpekler yararlandı. Ne besicilikte ne de süt üretiminde istediğim istikrarı bulabildim. Günlük 600 litre sütü bile pazarlayamayınca çiftliğim günden güne zarar eder hale geldi. Sütleri peynir, çökelek olarak değerlendirme kararı aldık ancak stoğumuz bunlarla doldu taştı. Memleketime yatırım yaptığıma pişman oldum.'' Yetkililerden bu soruna çözüm bulmalarını isteyen Aknarçay, ''Üretimde bir sıkıntımız yok ama ürettiğimizi pazarlayamıyoruz. Şimdiki aklım olsa Fransa'dan 1.5 milyon YTL'yi Türkiye'ye getirmezdim. Ekşidiği için attığımız sütü döktüğümüzü görenler, vatandaşı bıraktınız, toprağı mı doyuruyorsunuz diye soruyor. Yatırımımın bu duruma gelmesi, beni çok üzüyor'' diye konuştu. 
     
</TEXT>
</DOC>
