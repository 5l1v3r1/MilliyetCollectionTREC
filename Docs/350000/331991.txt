<DOC>
<DOCNO> 331991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonspo17.html </URL>
<DATE> 2005/04/10/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Kemerlerinizi bağlayın 
</HEADLINE>
<TEXT>

     Haftanın maçında Galatasaray ile Trabzonspor bu akşam Ali Sami Yen’de kozlarını oynayacak. Maçın başlama saati 19 00. 
     100. yılında şampiyonluk isteyen Galatasaray... Hedefini Şampiyonlar Ligi olarak belirleyen Trabzonspor... Galip gelen önemli bir adım atacak. Beraberlik iki ekibe de yaramayacak 
     
     Tamam ya da devam 

     Haftanın maçında Galatasaray ile Trabzonspor bu akşam Ali Sami Yen’de kozlarını oynayacak. Lider Fenerbahçe’nin ardından şampiyonluk hedefiyle yolunda ilerlemek isteyen Cim Bom, Şampiyonlar Ligi’ne gitmek isteyen Trabzonspor’la kozlarını paylaşacak. İki ekibin de mutlak galibiyete ihtiyaç duyduğu karşılaşmanın berabere bitmesi, iki cephede de hesapları alt üst edecek. Kıran kırana geçmesi beklenen mücadele saat 19.00’da Ali Sami Yen’de başlayacak. 
     
     İlk maç Cim Bom’un 

     Dev maç öncesi Galatasaray’da sakatlığı bulunan Franck Ribery sıkıntısı yaşanıyor. Cim Bom, dün öğle saatlerinde kampa girdi ve akşam son taktik antrenmanını yaptı. Konuk ekip ise İstanbul’a sorunsuz geldi. Bordo-Mavililer dün öğle saatlerinde Albayrak Tesisleri’nde son idmanını yaparak kampa girdi. Ligin ilk yarısında Avni Aker’de oynanan karşılaşmayı Aslan 1-0 kazanmıştı. Maçın berabere bitmesi ve lig sonunda puan eşitliği halinde Cim Bom üstte yer alacak. 
     Galatasaray Mondragon, Cihan, Song, Tomas, Orhan, Hasan Ş. Ribery , Conceiçao, Ergün, Ayhan, Necati, Hakan Şükür. 
Trabzonspor Petkovic, Emrah, Tolga, Erdinç, Celalettin, Gökdeniz, Szymkowiak, Hüseyin, Lee Yong, Yattara, Fatih. 
Stat Ali Sami Yen. 
Saat 19.00. 
Hakem Cem Papila. 
Yayın Lig TV. 

     
     Papila’yla Aslan güldü 

     Dev randevuda düdük çalacak olan Cem Papila daha önce iki ekibin 2003-2004 sezonunun ilk yarısında karşılaştığı maçta görev yapmış ve Galatasaray 90 dakikayı 4-2’lik üstünlükle tamamlamıştı. Süper Lig kariyerinde görev yaptığı toplam 36 mücadelede 154 sarı, 13 kırmızı kart çıkartan, 16 kez de penaltı kararına hükmeden tecrübeli hakemle evsahipleri 18, deplasman takımları 12 kez galip geldi, altı maç ise berabere bitti. 
     
     Ali Sami Yen’de yıldızlar savaşı 

     Galatasaray ile Trabzonspor randevusu belki de şampiyonluk yolunda Süper Lig’in gidişatına yön verecek. Ancak bu maçta gözler iki isimde yoğunlaşacak Hakan Şükür ve Fatih Tekke. Hakan Şükür, Milli Takım’daki veliahtı olarak gösterilen Fatih’in bu buluşmasını taraftarlar da merakla bekliyor. Bu arada aralarında sorun varmış gibi gösterilmesinin yanlışlığına dikkat çeken Fatih krallık konusunda da iddialı olduğunu söyledi. 
     
     Ribery’nin durumu bugün netleşecek 

     Galatasaray’ın Fransız yıldızı Franck Ribery’nin Trabzonspor’a karşı oynayıp oynamayacağı bugün netlik kazanacak. Hafta başında yapılan idmanda şok bir sakatlık geçiren Sarı-Kırmızılı futbolcu, dün akşam yapılan taktik idmanına çıktı. Genç oyuncunun bu sabah gerçekleştirilecek ter antrenmanında son bir kez daha deneneceği ve durumuna göre karar verileceği kaydedildi. Zorlama hissetmesi durumunda maç kadrosuna alınmayacağı bildirilen Ribery’nin oynayabilecek durumda olması halinde ise ilk 11’de maça başlayıp başlamaması konusunda kararı Hagi’nin vereceği ifade edildi. 
     
     Herkes maça gitti 

     Dev maça özellikle evsahibi Galatasaraylı taraftarlar büyük ilgi gösteriyor. Karşılaşmanın biletlerinin tamamen tükendiği belirtilirken, yaklaşık 600 dolayında Trabzonsporlu seyircinin de Ali Sami Yen’de olacağı açıklandı. Bu arada maç öncesinde güvenlik önlemlerinin arttırıldığı, özellikle stat çevresinde geniş çaplı aramaların yapılacağı vurgulandı. 
     
</TEXT>
</DOC>
