<DOC>
<DOCNO> 327929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonyas06.html </URL>
<DATE> 2005/03/28/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Durmadan 482 km koşacak 
</HEADLINE>
<TEXT>

     Hayatında bir şeylerin eksik olduğunu düşünen, arkadaşları ile içki içmek için dışarı çıktığı 30. yaş gününde üzerindeki kıyafetlerle koşmaya başlayarak gece boyunca durmaksızın tam 48 kilometre yol alan Amerikalı Dean Karnazes'in, hayatının geri kalan kısmında insan vücudunun limitlerini zorlayan mesafeleri koştuğu kaydediliyor. 
     Amerikan basınının ultra-maratoncu olarak tanımladığı Amerikalı Dean Karnazes, o gece 48 kilometreyi koşabildiğini görünce daha sonra 160 kilometreyi, ardından 217 kilometre ve sonunda kendisine 320 kilometreyi hedef seçtiğini belirterek, bu mesafeleri koştuktan sonra gözünü daha uzun mesafelere dikerek en son geçen yaz Güney Kutbu'nda hiç durmaksızın tam 422 kilometrelik yolu koşarak katettiğini söyledi. 
     10 maratonu aynı anda koşup koşamayacağını görmek istediği için bu işe giriştiğini anlatan Karnazes, bu koşusunu kötü hava şartlarına rağmen 75 saatte gerçekleştirdiğini ifade etti. Karnazes, bu sürenin 20 saatini yağmur altında koştuğunu belirtti. 
     San Francisco'da bir doğal gıda şirketinde çalışan 42 yaşındaki Karnazes, bugünlerde koşu maceralarını anlattığı ''Ultramaratoncu Gece Koşucusunun İtirafları'' isimli kitabını bitirmenin sevincini yaşadığını bildirdi. 
     Küçük kız kardeşi yüzünden hep meşgul olan annesi tarafından okuldan alınamadığı için ilkokulu ile evi arasında koşmaya başlayan Karnazes, lise yıllarında uzun mesafe koşularına devam ettiğini, ancak kolej ve üniversite yıllarında ve sonrasında bir eczacılık şirketinde çalışırken koşmayı terkettiğini anlattı. 
     Bugünlerde haftada ortalama 115-195 kilometre arasında koşmaya devam ettiğini söyleyen Karnazes, bazı Cuma geceleri çocuklarını yatırdıktan sonra 115 kilometre koştuğunu ve ailesi ile sabah varış noktasında buluştuklarını söyledi. 
     Bir gece yarısı koşarken en çok hoşlandığı şeyin pizza ısmarlamak olduğunu anlatan Karnazes, cep telefonuyla bir süre sonra bulunacağı yerin koordinatlarını pizzacıya verdiğini ve pizzanın o noktaya getirildiğini kaydetti. 
     ABD'de 12 binden fazla ultra-maraton koşucusu olduğu belirtilirken, bir kişinin ultra-maratoncu kabul edilmesi için 80 kilometrelik bir mesafeyi koşması gerektiği ifade ediliyor. 
     Ultra-maraton koşularında iyi bir belgelendirmesinin yapılmadığını kaydeden Karnazes, yine de 75 saatlik koşu performansının kolay kolay aşılamayacağını düşünüyor. 
     Her yıl 160 kilometrenin üzerindeki bir mesafenin koşulduğu 10 yarışmaya katılan Karnazes'in yeni hedefinin, durmaksızın 482 kilometreyi koşmak olduğu belirtiliyor. 
     
</TEXT>
</DOC>
