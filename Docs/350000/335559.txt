<DOC>
<DOCNO> 335559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonsiy17.html </URL>
<DATE> 2005/04/21/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Topçu, Yüce Divan'da yargılanıyor... 4 tanık dinlenildi 
</HEADLINE>
<TEXT>

     Eski Bayındırlık ve İskan Bakanı Yaşar Topçu'nun Yüce Divan'daki yargılanmasında 4 tanığın dinlenilmesiyle devam edildi. 
     Tanık eski DYP Genel Başkan Yardımcısı Hasan Ekinci, Karadeniz Sahil Yolu ihalelerinden önce bir müteahhidin kendisine gelerek ihbarda bulunduğunu söyledi. 
     Söz konusu kişinin, yapılacak ihaleleri hangi firmaların alacağının önceden belli olduğunu söylediğini, kendisinin de verilen isimleri Ankara 7. Noteri'ne tespit ettirdiğini ifade eden Ekinci, bu tespitin kısmen doğru çıktığını, daha sonra basın toplantısı düzenleyerek durumu kamuoyuyla paylaştığını anlattı. 
     Ankara Cumhuriyet Başsavcılığı'na da şikayette bulunduğunu belirten Ekinci, ''Ben, bu ihalelerde menfaat sağlandığı, ihaleye fesat karıştırıldığı iddiasında hiç olmadım. Bir durumu iyi niyetle ortaya koydum ve bu duruma karşı ne yapılacak diye bekledim. Ancak ben, dönemin bir bölge milletvekili olarak suçlandım. Konu daha sonra gensoru olarak partimiz tarafımızdan Meclis gündemine getirildi'' diye konuştu. 
     Eski Devlet Bakanı Eyüp Aşık da Karadeniz Sahil Yolu Projesi hükümet programına alındıktan sonra eleştirilerin başladığını belirtti. 
     Bir televizyon programında, bu projenin müteahhitler arasında bölünerek yapılmasının doğru olduğunu ifade ettiğini aktaran Aşık, ''Çünkü, bütçeden yapamazdınız. Tek bir müteahhit yapamazdı. Teknik olarak bölünerek yapılması da doğrudur. Taktir edilecek bir ihaledir. Bu konuya ilişkin tartışmalar siyasidir. Ben, 'işi taksim ettik' dedim, yolsuzluğu değil'' dedi. 
     Aşık, ihalelere kredi bulabilecek ve makine teçhizatı uygun olan bütün firmaların davet edildiğini söyledi. 
     
     ''DUYUMUM OLMADI'' 
     İhaleye davet edilmeyen Eksen firmasının sahibi Ahmet Tuncer Ertan ise ihalenin Devlet İhale Kanunu'na göre yapıldığını, idareye müteahhitleri davet etme hakkı tanındığını, bu davetin de idarenin tercihine göre gerçekleştiğini anlattı. 
     Herhangi bir menfaat ilişkisi veya usulsüzlük yapıldığına ilişkin bir duyumu olmadığını belirten Ertan, kendilerinin neden davet edilmediğini ise bilmediğini söyledi. 
     Sanık Yaşar Topçu'nun Meclis Soruşturma Komisyonu'na verdiği ifadede ''Partiye yakın olanlar tercih edildi'' şeklindeki sözlerinin hatırlatması üzerine Ertan, bu ifadeyi, ''siyaseten yakın olanlar'' anlamında kullandığını, bir duyumu olmadığını, kimseyi de suçlamadığını kaydetti. 
     İddia makamındaki Yargıtay Cumhuriyet Başsavcı Vekili Abdurrahman Yalçınkaya'nın ''Soruşturma komisyonundaki ifadenizde siyaseten yakın firma olarak Limak şirketinden söz etmişsiniz. Bu firmanın yanı sıra başka vereceğiniz firma ismi var mı'' sorusuna da Ertan, ''Ben komisyonda Limak ismini kullanmadım. Siyaseten yakınlıkla kastettiğim de benim kişisel kanaatimdir. Herhangi bir isim veremem'' karşılığını verdi. 
     İhaleye davet edilmeyen firma temsilcilerinden tanık Mustafa Aktürk ise firma olarak ihaleye katılacak yeterlikte olduklarını, ancak çağrılmadıklarını, ''bunun makamın taktiri'' olduğunu söyledi. 
     Aktürk, Abdurrahman Yalçınkaya'nın sorusu üzerine, hiçbir bürokrat ile kendilerinin ihaleye niye davet edilmediği konusunu konuşmadığını, ''makamın taktiridir'' ifadesiyle de Bakan'ı kastettiğini ifade etti. 
     Duruşmada, öğleden sonra, tanıkların dinlenilmesine devam edilecek. 
     
</TEXT>
</DOC>
