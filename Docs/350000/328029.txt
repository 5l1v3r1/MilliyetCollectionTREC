<DOC>
<DOCNO> 328029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/yasam/yas04.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Faili meçhul itlafa belediye de el attı 
</HEADLINE>
<TEXT>


İzmir Mordoğan'daki hayvan katliamıyla ilgili olarak Belediye Başkanı Ahmet Çakır, savcılığa suç duyurusunda bulunacaklarını söyledi 


İZMİR Karaburun'a bağlı Mordoğan'da, kısırlaştırılarak kulaklarına küpe takılanların da aralarında bulunduğu 30 köpekle 70 kedinin zehirlenmesiyle ilgili olarak Mordoğan Belediye Başkanı Ahmet Çakır, "Bu bizim yaptığımız bir uygulama değil. Ben de bu konuda çok duyarlıyım" dedi. Çakır, sorumluların ortaya çıkarılması için savcılığa suç duyurusunda bulunacaklarını bildirdi. 
HAYVANSEVERLERİN "katliamda kullanılan zehir, ilçe tarım müdürlüğünde var" iddiasına yanıt veren Karaburun İlçe Tarım Müdürlüğü'nde görevli Veteriner Hekim Erdal Çakıcı da, şunları söyledi "Bu, hayvanlardan rahatsız olan bazı kişilerin yaptığı bir iş. Öldürülen hayvanlara laboratuvar teşhisi yapılmadan, resmi makamları suçlamak yanlış. Piyasada pek çok zehir var." 


</TEXT>
</DOC>
