<DOC>
<DOCNO> 331310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/spor/spo06.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlikeli rövanş 
</HEADLINE>
<TEXT>


Juventus ile Liverpool arasında oynanacak rövanşın büyük olaylara sahne olabileceği bildirildi. İngilizler'den intikam almayı planlayan İtalyanlar'ın ikinci Heysel faciası yaşatmasından korkuluyor 


Heysel faciasından 20 yıl sonra ilk kez geçen salı Anfield'da karşı karşıya gelen Liverpool ile Juventus önümüzdeki çarşamba Torino'da kozlarını paylaşacak. Ancak Della Alpi'deki rövanş öncesi İtalyan taraftarların büyük olaylar çıkarmasından korkuluyor. Kırmızı-Beyazlılar'ın Anfield'da 2-1 kazandığı karşılaşma öncesi sergilenen dostluk gösterisinin gerçekleri yansıtmadığı ifade edildi. 

İngilizler korkuyor 
Liverpool'un ünlü tribünü KOP'tan verilen dostluk mesajları ve tezahüratlara Siyah-Beyazlı taraftarların büyük bölümünün sırtını dönerek, el işaretleriyle karşılık vermesi de çarşamba gecesi olay çıkması ihtimalini güçlendiyor. Juventus'un taraftar sitelerinde fanatik grup Ultras'ın intikam hazırlığı yaptığı şeklindeki mesajların dolaşması karşılaşma öncesi gerilimi arttırdı. UEFA ve İtalyan polisi alarma geçerken, Liverpoollu taraftarlar da maça gitmek için bireysel davranmamaları konusunda uyarıldı. Ayrılan 3 bin 600 biletten şu ana kadar sadece 2 bin 500'ünün satılması İngilizler'in Torino'daki maç öncesi ne kadar temkinli davrandığını ortaya koyuyor. 


</TEXT>
</DOC>
