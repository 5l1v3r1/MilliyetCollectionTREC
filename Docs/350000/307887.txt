<DOC>
<DOCNO> 307887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur26.html </URL>
<DATE> 2005/01/19/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Sahte polisler yakalandı 
</HEADLINE>
<TEXT>

     Galericilik yapan iki iş adamını kendilerini polis olarak tanıtarak kaçıran ve tehditle paralarını alan 3 kişi polisin takibi sonucu yakalandı. 
     Polatlı ilçesinde galericilik yapan Yasin Zafer Y. ve Asım K'nın işyerlerine gelen kimliği belirsiz üç kişi, kendilerini Kaçakçılık ve Organize Suçlar Şube Müdürlüğü görevlileri gibi tanıtarak iki işadamını gözaltına aldıklarını bildirdiler. 
     İşadamlarına kelepçe vuran sahte polisler, daha sonra Temelli yakınlarında bir benzin istasyonunda aracı durdurarak işadamlarından tehditle 15 milyar lira aldılar. İki iş adamını serbest bırakan bu kişiler bir kaç gün sonra Asım K'yı arayarak bir banka hesap numarası verip tehditle 12 milyar lira yatırmasını sağladılar. 
     Kendilerini polis olarak tanıtmaya devam eden söz konusu kişilerin telefonla 13 milyar lira daha istemesi üzerine durumdan şüphelenen iki iş adamı Ankara Emniyet Müdürlüğü'ne başvurdu. 
     Olaya el koyan Kaçakçılık ve Organize Suçlar Şube Müdürlüğü ekipleri yaklaşık 3 gün süren takibin ardından kendilerini polis olarak tanıtan organize suç grubunu tespit ederek gözaltına aldı. Üç kişi kaçırılan işadamları tarafından da teşhis edildi. 
     Sahte polislerin üst araması ve gösterdikleri adreslerde yapılan aramalarda 5 gram hintkeneviri ile 5 gram jelatin ve peçete kağıdına sarılı kokain maddesi bulundu. 
     Söz konusu kişilerle birlikte para havale belgeleri ve iş adamlarından alınan paradan kalan 3 milyar 600 milyon liraya da el konuldu. Bu kişilere ait banka hesabının da bloke edildiği kaydedildi. 
     Sorgulaması tamamlanan üç kişi Polatlı Cumhuriyet Başsavcılığına sevk edildi. 
     
</TEXT>
</DOC>
