<DOC>
<DOCNO> 344335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonspo28.html </URL>
<DATE> 2005/05/20/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Özhan Canaydın maçı staddan izleyecek 
</HEADLINE>
<TEXT>

     Galatasaray Kulübü Başkanı Özhan Canaydın, ezeli rakipleri Fenerbahçe ile 22 Mayıs Pazar günü yapacakları derbi maç öncesinde centilmenlik mesajları verdi. 
     Türkiye Seyahat Acentaları Birliği’nin TÜRSAB , Lütfi Kırdar Uluslararası Kongre ve Sergi Sarayı’nda, UEFA Asbaşkanı Şenes Erzik’e, ülke tanıtımı ve turizmine sağladığı katkılar nedeniyle plaket verdiği törene katılan Canaydın, gazetecilerin derbi maçla ilgili sorularını yanıtladı. 
     Kadıköy’deki maça gidip gitmeyeceği konusunda spekülasyonlar yapılan Canaydın, bugüne dek Fenerbahçe Şükrü Saracoğlu Stadı’nda her zaman en iyi şekilde ağırlandığını, bu kez de aynı şekilde karşılanacağından emin olduğunu söyledi. 
     Ezeli rakipleriyle önemli bir derbi maça çıkacaklarını vurgulayan Özhan Canaydın, "Fenerbahçe ile önemli bir derbi maçı yapacağız. 
     Kazanan bayağı yol almış olacak" dedi. 
     Derbi öncesi fair-play çağrısında bulunan Canaydın, "İnşallah derbiye yakışan, Türk sporuna yakışan, sevgi ve dostlukla bitecek bir maç olacak. Öyle ümit ediyorum. Bu maç dostluk, birlik, beraberlik, sevgi içinde geçecek, iyi oynayan kazanacak" dedi. 
     
     DERBİYİ KADIKÖY’DE İZLEYECEK 

     Fenerbahçe maçını FB Şükrü Saracoğlu Stadı’nda izleyip izlemeyeceğiyle ilgili bir soru üzerine Canaydın, "Şükrü Saracoğlu Stadı’nda her zaman en iyi şekilde ağırlandım, yine aynı şekilde ağırlanacağımdan eminim" diye konuştu. 
     Fenerbahçe Kulübü İkinci Başkanı Nihat Özdemir’in, Diyarbakırspor-Fenerbahçe maçından sonra yaptığı açıklamanın hatırlatılması üzerine de Canaydın, "Bunlar maç heyecanıyla verilmiş beyanatlardır. Derbi maç öncesi yapılan bu tür spekülasyonlara cevap vermem doğru olmaz. Bu maç dostluk, birlik, beraberlik ve sevgi içinde geçecek, iyi oynayan kazanacak" dedi. 
     İngiltere Premier Ligi’nde Manchester United’lı oyuncuların, şampiyonluğu daha önce garantileyen Chelsea’li oyuncuları sahaya çıkarken alkışladıklarının hatırlatılması üzerine de Özhan Canaydın, "Her zaman örnek olacak bir davranıştır. Gözlerimiz yaşararak seyrettik. İnşallah Türkiye’de de bu görüntüler olursa mutlu olacağız. 
     Bu maçın sonunda öyle bir olay yaşanırsa mutlu oluruz" dedi. 
     Özhan Canaydın, teknik direktör Gheorghe Hagi ile ilgili bir soru üzerine de, "Hagi ile bizim 1 yıl daha sözleşmemiz var, onun arkasındayız" dedi. 

     
</TEXT>
</DOC>
