<DOC>
<DOCNO> 315315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/yazar/gunes.html </URL>
<DATE> 2005/02/15/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Halkın gündemindeki türban 
</HEADLINE>
<TEXT>


Geçen hafta siyaset gündeminde yine türban vardı. Başbakan, ailesinin türbanlı olmasını iki noktaya bağladı. Biri inançlı Müslüman olmaları, diğeri de şıklık. Her iki nokta da kendi özel dünyaları. Kimi türbanı şık bulur, kimi de başka şeyi. Ancak konu önemli. Çünkü ikide bir bu konu ısıtılıp ısıtılıp önümüze konuyor. 
Son yıllarda liberal kesim iki konu üzerinde ısrarla duruyor. Kürt sorunu ve türban. Hatta solda duranları sıkıştırmak için bunları adeta dayatıyor. Nedenini gerçekten merak ediyoruz. Bir nedeni ordunun duyarlı olduğu konulara girerek rahatsızlık yaratmak olabilir. İkincisi, Türkiye'de ulusal bütünlük ve laiklik konusunda oldukça katı olan sol kesimde kırılma yaratılmak istenebilir. Yahut gerçekten çağdaş bir ulus - devletin temelleri çatlatılmak istenebilir. 
Kuşkusuz, Kürt sorunu önemsenmesi ve özgürlüklerin yaygınlaşması gereken bir alan. Yirmi yıl önce Kürt kökenli vatandaşlarımız özgürce "Ben bu ülkenin vatandaşıyım ve Kürt kökenliyim" diyemezdi. Şimdi diyor. 
Ancak türban farklı. Türban sorunu on yıl önce yoktu. Peki, bu denli üstünde durulan bu konu vatandaşın ne kadar gündeminde İşte bu konuda elimizde bir araştırma var Türkiye Siyasal Gündem Araştırması, Aralık 2004. Daha çok kırsal kesimde yapıldığından geleneksel değerler daha yüksek görünebilir Türkiye'de yaşanan en önemli sorunlar halka açık uçlu olarak sorulduğunda yanıtlar şöyle 
Kısacası, halkın gündeminde türban yüzde 1'den az. Üstelik bu kadar öne çıkarmaya rağmen. Çünkü halk çok ciddi geçim sıkıntısı içinde. Türk halkının yarıya yakını işsizlikten şikayet ediyor. Oysa hiçbir liberal aydınımız solculara olsun, kendilerine olsun işsizlik hakkındaki görüşleri sormuyor. Neden Kaç liberal yazarımız bu konuyu köşesinde dile getiriyor Yok denecek kadar 
Gelelim türbanın daha şık ya da daha çağdaş olup olmadığına. Şıklık öznel bir konu. Ben şahsen türbanı şık bulmuyorum. Şimdiye dek ne güzel türban dediğim de hiç olmadı. Diyene de rastlamadım. Türbanı daha çağdaş bulan bazı aklı evvellere de tavsiyem bir an önce ayılmalarıdır. Devekuşu olmaya gerek yok. Radikal İslamcı kesimlerin kadın ve çocuklarının türbanlı olduğunu hepimiz biliyoruz. Üstelik, başörtülü büyük çoğunluk olan kadınları türbana geçemedi diye "modernleşme - öncesi" nitelemek, olsa olsa abeslik olur. 
Başörtüsünün nesi geriydi de, türban ileri oldu Üstelik, Avrupa'nın aldığı kararlar ortada. Nihayet, laikliğe yürekten inanan birinin dinsel anlam yüklü bir kıyafetin kamusal alanda bulunmasına hoşgörü göstermesi beklenemez. 

İşsizlik 47.1 Geçim sıkıntısı 5.6 Ekonominin durumu 5.4 Yolsuzluk - kapkaç 4.5 AB 3.6 Enflasyon 2.6 Kıbrıs 2.4 Irak 1.7 Eğitim sorunları 1.4 Demokratikleşme - insan hakları 1.0 Terör 1.0 Türban 0.9 Tren kazaları 0.7 Kürt Sorunu 0.7 DEP'lilerin serbest bırakılması 0.6 Diğer 20.7 



</TEXT>
</DOC>
