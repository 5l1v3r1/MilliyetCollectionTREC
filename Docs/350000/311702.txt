<DOC>
<DOCNO> 311702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonsiy13.html </URL>
<DATE> 2005/02/02/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
CHP'den düzenleyici ve denetleyici kurumlar tasarısına tepki 
</HEADLINE>
<TEXT>

     TBMM Plan ve Bütçe Komisyonu'nda, düzenleyici ve denetleyici kurumlar için ortak usul ve esaslar getiren yasa tasarısının görüşmelerine devam ediliyor. CHP milletvekilleri, tasarının Anayasa'ya aykırı olduğunu ve üst kurulların bağımsızlığını ortadan kaldırdığını ileri sürdüler. 
     Tasarının tümü üzerinde konuşan CHP Trabzon Milletvekili Akif Hamzaçebi, Türkiye'de bazı düzenleyici ve denetleyici kurumların sayısının fazla olduğu yönündeki görüşlere katılmadığını belirterek, çevre ve kültür konusunda da bağımsız kurullara ihtiyaç bulunduğunu söyledi. 
     Görüşülen tasarının tüm üst kurulları tek bir şablona soktuğunu öne süren Hamzaçebi, birbirinden farklı amaçlarla kurulan RTÜK ile BDDK'nın ''aynı kefeye konulduğunu'' ifade etti. 
     Kurulların üye seçiminde yapılan değişiklikle bu kurulların bağımsızlığının tamamen ortadan kaldırıldığını iddia eden Hamzaçebi, üst kurulların üyelerinin tümünün Bakanlar Kurulu tarafından atanmasının doğru olmayacağını da ileri sürdü. 
     Hamzaçebi, tasarının Başbakanlık Müsteşarı Ömer Dinçer tarafından hazırlandığını öne sürerek, ''Başbakanlık Müsteşarı, her kanunda kendisine yeni bir yetki veriyor. Bu Müsteşar, Türkiye'nin ve bürokrasinin başına sorun olmaya devam ediyor. Onun hazırladığı kanun tasarıları ya Anayasa Mahkemesi'nden dönüyor veya burada komisyonlarda yeniden yazılıyor. Burası, Müsteşarın yanlışını düzeltme yeri değil'' diye konuştu. Tasarıda, üst kurulların üyelerinin ücretleriyle ilgili düzenlemenin Başbakanlık Müsteşarı'nın maaşına göre belirlendiğini ifade eden Hamzaçebi, ''Tasarı, 'beni kimse geçmesin, her şey bana göre düzenlensin' anlayışıyla kıskançlıkla hazırlanmış'' dedi. 
     Hamzaçebi, tasarının bazı maddelerinin Anayasaya aykırı olduğunu da ileri sürdü. 
     CHP Mersin Milletvekili Mustafa Özyürek, tasarının üst kurulları yargı denetimi dışına çıkarmayı öngören hükümler taşıdığını iddia ederek, bunun, Anayasaya aykırı olduğunu söyledi. 
     Özyürek, İMKB'nin de tasarıya dahil edilmesinin yanlış olduğunu ifade ederek, bu kurumun düzenleyici ve denetleyici bir kurum olmadığını vurguladı. 
     CHP İstanbul Milletvekili Kemal Kılıçdaroğlu, tasarının, ''12 Eylül döneminde çıkarılan ve tüm kamu kurumlarını tek kalıba sokmayı amaçlayan'' kanunları hatırlattığını savundu. 
     CHP İstanbul Milletvekili Ali Kemal Kumkumoğlu ise tasarıyı eleştirerek, ''Hükümetin üst kurullarla ilgili bir sıkıntısı mı var '' diye sordu. 
     CHP Muğla Milletvekili Gürol Ergin, 31 Aralık 2004 tarihinde Bakanlar Kurulu'nun, Şeker Kurumu'nu ''ortadan kaldırdığını'' ifade ederek, ''O karardan 5 ay önce hazırlanan bu tasarıya, neden Şeker Kurumu konulmamıştır '' dedi. Ergin, Şeker Kurumu'nun uluslararası anlaşmalarla ortadan kaldırıldığına ilişkin iddialara açıklık getirilmesini de istedi. 
     
</TEXT>
</DOC>
