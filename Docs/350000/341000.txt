<DOC>
<DOCNO> 341000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sontur10.html </URL>
<DATE> 2005/05/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Bara uzaktan bakma cinayetle bitti 
</HEADLINE>
<TEXT>

     Yaşar ANTER DHA 

      MUĞLA'nın Bodrum İlçesi'ne bağlı Yalıkavak Beldesi'ndeki bir barın kapısındaki korumalarla, bara almak istemedikleri kişiler arasında çıkan tartışma cinayetle sonuçlandı. İnşaat taşeronu 36 yaşındaki Şevket Alkan, bar korumaları tarafından bıçakla öldürüldü. 
     Yalıkavak Beldesi'ndeki olay, dün gece Başha Disko- Bar'ın önünde meydana geldi. Gökçebel bölgesinde inşaat taşeronluğu yapan Şevket Alkan, arkadaşlarıyla birlikte sahilde yürüyüş yaparken barın önüne geldi. Bir süre içeri baktıkları bara girmek isteyen Alkan ve arkadaşlarına barın korumaları engel oldu. 
     İddiaya göre Şevket Alkan ile arkadaşları, biraz uzaklaşıp barın karşısına geçerek buradan içeri bakmaya devam etti. Barın korumaları 25 yaşındaki İsmail Arı ve 26 yaşındaki Yaşar Yüksel ile Şevket Alkan ve arkadaşlarından uzaklaşmalarını istedi. Çıkan arbadede, korumalar Yaşar Yüksel ile İsmail Arı, Şevket Alkan'ı bıçakladı. Ağır yaralanıp, aşırı kan kaybeden Şevket Alkan, tedavi için götürüldüğü Özel Bodrum Hastanesi'nde yaşamını yitirdi. 
     Şevket Alkan'ın cenazesi, otopsi yapılmak üzere Bodrum Devlet Hastanesi Morgu'na kaldırıldı. Jandarma ekipleri, olaydan sonra kaçan İsmail Arı ve Yaşar Yüksel'i yakalayarak gözaltına aldı. Olayda kullanılan bıçağın da ele geçirildiği belirtildi. Zanlılar, sorgularının ardından Adliye'ye sevkedilecek. 
     
</TEXT>
</DOC>
