<DOC>
<DOCNO> 317821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun20.html </URL>
<DATE> 2005/02/23/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Özkök İlişkileri bölgeye katkı sağlayacak şekilde ilerletmeye çalışıyoruz 
</HEADLINE>
<TEXT>

     Genelkurmay Başkanı Orgeneral Hilmi Özkök, Mısır ile Türk Silahlı Kuvvetleri arasında ilişkileri, ''bölgeye daha iyi katkı sağlayacak şekilde'' ilerletmeye çalıştıklarını belirtti. 
     Mısır ziyaretini sürdüren Orgeneral Özkök, Cumhurbaşkanı Hüsnü Mübarek tarafından kabul edildi. 
     Orgeneral Özkök, görüşmeden sonra, ''Cumhurbaşkanı Hüsnü Mübarek ile bölgesel güvenlik konularına ilişkin görüş alışverişinde bulunduklarını'' bildirdi. 
     Mübarek'e Mısırlı askeri yetkililerle görüşmeleri hakkında kısaca bilgi verdiğini kaydeden Özkök, Mübarek'in de iki ülkenin silahlı kuvvetleri arasında daha sıkı işbirliği yapılmasını istediğini ve komutanlarına gerekli telkinlerde bulunduğunu belirtti. 
     Orgeneral Özkök, ''Mısır Arap Cumhuriyeti ile Türk Silahlı Kuvvetleri arasında ilişkileri, bölgeye daha iyi katkı sağlayacak şekilde ilerletmeye çalışıyoruz'' dedi. 
     Özkök'ün Mübarek tarafından kabulünde Mısır Genelkurmay Başkanı Hamdi Vehibe ile Türkiye'nin Kahire Büyükelçisi Korkmaz Haktanır da hazır bulundu. 
     Mübarek ile yarım saat süren görüşmeden sonra Orgeneral Özkök, Kahire Askeri Havalimanı'ndan İskenderiye kentine hareket etti. 
     Özkök, İskenderiye'de, Mısır Deniz Kuvvetleri Komutanlığı Raseddin karargahında görüşmelerde bulunacak. Ardından, İskenderiye'nin turistik yerleri olan Kayıtbey Kalesi, Münteze Bahçesi, İskenderiye Kütüphanesi ve İskenderiye Türk Şehitliği'ni ziyaret edecek olan Orgeneral Özkök, TSİ 16.30'da Türk Silahlı Kuvvetleri'ne ait uçakla İskenderiye'den Türkiye'ye hareket edecek. 
     
</TEXT>
</DOC>
