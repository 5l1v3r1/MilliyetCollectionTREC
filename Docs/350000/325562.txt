<DOC>
<DOCNO> 325562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/soneko46.html </URL>
<DATE> 2005/03/21/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Wolfowitz, Dünya Bankası Başkanlığı için Avrupa'da görücüye çıkacak 
</HEADLINE>
<TEXT>

     Dünya Bankası Başkanlığı'na aday gösterilen ABD Savunma Bakan Yardımcısı Paul Wolfowitz, kendisine soğuk bakan Avrupalıları ikna etmek için Avrupa Birliği yetkilileriyle görüşecek. 
     AB Sözcüsü, Pia Ahrenkilde Hansen, Wolfowitz'in görüşlerini daha iyi öğrenmek için AB tarafından kendisine yapılan görüşme davetini kabul ettiğini söyledi. 
     Sözcü, Wolfowitz'in Avrupa Konseyi'nin kalkınmadan sorumlu üyesi Louis Michel ve başka yetkililerle görüşeceğini bildirirken, görüşme tarihinin henüz belirlenmediğini belirtti. 
     ABD Başkanı George Bush, şimdiki başkan John Wolfensohn'dan boşalacak görev için geçen hafta Wolfowitz'i göstermişti. Teamüle göre Dünya Bankası başkanlığı için ABD'nin gösterdiği aday bankanın hissedarı diğer 24 üye tarafından kabul ediliyor. Ancak, Irak'ın işgalinin mimarlarından olan Wolfowitz'in başkanlığının bir çok Avrupa ülkesince rahatsız edici bir düşünce olarak görüldüğü biliniyor. 
     Avrupa Konseyi'nin Dünya Bankası başkanının onaylanmasında ancak manevi bir etkisi var. Onay kararı AB'nin değil, üye ülkelerin yetkisinde bulunuyor. 
     
</TEXT>
</DOC>
