<DOC>
<DOCNO> 319648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy28.html </URL>
<DATE> 2005/03/01/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
AKP'li Çömez kendisine atfedilen sözleri kabul etmedi 
</HEADLINE>
<TEXT>

     AK Parti Balıkesir Milletvekili Turhan Çömez, ''iktidarın performansını ve yakaladığı başarıyı hazmedemeyen kimi çevrelerin, asılsız iddialarla sanal krizler yaratma gayretinde olduklarını'' ifade etti. 
     Çömez, yaptığı yazılı açıklamada, bazı internet sitelerinde kendisine atfen yer alan, ''Tayyip Erdoğan'a büyük şok. 'Recep Tayyip Erdoğan insan kıymeti bilmez. Ben onun yanında 10 yıl özel kalem müdürlüğü yaptım' sözleri AKP'yi sarstı'' haberleriyle ilgili olarak yazılı açıklama yaptı. 
     Mesnetsiz ve art niyetli haberlerin hangi amaca hizmet ettiğinin kamuoyu tarafından çok net olarak bilindiğini ifade eden Çömez, ''Sanal kriz peşinde koşanlar bilsin ki gerçeklere gözlerini kapayarak bir yere varamazlar. Yüce Türk milletinin basireti, yapılan hizmetlerin ve gayretlerin takdiri için kafidir'' dedi. 
     Çömez, şunları kaydetti 
     ''AK Parti iktidarının giderek artar kamuoyu takdiri ve itibarını görmezden gelerek sanal krizle yıpratma çabaları, ne kendilerine, ne de hizmet ettikleri çevrelere asla yarar sağlayamaz. Bu türden gayret içine girenlere tavsiyem odur ki reel siyaset yapsınlar, proje üretsinler, politika üretsinler. Bunun dışındaki anlamsız ve asılsız iddia çabaları sadece, Türkiye'nin son zamanlarda yaşadığı muhalefet yoksunluğu sendromuna hizmet eder. Biz yolumuza devam ederiz. 
     İnternet sitelerinde yayınlanan bahse konu sözlerin bana ait olmadığını, gerçeği yansıtmadığını, saygı değer başbakanımızla omuz omuza, ilk günkü ruh, heyecan ve anlayışla bu ülkeye hizmet etme sevdasında olduğumuzu bir kez daha teyit etmek istiyorum. 
     Danışmanı ve özel kalem müdürü olarak çalıştığım 1.5 yıllık süreçten çok şey öğrendiğimi ve onur duyduğumu da kamuoyu tarafından bilinmesini istiyorum. 
     Toplumu dezenforme etme çabalarının ürünü olan bu türden yayınların asla amacına ulaşamayacağını ifade ediyor ve böyle gayretleri şiddetle kınıyorum.'' 
     
</TEXT>
</DOC>
