<DOC>
<DOCNO> 306647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/guncel/axgun02.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkım Moskova fiyatı 45 bin dolar 
</HEADLINE>
<TEXT>


Başbakan'a mücevherleri hediye eden Alkım, "6 bin 400 dolara mal olan takıların Türkiye'deki fiyatı düşüktür" diye konuştu 

ANKARA Milliyet 

Başbakan Erdoğan, eşine hediye edilen gerdanlık ve broşun 10 bin 600 dolar değerinde olduğuna ilişkin yazıyı, armağanı sunan Muammer Alkım'dan aldı. Önceki günkü konuşmasında, mücevherlerle ilgili Erdoğan'ın uçuk bulduğu rakamları açıklayan Alkım, "Yazı benden istendi. Ben de santimine, gramına kadar maliyeti çıkardım. Hediye edilen broş ve gerdanlığın maliyeti 6 bin 400 dolar civarındadır. Perakende fiyatı 10 bin 600 dolardır" dedi. 
"Daha önce iki mücevherin 45 bin dolara satılabileceğini söylemiştiniz. Çelişki oluşmadı mı " sorusuna Alkım, şu yanıtı verdi "Aynı nitelikteki mücevherler için Moskova'da 10 katı fiyat çekiliyor. Biz broş ve gerdanlığı 45 bin dolara Türkiye'de satamayız. O nedenle Türkiye fiyatı düşüktür. İki mücehverin maliyeti 3'er bin dolardır." Mücevherlerle ilgili bilginin "önceki akşam" istendiğini belirten Alkım, armağanın iadesi ile ilgili olarak kendilerine herhangi bir bilgi iletilmediğini söyleyerek, "Başbakan bize gümüş bir tabak hediye etti, biz de ona hediye verdik. Bu da tabii bir reklam. Resimleri web sitemize koyduk" diye konuştu. 


</TEXT>
</DOC>
