<DOC>
<DOCNO> 311374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonspo01.html </URL>
<DATE> 2005/02/01/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Bayanlar maçında erkekler kapıştı 
</HEADLINE>
<TEXT>

     Gülşah GÜYÜK DHA 

      BAYANLAR Voleybol 2. Ligi A Grubu'nda Marmaris Belediyespor ile Kocaeli Değirmendere Belediyespor arasında oynanan maçta olaylar çıktı. 
     Marmaris'teki Amiral Orhan Aydın Spor Salonu'nda yapılan ve büyük çekişme yaşanan karşılaşmanın 3'üncü setinde Değirmendere Belediyespor Antrenörü Soner Bilici ile Marmaris Belediyespor Antrenörü İbrahim Çelik arasında başlayan tartışma bir anda tribünlere de sıçradı. Salonda tansiyon yükselirken, Türkiye Şampiyonası için Marmaris'te bulunan ve Değirmendere Belediyespor'a destek olmak için salona gelen Kocaelili tekvandocular ile Marmarisli seyirciler birbirlerinin üzerine yürüdü. 
     Bu sırada Değirmendere Belediyespor benchinden kendilerine el-kol işareti yapıldığını öne süren Marmarisli bazı seyirciler sahaya inmek isteyince polis engel oldu. Kocaelili tekvandocular da saha içine indirilerek çıkış kapısına yakın bölgede kontrol altına alındı. Marmaris Belediye Başkanı Ali Acar Marmarisli taraftarların arasına oturarak olayların büyümesini engellemeye çalıştı. 
     3-2 konuk takımın galibiyeti ile sonuçlanan müsabakadan sonra her iki takımın seyircileri de güvenlik güçlerinin kontrolü altında salondan ayrıldı. 
     
</TEXT>
</DOC>
