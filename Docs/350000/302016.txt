<DOC>
<DOCNO> 302016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonyas07.html </URL>
<DATE> 2004/12/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Hasta ziyaretine dikkat .. 
</HEADLINE>
<TEXT>

     Erciyes Üniversitesi EÜ Tıp Fakültesi Hastaneler Başhekimi, Klinik Bakteriyoloji ve Enfeksiyon Hastalıkları Ana Bilim Dalı Başkanı Prof. Dr. Mehmet Doğanay, aksırığı, öksürüğü, ateşi ve nezlesi olan insanların hastaları ziyaret etmemesi gerektiğini bildirdi. 
     Prof. Dr. Doğanay, AA muhabirine yaptığı açıklamada, halkın bir hastanın nasıl ziyaret edileceğini, bu ziyaretin hastayı nasıl etkileyeceğini bilmediğini söyledi. Prof. Dr. Doğanay, şöyle devam etti 
     ''Türk toplumunda 'bir hasta hastaneye yattığı zaman mutlaka ziyaret edilmelidir' diye düşünülür. Türkiye'deki bütün hastaneleri gezerseniz bir hastanın başında 8-10 ziyaretçi olduğunu görürsünüz. Bizim bu kültürü değiştirmemiz gerekiyor. Bir hasta hastaneye yattığı zaman, çok yakını olan 1-2 kişi, en fazla 5-10 dakika ziyaret etmelidir.'' Prof. Dr. Doğanay, hastaların mikroplara karşı savunma mekanizmalarının oldukça zayıfladığına işaret ederek, şunları anlattı 
     ''Bu nedenle dışardan kolayca enfeksiyon alabilirler. Özellikle aksırıkla öksürükle seyreden hastalıkların yaygın olduğu bir dönemdeyiz. Boğaz ağrısı ve öksürükle seyreden nezle gibi hastalıklar, yaygın olarak görülüyor. Bu enfeksiyonlar etrafa öksürük ve aksırıkla bulaşır. Öksürüğü, aksırığı, ateşi olan insanlar hastaları ziyaret etmemelidir.'' 
     
     ''HER HASTAYA ÇİÇEK GETİRMEYİN'' 
     AIDS'li hastalar ile organ nakli yapılan, kanser tedavisi gören hastalara, kronik karaciğer ve kronik böbrek hastalarına çiçek gönderilmemesi gerektiğini belirten Prof. Dr. Mehmet Doğanay, ''Hastalar bu çiçeklerin üzerindeki tozlarla mantar türü veya bir takım sporlu mikroorganizmaları alarak enfekte olabilirler. Bu nedenle ikinci bir hastalıkla uğraşmak zorunda kalabiliriz ve hastanın iyileşme süreci uzar'' dedi. 
     Prof. Dr. Doğanay, hastalara hekimin onayı olmadan dışarıdan gıda getirilmemesi gerektiğini kaydederek, şunları söyledi 
     ''Hasta diyet yapıyor olabilir. Getirdiğiniz gıdalarla hastanın kalori dengesini bozabilirsiniz. Üstelik dışarıdan gelen gıdanın ne kadar hijyenik olduğunu bilemezsiniz. Bu gıdalarla da enfeksiyonu getirebilirsiniz.'' 
     
     ''ELLERİNİZİ YIKAYIN, HİÇBİR YERE DOKUNMAYIN-' 
     Ziyaretçilerin hastanede hiçbir yere dokunmaması, hastaneye gelmeden ve hastaneden ayrılırken ellerini mutlaka yıkaması gerektiğini ifade eden Prof. Dr. Mehmet Doğanay, şöyle konuştu 
     ''Enfeksiyonlar ziyaretçiden hastaya bulaşabileceği gibi hastadan ziyaretçiye de bulaşabilir. Dirençli mikroorganizmalar hastada kolonizedir. Uç florasında bulunur. Mesela bunlardan biri, antibiyotiğe dirençli hastane mikroorganizması olan MRSA'dır. Eski bakanlardan Veysel Atasoy bu mikroorganizma nedeniyle yaşamını yitirmiştir. Toplum kaynaklı bir enfeksiyon etkeni değildir. Ama yavaş yavaş toplumda görülmeye başladı. Toplum aracılığıyla da hastaneye geri dönüyor. Bu nedenle hastane ziyaret kültürünü geliştirmek zorundayız. Bizim insanlarımız hastanın yatağında piknik sofrası kuruyor, ama bununla da yetinmeyerek diğer hastalara yemek ikram ediyor.'' 
     
</TEXT>
</DOC>
