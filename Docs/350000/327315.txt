<DOC>
<DOCNO> 327315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sondun31.html </URL>
<DATE> 2005/03/26/ </DATE>
<TIME> 20.04 </TIME>
<AUTHOR>  </AUTHOR>
<HEADLINE>
Rus yetkili Akayev'in Moskova'da olduğunu doğruladı... 
</HEADLINE>
<TEXT>

     Rus yetkililerin, Kırgızistan'ın devrik Devlet Başkanı Askar Akayev'in Rusya'da olduğunu doğruladığı bildirildi. 
     AP haber ajansı, Rusya'da bir başkanlık sözcüsünün, Akayev'in Moskova'da olduğunu söylediğini belirtti. 
     Rus haber ajanslarında yer alan haberlerdeyse Moskova yönetiminin Akayev'e ülkeye gelme izni verdiği kaydedildi. 
     Rus Eko Moskova radyosu, Akayev'e yakın kaynaklara dayanarak verdiği haberde, Akayev'in Moskova'da olduğunu duyurmuş, radyonun haberi Rus ve Kırgız yetkilileri tarafından doğrulanmamıştı. 
     Rusya Devlet Başkanı Vladimir Putin, dün Ermenistan'da yaptığı açıklamada, Akayev'in Rusya'ya gelmesi halinde kendisine karşı çıkmayacaklarını belirtmişti. 
     AFP ajansıysa Moskova'nın Akayev'e sığınma izni verdiğini bildirdi. 
     Kremlin basın merkezinden yapılan açıklamada, ''Akayev'in, kendisine Rusya'ya gelebilme olanağı verilmesini talep ettiği ve kendisine bu olanağın verildiği'' belirtildi. 
     Açıklamada, Akayev'in bu akşam itibariyle Rusya topraklarında bulunup bulunmadığı konusunda bir bilgi verilmedi. 
     
</TEXT>
</DOC>
