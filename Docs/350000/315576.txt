<DOC>
<DOCNO> 315576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/ekonomi/eko05.html </URL>
<DATE> 2005/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş yıllık bonoyu yabancılar kaptı 
</HEADLINE>
<TEXT>


Hazine'nin iç borçlanmada vade uzatmaya yönelik ilk girişimi başarılı oldu. 5 yıl vadeli bonolara ortalamadan satışlarla beraber 4.2 milyar YTL talep geldi 

Finans atölyesi SONGÜL HATISARU 

Hazine'nin Cumhuriyet tarihinde piyasadan yaptığı en uzun vadeli borçlanma olan 5 yıllık kağıt ihracına yabancılardan yoğun bir ilgi geldi. Müşterilerine 2 milyar YTL cinsi uzun vadeli bono satan yabancı yatırım bankaları 5 yıllık kağıtları adeta kapıştı. Rekabetçi olmayan tekliflerden yapılan 1,8 milyar YTL'lik satışta yabancıların işi şansa bırakmak istemediğini gösterdi. Hazine çifte ihalede rekabetçi olmayan tekliflerle birlikte toplam 4,1 milyar YTL'lik satış yaptı. 
Hazine üç yıllık değişken faizli dolar cinsi tahvil ihalesiyle 302,4 milyon dolar, 5 yıllık altı ayda bir yüzde 7,5 sabit kupon ödemeli YTL tahvil ihalesiyle de 775,3 milyon YTL borçlandı. Kamu kuruluşları ve piyasa yapıcısı bankalara altı ayda bir yüzde 7,5 sabit kupon ödemeli tahvilde rekabetçi olmayan tekliften ihale öncesinde 1,868.6 milyon YTL satış gerçekleştirdi. 
Rot satışı dahi bu vade için maksimum satış tahmini olan 1,5 milyar YTL'nin üzerinde gerçekleşti. Değişken faizli tahvil ihalesinde de Hazine ihale öncesi piyasa yapıcısı bankalar ve kamu kuruluşlarına rekabetçi olmayan tekliften 800.9 milyon dolar satış yaptı. Döviz cinsi tahvilde ortalama bileşik faiz yüzde 5.06 oldu. 5 yıl vadeli tahvilde ise yıllık getiri yüzde 14,62 olurken ihalede oluşan yıllık bileşik faiz yüzde 15.15 olarak gerçekleşti. 
Öte yandan Hazine'nin yine dün ihraç ettiği döviz cinsi ihaleye ilgi daha sınırlı oldu. Döviz cinsi kağıda daha çok bankalar, kurumsal yabancı yatırımcılar ve döviz cinsi yatırımları olan şirketlerin talep gösterdiği söylenebilir. 

Türkiye'ye oynuyor 
Dünkü ihaleye gelen talep yabancıların uzun vadede de Türkiye ekonomisine güvendiklerini gösterdi. Çünkü önümüzdeki 5 yıl içinde faizler herhangi bir sebeple yükseldiğinde yabancılar düşük faizli bono almış olacaklar. 
Ancak dünkü ihaleye gelen talep yabancıların faizde düşüş beklediğini ve yüksek sayılabilecek faizden şu anda parasını bağlamak istediğini gösteriyor. Döviz cinsi ihaleye kıyasla 5 yıllık vadeye gelen talep önümüzdeki dönemde de TL cinsi enstrümanların cazip bulunacağı ve ilginin yüksek olacağını gösteriyor. 

Hazine 5 yıllık vadede 15,15 faizle borçlandı 5 yıllık tahvilin fiyatı 101,322 Bileşik faizi 15,15 Net satış miktarı 2.643,9 milyon YTL Nominal satış miktarı 2.609,3 milyon YTL Nominal teklif miktarı 4.117,9 milyon YTL 

10 yıllık vadede gelebilir Dün ihraç edilen kağıtlarla yatırımcı yeni kazanç kapılarıyla tanışmış oldu. Sözgelimi önümüzdeki yıl enflasyon yüzde 5'e düşerse yabancı yatırımcılar şimdiden yüzde 9 oranında bir reel getiriyi garantilemiş olacak. Dün gelen talebe bakıldığında Hazine'nin bu vadeyi yeniden ihraç edeceğini söylemek mümkün. Öte yandan kredi notları yüksek yabancı yatırım bankalarının ihraç ettikleri bonolara gelen talepte düşünüldüğünde Hazine 10 yıl vadeli kağıt ihraç etmeyi de deneyebilir. 

Kırılganlık azalacak 
Türkiye'nin 167.3 milyar dolar iç borcu bulunuyor. Ortalama vade ise 20.6 ay. Sıklıkla çevrilen bir borç yükü borç dinamiklerinde kırılganlığı artırırken bazı derecelendirme kuruluşlarının da not artırmasının önündeki en büyük engel. Muhtemel uzun vadeli enstrüman ihraçları ve bunlara gelecek talebin yeni not artırımlarının önünü açacağını söylemek hayalcilik olarak karşılanmamalı. Nitekim son gelen haberler Hazine'nin 10 yıl vadeli YTL cinsi eurobond ihracına hazırlandığı yönünde. 

100 trilyonda 3 trilyon k r Öte yandan dünkü ihalelerde yabancıların YTL cinsinden ve 1 - 5 yıl vadelerle tahvil ihraçlarının 2 milyar YTL seviyesine yükselmiş olması ve sözkonusu tahviller genelde yılda bir kupon ödemeliyken Hazine'nin ihraç ettiği kıymetin yılda iki kupon ödemeli olması paranın geri dönüş periyodunu kısalttığından ilgiyi artırdığını söyleyebiliriz. Dün yüzde 15,15 faizle kağıt alan yabancıların bunu müşterilerine yüzde 12 - 13 gibi bir faizlerle sattığı görülüyor. Aradaki 3 puanlık faiz farkı 100 trilyonluk bir işlemde yabancılar açısından bir anlamda sadece aracılık yaparak 3 trilyon liralık faiz kazancı anlamına geliyor. 
Öte yandan Ekonomiden Sorumlu Devlet Bakanı Ali Babacan'ın IMF'in karşı olduğunu açıkladığı teşvikli il sayısının artırılması projesinden vazgeçilmeyeceği açıklamasına karşın dolar kurunun parite hareketi ve yabancı satışlarıyla gerilediği görüldü. 
Dünkü ihalelere girmek isteyen yabancılar yabancılar dövizde satıcı idi. Dolar YTL kuru 1.3100 seviyesine kadar geriledi. 


</TEXT>
</DOC>
