<DOC>
<DOCNO> 340854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sondun15.html </URL>
<DATE> 2005/05/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Blair Yara izleri kalmış olabilir, ancak yaralar iyileşti... 
</HEADLINE>
<TEXT>

     İngiltere Başbakanı Tony Blair, İngiltere ve Almanya’nın Avrupa’nın kalkınmasında önemli rol oynadıklarını söyledi. 
     Blair, İkinci Dünya Savaşı’nın sona ermesinin 60. yıldönümü vesilesiyle Alman Bild gazetesine yaptığı açıklamada, bir zamanlar birbirine düşman olan ülkelerin bugün çok iyi dost olduklarını belirterek, "İngiltere ve Almanya, Avrupa’nın barış ve refah kıtasına dönüşmesinde önemli rol oynamıştır. Geriye yara izleri kalmış olabilir, ancak yaralar iyileşti" dedi. 
     İkinci Dünya Savaşı’nın sona ermesiyle ilgili olarak düzenlenen anma törenlerinin, bu uğurda hayatını feda eden insanları anmak için iyi bir vesile olduğunu ifade eden Blair, "Binlerce İngiliz ve Alman her yıl karşılıklı olarak birbirinin ülkesini ziyaret ediyor. 
     Askerlerimiz Kosova ve Afganistan’da birlikte görev yapıyor. 
     İlişkilerimiz hiçbir zaman şimdi olduğundan daha iyi değildi" diye konuştu. 
     Almanya’nın günümüzde çok farklı bir ülke olduğunu, güçlü ve güvenli bir demokrasi haline geldiğini, Berlin Duvarı’nın yıkılmasıyla birlikte Doğu Avrupa ülkelerine de demokrasinin ulaştığını kaydeden Blair, "Almanya’nın 1989 yılında sağladığı başarı takdire değer" dedi. 
     Sadece entegrasyon amacıyla değil, vatandaşların ihtiyaçlarına da uygun bir Avrupa yaratmak istediklerini belirten Blair, "Bu vizyona sadece İngiltere sahip değil. Bu vizyonu Avrupa’da diğer ülkeler de paylaşıyor" şeklinde konuştu. 
     
</TEXT>
</DOC>
