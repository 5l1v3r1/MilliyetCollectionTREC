<DOC>
<DOCNO> 301913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonsiy19.html </URL>
<DATE> 2004/12/29/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Çelik, AKP Grubunda yolsuzluk iddialarını değerlendirdi 
</HEADLINE>
<TEXT>

     Milli Eğitim Bakanı Hüseyin Çelik, AK Parti TBMM grup toplantısında, okul ihalelerinde yolsuzluk yaptığı iddialarını değerlendirdi. 
     Alınan bilgiye göre, basına kapalı yapılan AK Parti Grup toplantısında milletvekillerine hakkındaki iddialara ilişkin bilgi veren Hüseyin Çelik, ihaleleri, en düşük ve en uygun teklifi veren firmalara aldığı ifade etti. Milli Eğitim Bakanlığı Yatırımlar ve Tesisler Dairesi Başkanlığı tarafından hazırlanan ''Eğitim Fiziksel Katkı Projesi''nin yer aldığı dokümanı milletvekillerine dağıtan Çelik, İMKB tarafından nemalandırılması ile temin edilen 450 trilyon lira kaynakla proje kapsamında, ilde 135 okul ve toplam 267 binadan oluşan eğitim kampuslerinin ihalesinin yapıldığını anlattı. 
     İhalelerle ilgili olarak yazılı ve görsel basında yer alan haberlerle Kamu İhale Kurumu KİK tarafından yapılan incelemede bazı kararların alındığını belirten Çelik, sonuçlanan ihale fiyatlarını Bayındırlık ve İskan Bakanlığı'nın fiyatlarının yaklaşık yüzde 20 altında olduğunu belirtti. 
     65 paket ihaleye toplam bin 758 isteklinin katıldığını anlatan Çelik, ihalelerde eşitlik ve rekabet ilkesine uyulduğunu kaydetti. 
     Tüm kararların objektif kriterlere dayalı olarak alındığını, KİK'in, tekliflerin alındığı tarihten sonra yayımlanan genel tebliğe uyulmadığı gerekçesini esas alarak karar verildiğini ifade eden Çelik, ancak KİK'in tebliğinin, hukuki olarak bu ihalede uygulanamayacağını belirtti. 
     Çelik, CHP'nin ve KİK'in, konuya ''ideolojik yaklaştığını'' ifade etti. 
     Bazı milletvekillerinin, Çelik'e ihalelerle ilgili sorular yönelttiği öğrenilirken, Çelik'in ihalelerde objektif kriterlerin göz önünde tutularak adil davranıldığını söylediği belirtildi. 
     Oturumu yöneten AK Parti Genel Başkanı, Başbakan Recep Tayyip Erdoğan da milletvekillerinden, Bakan Çelik'e soruşturma önergesi görüşmelerinde ''sahip çıkılmasını'' isteyerek, ''CHP'nin ekmeğine yağ sürmeyin'' dediği öğrenildi. 
     Başbakan Erdoğan, toplantıda ayrıca asgari ücret konusuna değindi. Erdoğan, asgari ücretle ilgili ''sürprizimiz var'' açıklamasının yanlış anlaşıldığını belirterek, sürpriz konusunda, asgari ücretin açıklanma tarihini kastettiğini ifade etti. 
     
</TEXT>
</DOC>
