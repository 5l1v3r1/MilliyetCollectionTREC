<DOC>
<DOCNO> 319979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/soneko37.html </URL>
<DATE> 2005/03/02/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Mey İçki Sahte rakı imalatı, artan ÖTV'lerle cazip hale geldi 
</HEADLINE>
<TEXT>

     TEKEL'in alkollü içkiler bölümünü alan Mey İçki'nin Üst Yöneticisi CEO Galip Yorgancıoğlu, sahte rakı nedeniyle yaşanan ölümlerle ilgili olarak, ''Bu olay son 2 senede yapılan ÖTV artışlarıyla çok cazip hale geldi. Sektörü ekonomik olarak sahteciliğe cazip hale getirmemek lazım'' dedi. 
     Yorgancıoğlu, sahte rakının neden olduğu ölüm olaylarıyla ilgili Mey Alkollü İçecekler Genel Müdürü Esen Ataay, Mey İçki Pazarlama Direktörü Cihan Kırımlı ve Mey İçki Satış ve Dağıtım Direktörü Ümit Bayvas ile birlikte basın toplantısı düzenledi. 
     Yaşanan ölüm olaylarının çok menfi bir olay olduğunu ve bu tip olayların 2-3 nedeni bulunduğunu ifade eden Yorgancıoğlu, bunlardan birinin mevzuattan ve yasaların uygulanmasından kaynaklanan boşluklar olduğunu belirtti. 
     Yorgancıoğlu, ''Geçmişte de sahte üretim olaylarıyla karşılaştık. Genelde aynı insanları görüyoruz. İnsanlar yakalanıyordu, sonra ellerini kollarını sallayarak çıkıyordu. Bu tip 100'ün üzerinde davamız var'' diye konuştu. 
     İkinci önemli faktörün ÖTV olduğunu kaydeden Yorgancıoğlu, şöyle devam etti 
     ''Son ÖTV artışından sonra alkollü içki üretiminin yeraltına ineceğini hep söyledik. Çünkü raf fiyatının yüzde 65'i vergi. 22.5 YTL içinde 15 YTL'si vergi. Bu olay son 2 senede yapılan ÖTV artışlarıyla çok cazip hale geldi. Bir de içki ithalatının serbestleşmesi var. Menşei, son üreticisi belli olmayan üretim söz konusu. Buradan da sıkıntı doğuyor.'' 
     
     OLAY CEHALETLE VE SAHTEKARLIĞIN BİRLEŞMESİ 
     Yorgancıoğlu, sahte üretimin dünyada birçok büyük markanın yaşadığı sorun olduğunu kaydederek, ''Ancak bu olay cehaletle sahtekarlığın birleşmesi. Çünkü insan sağlığını çok ciddi anlamda tehdit eden sanayide kullanılan metil alkol kullanılmış'' dedi. 
     Türkiye'de her yerde rakının fiyatının aynı olduğuna işaret eden Yorgancıoğlu, işletme sahipleri ile işin ticaretin yapan kesimin tüm alkollü içecekleri resmi dağıtıcılar olan distribütörlerden almaları gerektiğini vurguladı. 
     Yorgancıoğlu, ''22.5 YTL'ye satılan rakı 17-18 YTL'ye teklif edilirse bunu kesinlikle almayın. Her türlü önlem tabii ki alınıyor, alınmaya devam edilecek. Ancak herkes çok dikkatli olması lazım. Bu kadar büyük bir vergi olan bir malın üstünde her zaman kötü niyetli insanlar olacaktır. Bu bütün içkiler için de geçerlidir'' şeklinde konuştu. 
     
     ''500 METRE CİVARINDA HOLOGRAM ÇALINMIŞTI'' 
     Açıklamalarının ardından soruları da yanıtlayan Yorgancıoğlu, İzmir'deki fabrikadan çalınan hologram miktarının gazetelere yansıdığı kadar olmadığını belirterek, ''Çok küçük bir olaydı. 500 metre civarında hologram çalınmıştı. Zaten bu işi yapanlar bulundu ve adalete teslim edildi. Hologramların büyük bir kısmı da geri alındı'' dedi. 
     Yorgancıoğlu, ''sektör olarak sıkıntılı mısınız '' sorusunu da şöyle yanıtladı 
     ''Son olarak rakıya yüzde 26, biraya yüzde 50, şaraba yüzde 120 ÖTV artışı geldi. Sektör olarak, bütün alkollü içecek üreten herkes sıkıntılı. 2 sene içinde 4 kere ÖTV artışı geldi. Biz 310-315 milyon dolar verip TEKEL'in alkollü içecek bölümünü almış bir şirketiz. Şu anda baktığınız zaman fizibilitelerimizin hepsi altüst olmuş durumda. Geri dönüş yılları artmış durumda. Tabii ki sıkıntılıyız.'' Ölüm olaylarının ardından ÖTV artışına ilişkin hükümet nezdinde bir girişimde bulunup bulunmayacakları sorusu üzerine de Yorgancıoğlu, hükümetle bu yöndeki görüş alışverişini her zaman devam ettirdiklerini ifade ederek, ''Umarım buna bir çözüm olur. Sektörü ekonomik olarak sahteciliğe cazip hale getirmemek lazım. Şu anda bu rakam çok cazip. 15 milyon lira. Bunun yüzde 70'i... Böyle bir cazip rakam olduktan sonra bu tip olaylar olabilir. Bugün bu parayı hiç kimse kazanamıyor'' dedi. 
     Yorgancıoğlu, sahte üretimden dolayı devletin de ciddi vergi kaybına uğradığına işaret ederek, Avrupa'daki birçok ülkede alkol üretimi, satışı ve dağıtımının hala devlet monopolü ile yapıldığına dikkat çekti. 
     
     SAHTE RAKI NASIL ANLAŞILIR 
     Galip Yorgancıoğlu, sahte rakının nasıl ayırt edileceği sorusu üzerine de ''etiketin çok temiz olmasına, kapağın parlak ve darbe almamış olmasına dikkat edilmesi gerektiğini, ayrıca üzerinde üretim tarihi ve seri numarası bulunan her şişenin numarasının farklı olduğunu'' kaydetti. 
     Yorgancıoğlu, ''Bu tür olaylarda ölüm olayında mı ceza alınıyor '' sorusu üzerine, bu tür davaların sahtecilik değil de insan sağlığı konusu kapsamında değerlendirilmesi gerektiğini ifade etti. 
     Kapaklara bilye takılıp takılmayacağı sorusu üzerine de Yorgancıoğlu, bilyeli kapağın sorunu yüzde 100 engelleyen bir çözüm olmadığını, kendilerinin güven artırıcı çalışmalara devam edeceklerini bildirdi. 
     Mey Alkollü İçecekler Genel Müdürü Esen Ataay da sahte rakının acı bir tat verdiğini, ışığa tutulduğu takdirde sahte rakının flu ve tortulu olduğunun farkedilebileceğini söyledi. Tüketicilere şişeyi masada açtırmaları tavsiyesinde bulunan Ataay, gerçek rakı şişesindeki hologramın 3 boyutlu ve birbirinden farklı renkler gösterdiğini belirtti. 
     
</TEXT>
</DOC>
