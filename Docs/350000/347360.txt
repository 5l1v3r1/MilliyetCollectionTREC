<DOC>
<DOCNO> 347360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/spor/spo06.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kadarı da pes doğrusu 
</HEADLINE>
<TEXT>


Mastercard'ın dağıttığı kitapçığın içindeki ağır ifadelerin Kültür Bakanlığı'nın bandrolü ile satılan Lonely Planet isimli rehberden alındığı ortaya çıktı 


İstanbul'da yapılan Şampiyonlar Ligi finali sırasında Mastercard tarafından dağıtılan İstanbul kitapçığının içinde yer alan Türkiye aleyhine ifadeler ortalığı karıştırdı. Olayın şaşırtıcı yönü ise daha sonra ortaya çıktı. 
Mastercard'ın bu yazıları sponsoru olduğu için Türkiye'de satılan Lonely Planet isimli bir rehber kitapçığından aynen aldığı belirlendi. Bu kitapçık şu anda Türkiye'de hiçbir şekilde incelenmeden Kültür Bakanlığı'nın bandrolü ile satılıyor. Türkiye'yi yerden yere vuran bu ifadelerin yine Türkiye'de izinle piyasaya sürülmesi daha büyük tepki yarattı. 
Mastercard Güneydoğu Avrupa Genel Müdürü Özlem İmece konuyla yakından ilgilendiklerini belirtirken, "Gerekli şikayetlerimizi yaptık. Ve Lonely Planet'ten bu ifadelerin çıkarılmasını istedik. Ancak bu rehberde eleştirilen iki sayfanın yanı sıra 289 sayfada Türkiye'yi öven bölümlerin olduğunu da unutmamak lazım" dedi. 
Bu arada Futbol Federasyonu da harekete geçti. Şampiyonlar Ligi'nin sponsoru olan Mastercard'ın uyarılıp ve konunun araştırılması istendi. Ayrıca Kültür Bakanlığı nezdinde yapılacak olan bir girişimle de, bandrollü satılan ve aynı ifadelerin yer aldığı Lonely Planet'in bir an önce toplatılması gündeme gelecek. Bu rehberin internet sitesinde de Türkiye'nin Güney Doğu bölgesinin ayrı gösterildiği ve ülkenin ikiye bölündüğüde belirlendi. Ayrıca Türkiye, Avrupa'ya da dahil edilmemiş durumda. 



</TEXT>
</DOC>
