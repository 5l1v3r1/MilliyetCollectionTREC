<DOC>
<DOCNO> 348875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sondun18.html </URL>
<DATE> 2005/06/04/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Almanya'da "Türk Günü Şenliği 2005" kutlandı... 
</HEADLINE>
<TEXT>

     Almanya'nın başkenti Berlin'de, bugün ''Türk Günü Şenliği 2005'' kutlandı. 
     Geleneksel olarak bu yıl 4'üncü kez kutlanan ve Behrenstrasse adlı caddeden başlayan ''Türk Günü Şenlik Yürüyüşü'' kortejine, Türkiye'nin Berlin Büyükelçisi Mehmet Ali İrtemçelik, Almanya'daki Türk başkonsolosları ve dernek temsilcileriyle çok sayıda vatandaş katıldı. 
     Atatürk'ün resminin taşındığı ve bir Mehter Takımı'nın da yer aldığı yürüyüş kortejinde çok sayıda Türk, Alman ve AB bayrağı taşındı. 
     Berlin'de yeni açılan Yahudi soykırımı anıtı ve tarihi Brandenburg kapısı önünden geçen kortejin yürüyüşü, Siegessaeule Zafer Anıtı'nın önünde sona erdi. 
     Yürüyüşten sonra Brandenburg kapısıyla Zafer Anıtı arasında bulunan ''17 Haziran'' caddesi üzerinde Büyükelçi İrtemçelik bir selamlama konuşması yaptı. 
     İrtemçelik konuşmasında, ''Avrupa'nın merkezindeki bu büyük ve güzel ülkede, yaşam, akıl ve sevgiyle uygarca paylaşma kararlılığınızın anlamlı bir ifadesi olan bu geleneksel şenlikte bir kez daha sizlerle birlikte olmaktan sevinç ve haz duyuyorum'' dedi. 
     Karşılıklı anlayış ve saygı içinde sunulan kaynaşmışlık görüntüsünün, kökleri çok derinlerde ve sağlam olan Türk-Alman ilişkilerine yakıştığını ifade eden İrtemçelik, şunları söyledi 
     ''Oluşturduğunuz manzara, geleceği konusunda akılların hayli karışık olduğu görülen Avrupa'ya, aradığı güvenlik, istikrar ve refaha, hedeflediği küresel etkinliğe hangi zihniyetle erişebileceği konusunda ilham verebilecek niteliktedir. 
     Aranızdaki dayanışma duygularının daha da pekişmesine hizmet edeceğine inandığım ve mesajınızın bu meydanın çok ötelerine erişmesine katkıda bulunacağını temenni ettiğim bu anlamlı etkinliğin düzenleyicilerini içtenlikle kutluyorum. Tüm katılanlara, bugün iyi eğlenceler ve her zaman esenlikler diliyorum. Türkiye'nin sıcak selamlarıyla hepinize muhabbet ile saygılarımı sunuyorum.'' ''17 Haziran'' caddesinde düzenlenen şenliğe, Berlin Eyaleti İçişleri Bakanı Ehrhart Körting de katıldı. 
     Caddede kurulan sahnelerde Murat Göğebakan, Mine Koşan, Pınar Aylin ve Belkıs Akkale de konserler verdi. 
     
</TEXT>
</DOC>
