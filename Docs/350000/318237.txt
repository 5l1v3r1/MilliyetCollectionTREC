<DOC>
<DOCNO> 318237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonsiy06.html </URL>
<DATE> 2005/02/24/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Sarıgül yeniden yollarda 
</HEADLINE>
<TEXT>

     CHP'den ihracına kesin gözüyle bakılan Şişli Belediye Başkanı Mustafa Sarıgül, olağanüstü kurultayın ardından yeniden Anadolu gezilerine başlıyor. Hafta sonunda Adıyaman'a gidecek olan Sarıgül'ün, bu gezisinin kendisini destekleyen milletvekilleriyle "yol ayrımı" olabileceği belirtiliyor. 
     Şişli Belediye Başkanı Mustafa Sarıgül, Genel Başkanlığa aday olduğu 13'üncü Olağanüstü Kurultay'ın ardından yeniden Anadolu gezilerine başlayacak. 26 Şubat'ta Adıyaman'a gidecek olan Sarıgül, burada partililer ve yurttaşlarla bir araya gelecek. 
     
     TEŞEKKÜR ZİYARETİ 
     Olağanüstü Kurulay'da kendisine en fazla oy veren delegelere sahip Adıyaman'a "teşekkür ziyareti" yapacak Sarıgül, Besni ilçesinde kaymakamlık ve belediyeyi de ziyaret edecek. Sarıgül, ayrıca çevre il ve ilçelerden gelecek yurttaşlara seslenecek. 
     
     YOL AYRIMI OLABİLİR 
     Bu arada, Mustafa Sarıgül'e destek veren milletvekillerinden bazıları desteğini çekme kararı aldı. Bu kararı henüz açıklamayan milletvekilleri, kendi aralarında yaptıkları durum değerlendirmelerinde "Sarıgül'le olmuyor" yorumunda bulunuyor. Milletvekillerinin bu tavrında Sarıgül'e yönelik eleştirilerinin ilk sırada bulunduğu öğrenildi. 
     Sarıgülcü milletvekilleri, Sarıgül'ün de katıldığı bir toplantıda kurultayın ardından durum değerlendirmesi yapmış ve eleştirilerini Sarıgül'e de aktarmıştı. Bu milletvekilleri, yeni bir oluşum ve lider arayışını sürdürüyor. 
     
     SAMSUN'DAN BAŞLAMIŞTI 
     Partiden kesin ihracıyla ilgili dosyası Yüksek Disiplin Kurulu YDK gündeminde bulunan Sarıgül'ün mart ayında YDK'ya savunma vermesi bekleniyor. Sarıgül, geçen yıl 19 Mayıs'ta Samsun'dan başladığı yurt gezileri kapsamında on miting gerçekleştirmişti. Sarıgül'ün Adıyaman'dan sonra, farklı illeri de ziyaret edeceği bildirildi. 
     
</TEXT>
</DOC>
