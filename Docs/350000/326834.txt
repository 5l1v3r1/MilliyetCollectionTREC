<DOC>
<DOCNO> 326834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/guncel/axgun01.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
2 haftada 3. deprem 
</HEADLINE>
<TEXT>


Bingöl Karlıova'da 12 ve 14 Mart'ın ardından dün de 5.5 büyüklüğünde deprem oldu. Önceki depremlerde hasar gören binalar boşaltıldığı için, can kaybı yaşanmadı 

İLYAS BİNGÖL Bingöl DHA 

Karlıova'da 12 ve 14 Mart'ta meydana gelen orta büyüklükte 2 sarsıntının ardından önceki gün 5.5 büyüklüğünde bir sarsıntı daha meydana geldi. Can kaybı olmayan depremde şoka giren 20 kişi tedaviye alındı. Çadır bulamayan halk, geceyi dondurucu soğukta dışarıda geçirdi. Karlıova'da 23.44'te meydana gelen 5.5 büyüklüğündeki sarsıntıyı sabaha kadar 24 artçı şok izledi. Deprem Bingöl, Bitlis, Diyarbakır, Elazığ, Adıyaman, Tunceli ve Erzurum'da da hissedildi. 
Daha önceki 2 depremden etkilenen binaların hasar gördüğü sarsıntıda vatandaşlar panikle evlerinden kaçtı. 3 hamile kadın düşük yaptı. Kızılay'ın ilk depremlerin ardından gönderdiği çadırlar köylere dağıtıldığı için, merkezde halk eksi 10 derece soğukta büyük sıkıntı yaşadı. Önceki depremlerde hasar gören binaların boşaltılmış olması, olası can kaybını önledi. 
Belediye Başkanı AKP'li Muzaffer Gölen, acilen 3 bin çadıra ihtiyaç olduğunu belirtti. Kızılay ise 500 çadır ve 500 katalitik soba gönderdi. 


</TEXT>
</DOC>
