<DOC>
<DOCNO> 315672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun05.html </URL>
<DATE> 2005/02/16/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Kyoto Sözleşmesi yürürlüğe girdi... 
</HEADLINE>
<TEXT>

     Küresel ısınmaya karşı alınacak önlemleri içeren uluslararası Kyoto Sözleşmesi bugün yürürlüğe girdi. 
     Japonya'nın eski imparatorluk başkenti Kyoto'da Nisan 1997'de imzalanan ve şimdiye kadar 140 ülke tarafından onaylanan Uluslararası Kyoto iklim sözleşmesi, TSİ ile bu sabah 07.00'da resmen yürürlüğe girdi. 
     Sözleşme, taraf ülkelerin sera etkisine yol açan gazların havaya karışmasını engelleyecek ya da azaltacak önlemler almasını gerektiriyor. 
     Bu tür gazların en çok havaya karışmasına neden olan ülke ABD ise sözleşmeyi imzalamadı. 
     Kyoto sözleşmesi, sanayi ülkelerini başta CO2 olmak üzere dünyanın ısınmasına yol açan gazların emisyonunu sınırlandırmak zorunda bırakıyor. 
     Sözleşme, başta petrol olmak üzere fosil enerji kaynaklarının kullanımına kısıtlama getirilmesini gerektiriyor. BM'ye göre, atmosferdeki karbondioksitin yüzde 80'i, fosil enerji kaynaklarının ulaşım, ısınma ve sanayi alanlarında kullanılmasından kaynaklanıyor. 
     Sözleşmede, Kuzey'in sanayi ülkelerinin gaz emisyonunun 2012 yılına kadar 1990 yılına göre yüzde 5,2 azaltılması öngörülüyor. Bu amaçla her ülkeye kota konuyor. Ancak ABD geri adım atmadığı için, gaz emisyonundaki azalma yüzde 5,2 yerine ancak yüzde 2 olabilecek. 
     
</TEXT>
</DOC>
