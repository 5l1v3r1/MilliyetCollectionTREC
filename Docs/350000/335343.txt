<DOC>
<DOCNO> 335343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/dunya/dun01.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan yeni sayfa açtı 
</HEADLINE>
<TEXT>


ANKARA Milliyet 


Başbakan Recep Tayyip Erdoğan, Türkiye'nin AB üyeliğine karşı tutumunu açıkça dile getiren yeni Papa 16. Benedictus için, "Siyasette bile bir makama gelmeden önce birçok açıklama yapılır. Makama gelince açıklamayı yapanlar bunları adeta söylenmemiş kabul ederler. Çünkü sorumluluk bunu gerektirir" yorumunu yaptı. 
Erdoğan, Afganistan ziyareti öncesinde Esenboğa Havalimanı'nda gazetecilerin konuya ilişkin sorularını şöyle yanıtladı 

'Sayın Papa'nın beyanı' 
"Sayın Papa'nın bundan önceki açıklamalarında bu şekilde bazı beyanları olmuştur. Ama bu geldiği makamdan sonra aynı şekilde bu tür açıklamalar devam eder mi, etmez mi bilmiyoruz. AB süreci ile ilgili karar mekanizmaları farklıdır. Karar verecek olan ülkeler farklıdır. Bu noktada bugüne kadar kişisel kanaat olarak bunları belirtmiştir, ama bundan sonra yapılacak olan açıklamalar çok daha farklı olabilir." 
Dışişleri Bakanı Abdullah Gül de, Ratzinger'in Türk karşıtı gibi değerlendirilmesinin "yanlış olduğunu" belirtti. 
Gül, Ratzinger'in Türkiye'nin AB üyeliğine karşı sözleri konusunda da, "Bazen söylenen sözler niyetlerini aşan şekilde yansıyabiliyor" dedi. Gül, Cumhurbaşkanı Ahmet Necdet Sezer ve Başbakan Recep Tayip Erdoğan'ın da yeni Papa'ya kutlama mesajları gönderdiğini açıkladı. 


</TEXT>
</DOC>
