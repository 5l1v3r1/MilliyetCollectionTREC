<DOC>
<DOCNO> 310635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/guncel/gun03.html </URL>
<DATE> 2005/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sizin yüzünüzden oyunu kaybettim' 
</HEADLINE>
<TEXT>


İnsan hakları ve demokrasinin anlatıldığı kahvehanede, söyleşi boyunca oyun oynayan bir vatandaş dernek üyelerine böyle tepki gösterdi 

ŞÜKRAN PAKKAN İstanbul 

Çağdaş Yaşamı Destekleme Derneği'nin düşük gelirli erkek gruplarına yasal haklarını öğretmek amacıyla gerçekleştirdiği, "Kahvehanelerde İnsan Hakları ve Demokrasi Eğitimi" projesinin ilk etabı tamamlandı. Avrupa Komisyonu Türkiye Delegasyonu'nun desteklediği proje kapsamında, Büyükçekmece, Sarıyer, K ğıthane, Beşiktaş, Şişli ve Beyoğlu'ndaki 250'yi aşkın kahvehanede 4000'den fazla erkeğe ulaşıldı. Söyleşilerde, gözaltı, tutuklanma, üst arama, okullarda kayıt parası, rüşvet, yeşil kart, dilekçe hakkı gibi konularda da eğitim verildi. 

Seminerin en güçlü yanı 
Değerlendirmede, seminer verilenlerin hakkını koruma konusunda sindiği, başlarını derde sokmamak için pasif davranmayı tercih ettiği ortaya çıktı. "Dertlerinden uzak kalmak için kahvehanelere sığınan erkeklerin ilgisini çekebilmenin" seminerlerin en güç yönü olduğunun kaydedildiği değerlendirmede, eğitimde yaşananlar anlatıldı 
"Bir amcaya, "Eğitimleri bilerek mi buraya geldiniz " diye sordum. "Karımın dırdırından kaçtım" dedi. 'Yağmurdan kaçıp doluya tutuldunuz' dedim.""8 masa oyun vardı. 5 dakika sonunda kimsenin dinlemediğini fark ettik. 'Demek her şey dört dörtlük maşallah' deyince oyunlar durdu, dertler başladı.""Biri söyleşi boyunca oyun oynadı, biz çıkarken, kartları bırakıp 'Sizin yüzünüzden oyunu kaybettim ama çok faydalıydı' dedi." 

</TEXT>
</DOC>
