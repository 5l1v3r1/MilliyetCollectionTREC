<DOC>
<DOCNO> 337540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonyas12.html </URL>
<DATE> 2005/04/27/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Madonna ve Banderas "çizmeli kedi" için el ele verdi 
</HEADLINE>
<TEXT>

     ''Shrek-2'' filminde adeta baş kahramanlardan ''rol çalan'' sevimli ''Çizmeli Kedi'' arkadaşlarını terketti. Şirin kedinin tek başına beyazperdeye geleceği macerasında, Antonio Banderas ve Madonna görev alacak. 
     Internetteki ''moviehole'' sitesinin haberine göre, ''Shrek-2'' filminde iyi kalpli yeşil yaratığa, prensese kavuşması için yardımcı olan ''Çizmeli Kedi'', bu defa kendi başına yola çıktı. 
     Filmde ünlü İspanyol aktör Antonio Banderas'ın seslendirmesiyle büyük ilgi gören ''Çizmeli Kedi'', ''Evita'' filminde birlikte rol alan Banderas ile Madonna'yı yıllar sonra yeniden buluşturacak. 
     ''Puss in Boots-Çizmeli Kedi'' adlı yapımda, Banderas yine sevimli kedinin seslendirmesini yapacak, Madonna da henüz açıklanmayan bir başka çizgi karaktere sesini verecek. 
     ''Shrek'' serisinin büyük hayranı olan ve yıllardır birlikte rol almadığı Banderas ile yeniden buluşmayı arzu eden Madonna'nın son yıllarda çocuk kitapları yazması ve iki küçük çocuğu olması da bu animasyona ilgi göstermesine neden oldu. 
     Senaryosunu Ed Decter ve John Strauss'un kaleme alacağı animasyonun yapımına bu yılın sonlarında başlanması planlanıyor. 
     
</TEXT>
</DOC>
