<DOC>
<DOCNO> 313627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/ekonomi/aeko.html </URL>
<DATE> 2005/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, teşvikte 13 il ilavesine karşı çıktı 
</HEADLINE>
<TEXT>


Bredenkamp Teşvik yasasına 13 il eklenmesi, harcamaları dramatik biçimde artırır. Bütçe rakamları ile gerçekler örtüşmezse yeni anlaşmada ilerleme olmaz 

EKONOMİ SERVİSİ 

IMF Türkiye Temsilcisi Hugh Bredenkamp, yeni teşvik yasasının 13 il daha kapsanarak genişletilmesinin harcamaları 'dramatik' bir şekilde artıracağını, bütçeyle gerçek harcamaların örtüşmemesi halinde yeni stand - by'da ilerleme olamayacağını söyledi. 
Financial Times gazetesinde, Vincent Boland imzasıyla yer alan haberde, Bredenkamp'ın görüşlerine yer verildi. Geçtiğimiz aralıkta temel çerçevesi belirlenen ve üç yasanın yürürlüğe girmesinden sonra IMF İcra Direktörleri Kurulu'nun onayına sunulacak yeni stand - by düzenlemesi ile ilgili gelişmelerin konu edildiği haberde, Türk hükümetinin teşvikleri genişletmesinin anlaşmanın imzalanmasını tehlikeye düşürdüğü belirtildi. 
Bredenkamp, gazeteye yaptığı açıklamada, "Türkiye'nin bütçe rakamları gerçeklerle örtüşmezse, 10 milyar dolarlık stand - by düzenlemesinde ilerleme olmaz. İçinde bulunduğumuz ortam da bu" dedi. 

Bütçeye konulmadı 
Bredenkamp, Başbakan Recep Tayyip Erdoğan'ın açıkladığı teşvik yasasından faydalanan il sayısını artırma kararını, 'ödemeleri dramatik şekilde artıracak' şeklinde değerlendirdi. Haberde, bu ekstra harcamanın 2005 bütçesine konulmadığı, hükümetin ya geri adım atması veya başka alanlardan kesinti yaparak bu harcamaları karşılaması gerektiği belirtildi. 
Teşvik kapsamına 13 ili alan ve eski yatırımları da kapsayan tasarı halen Başbakanlık'ta bulunuyor. 

Üç yasa bekliyor IMF'nın, yeni teşvik yasası dışında, yeni anlaşmanın onayı için ön koşul niteliğinde olan üç yasanın gelir idaresi, bankacılık ve sosyal güvenlik yasasının Meclis'ten geçirilmesinin uzamasından da rahatsız olduğu belirtildi. Bu yasaların, IMF ile yeni stand - by görüşmeleri sürecinde Meclis'ten geçirilmesi hedeflenmiş, ancak geçirilemeyince 2005 yılı ocak ayı içinde yasama sürecinin tamamlanacağı açıklanmıştı. Ancak bu da olmadı. Yasaların hiçbirisi Meclis'e indirilemedi. IMF'nin, 'Meclis'e sevk etmeden, program başlamaz' dediği üç yasada son durum şöyle 
Sosyal güvenlik Sağlık ve sigortacılık sisteminin yenilenmesini ve kurumların tek çatı altında toplanmasını öngörüyor. Eşzamanlı olarak Meclis'e sevki gereken dört ayrı tasarının gerekçe yazımı yapılıyor. 
Bankacılık BDDK tasarıyı yazdı. Başbakan Yardımcısı Abdüllatif Şener'e sunuldu. 
Gelir idaresi Vergi ve diğer gelirleri toplamakla görevli Gelirler Genel Müdürlüğü'nün özerk biçimde yapılanmasını öngören taslak metin Başbakanlığa sevk edildi. 

Şener Sıfır maliyetli bir uygulamadır Hazine Müsteşarı İbrahim Çanakcı ise gazeteye yaptığı açıklamada, "Hükümet, yüzde 6.5 olan faiz dışı fazlayı tutturmaya kararlıdır. FDF ve mali hedeflere ulaşılması konusunda IMF ile aynı fikirdedir. Teşviklerin genişletilmesi mali anlamda ek yük getirebilir ancak bunu dengelemek için yeni önlemler bulunacağı konusunda şüphem yok" şeklinde konuştu. 
Başbakan Vekili Abdüllatif Şener de Bredenkamp'ın açıklamalarını değerlendirirken, yeni teşvik sisteminin herhangi bir ek kaynak gerektirmediğini ve bunun sıfır maliyetli bir iş olduğunu bildirdi. 

Eski yatırımlar da kapsama alınmıştı Yeni Teşvik Yasası, kişi başına geliri bin 500 doların altında olan 36 ilde özel teşvikleri öngörüyor. Hükümet genişletme kararı aldığında önce gelir limitini 2 bin dolara yükselterek il sayısını 58'e çıkarmayı planladı. Bunun maliyetinin çok yüksek olacağı anlaşılınca sayı 13'e çekildi. Ancak, 'eski' yatırımlar da kapsama alındı. 
Vergi, enerji, sosyal güvenlik gibi alanlarda indirim ve muafiyetler öngördüğünden, yasa, kamu gelirlerinin bir kısmından vazgeçmeyi içeriyor. Financial Times'taki değerlendirmede uygulama maliyetinin 'yüzlerce milyon dolar' olacağı ifade edildi. 


</TEXT>
</DOC>
