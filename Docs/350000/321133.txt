<DOC>
<DOCNO> 321133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/guncel/axgun02.html </URL>
<DATE> 2005/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçağa 'Atatürk' kalkanı 
</HEADLINE>
<TEXT>


Kaçak yaptırdığı caminin altındaki işyerlerini kiralayan Ali Palay, Atatürk resmi işletti, AKP'li başkan, 'Kaçaksa cami bile olsa yıkarım' dedi 

FERAH IŞIK Denizli DHA 

Denizli'de, Sümer Mahallesi'ndeki yeşil alan, 1989'da ticaret alanına dönüştürüldü. Denit Limited'in sahibi Ali Palay da 1999'da arsasında inşa ettiği İbadullah Camii'nin zemin katına çok sayıda dükk n yaparak kiraya verdi. 10 Haziran 2004'te toplanan belediye meclisi, caminin de bulunduğu parselin yeniden yeşil alan yapılmasına karar verdi. 
Cami ve dükk nlarını kurtarma telaşına düşen Palay, ön cephesine mozaikle Atatürk'ün Kocatepe'ye çıkışını tasvir eden dev bir resim işletti. Palay, Atatürk'e hayran olduğunu ve çok sevdiğini söyledi. 
AKP'li Belediye Başkanı Nihat Zeybekci, "derme çatma kaçak caminin alt katlarının yüksek bedellerle kiralandığına" işaret ederek, "Kaçak yapı cami de olsa yıkılacak. Kimse duygu sömürüsü yapmasın" dedi. 

'Yüksek kiralar alınıyor' 
Zeybekci, "Sümer Koruluğu'nun önünü açmak için, zamanında yeşil alan olan ve bazı çıkar gruplarının isteği üzerine ticaret alanına dönüştürülen parseli tamamen yıkıp yeşil alana dönüştüreceğiz" diye konuştu. 
Caminin ruhsatsız olduğuna dikkat çeken Zeybekci,"Kaçak olduktan sonra, cami bile olsa yıkarım" şeklinde konuştu. "Bu ülkede dinin de, Atatürk ve laikliğin de menfaate alet edilmemesi lazım" diyen Zeybekci şöyle devam etti "Umarım bu kişi, portreyi Atatürk'e saygısından yaptırmıştır. Ama ortada bir vaka var. Bir binanın 3. katına cami yapmak ne kadar uygun Yıkımla ilgili karardan sonra Atatürk portresinin işletilmesi manidardır." 

'Dinle buluşturduk' 

Bina sahibinin oğlu Ömer Palay, Atatürk'ü sevdikleri için işlemesini yaptırdıklarını belirterek, "Binanın tamamını bu mozaikle kaplatacağız, ama önce Atatürk'ü yaptırdık. Bazıları dinle Atatürk'ü hep bir araya gelmezmiş gibi göstermeye çalışıyor. Ama biz Türkiye'nin laik bir ülke olduğunu, insanların hem dindar hem de Atatürkçü olabileceğini göstermek için duvara bu resmi yaptırdık. Bunun yıkımı engelleme çabası olarak algılanmaması lazım" dedi. 


</TEXT>
</DOC>
