<DOC>
<DOCNO> 337793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonsiy18.html </URL>
<DATE> 2005/04/28/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Başbakan Erdoğan İsrail ve Filistin'e gidiyor... 
</HEADLINE>
<TEXT>

     Başbakan Recep Tayyip Erdoğan, 1-2 Mayıs tarihlerinde İsrail ve Filistin'i ziyaret edecek. 
     Başbakan Erdoğan, 1 Mayıs Pazar günü sabah erken saatlerde, Esenboğa Havalimanı'ndan İsrail'in başkenti Tel Aviv'e hareket edecek. 
     Erdoğan, İsrail'de, Cumhurbaşkanı Moshe Katsav, Başbakan Ariel Sharon, Başbakan Kıdemli Yardımcısı Shimon Peres, ana muhalefet partisi SHİNUİ Başkanı Yosef Lapid ve İsrail'de yaşayan Türk Museviler ile biraraya gelecek. 
     Ziyarette, Türkiye-İsrail Sınai, Araştırma ve Geliştirme Alanında İşbirliği Anlaşması imzalanacak. 
     Başbakan Erdoğan, 2 Mayıs Pazartesi günü ise Filistin'de temaslarda bulunacak. Erdoğan, burada Filistin Devlet Başkanı Mahmud Abbas ve Başbakan Ahmed Kurey ile görüşecek. 
     Filistin ziyareti sırasında Türk ve Filistinli işadamları ile biraraya gelecek olan Erdoğan, TİKA'nın Ramallah ofisinin açılışını yapacak. Erdoğan, eski Filistin Devlet Başkanı Yaser Arafat'ın mezarını da ziyaret edecek. 
     İsrail ve Filistin ziyaretlerinde, Ortadoğu'da kapsamlı ve kalıcı bir barışın kurulması için adımlar atılacağı ve her iki ülkeyle ikili ilişkilerin geliştirilmesi konusunun değerlendirileceği bildirildi. 
     Başbakan Erdoğan'ın, İsrail ve Filistin gezisine, Milli Savunma Bakanı Vecdi Gönül, Sanayi ve Ticaret Bakanı Ali Coşkun, Tarım ve Köyişleri Bakanı Sami Güçlü, Enerji ve Tabii Kaynaklar Bakanı Hilmi Güler, milletvekilleri, işadamları ve çok sayıda basın mensubu katılacak. 
     Erdoğan ve beraberindeki heyet, temaslarını tamamlamasının ardından 2 Mayıs Pazartesi akşam saatlerinde yurda dönecek. 
     
</TEXT>
</DOC>
