<DOC>
<DOCNO> 303800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur26.html </URL>
<DATE> 2005/01/05/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Rize sahil dolgu alanında olaylı yıkım .. Bir esnaf kalp krizi geçirdi 
</HEADLINE>
<TEXT>

     Rize'de, sahil dolgu alanında bulunan Sahil Ucuz Giyim Pazarı'ndaki işyerlerinin yıkımı sırasında emniyet güçlerine direnen bazı esnaf, gözaltına alındı. Yıkım sırasında bir esnaf, kalp krizi geçirdi. 
     Milli Emlak Genel Müdürlüğü'nce, Karadeniz Sahil Yolu Rize Şehiriçi Geçişi köprülü kavşak yapımı nedeniyle Karayolları Genel Müdürlüğü'ne tahsis edilen sahil dolgu alanındaki dükkanların boşaltılması için esnafa verilen sürenin dolmasının ardından 20 Aralık'ta başlanan yıkımlara, bugün de devam edildi. 
     Sahil Ucuz Giyim Pazarı'nda gerçekleştirilen yıkım sırasında, esnaf, emniyet ve belediye ekipleri arasında gerginlik yaşandı. 
     Yıkım öncesi geniş güvenlik önlemleri alan emniyet güçlerine direnen bazı esnaf, işyerlerinin kapılarını kilitleyip çatılara çıkarak yıkımı engellemek istedi. Çatıya çıkarak bu kişileri indiren güvenlik güçleri, bazı esnafı gözaltına aldı. 
     Bu arada, işyerinin yıkımına dayanamayan Yaşar İleri 50 , kalp krizi geçirdi. Ambulansla hastaneye kaldırılan İleri'nin, sağlık durumunun iyi olduğu öğrenildi. 
     Kendilerine Kurban Bayramı'na kadar süre verildiğini, fakat ani bir karar değişikliğiyle yıkama başlandığını iddia eden pazarcılar, bayrama kadar izin verilmesi halinde, işyerlerini kendilerinin yıkacağını söylediler. 
     Yapılan görüşmelerin ardından yıkım ekipleri pazardaki boş dükkanları yıktı, esnaf da işyerlerini boşaltmaya başladı. 
     
</TEXT>
</DOC>
