<DOC>
<DOCNO> 349273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun03.html </URL>
<DATE> 2005/06/06/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Çin'de seller salgına yol açtı 204 ölü 
</HEADLINE>
<TEXT>

     Çin'in güneyinde bir haftadır devam eden yağışların yol açtığı seller, başta tifo olmak üzere kirli sulardan kaynaklanan hastalıkların artmasına neden oldu. 
     'China Daily' gazetesinin haberine göre Hunan eyaletine bağlı Şinşao ilçesinde üç kişi tifo nedeniyle öldü. Şu ana kadar 204 kişinin ölümüne ve 79 kişinin kaybolmasına yol açan sellerden en çok etkilenen Şinşao ilçesinde binlerce kişi evsiz kaldı. 
     Yerel yetkililer en büyük tehlikenin bulaşıcı hastalıklar olduğunu belirterek, bu konuda önlem almaya çalıştıklarını söyledi. 
     
     10 gün daha sürecek 
     Yeni Çin Haber Ajansı'nın haberinde, Yangzte nehrinin orta ve aşağı kesimlerinde 10 gün daha devam etmesi beklenen su taşkınlarının Guizhou, Hunan, Sichuan ve Guangdong eyaletlerinde toprak kayması ve çamur baskınına yol açacağı kaydedildi. 
     Geniş ekili alanların su ve çamurla kaplanmasına yol açan sellerde 138 bin ev hasar gördü. 
     
</TEXT>
</DOC>
