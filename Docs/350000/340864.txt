<DOC>
<DOCNO> 340864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sondun25.html </URL>
<DATE> 2005/05/09/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Talabani, Zerkavi'yi kimlerin desteklediğini açıkladı 
</HEADLINE>
<TEXT>

     Irak Devlet Başkanı Celal Talabani, ülkedeki birçok terör saldırısının arkasındaki kişi olduğu belirtilen Ürdünlü terörist Ebu Musab El Zerkavi’yi Vahabi örgütler ve adını vermek istemediği bazı ülkelerin desteklediğini söyledi. 
     Talabani, Reuters’a yaptığı açıklamada, bu desteklere rağmen Zerkavi’nin izole edildiğini ve zayıflatıldığını, Irak’ta bir iç savaş tehlikesi olmadığını belirtti. 
     Bölgedeki bütün radikal grupların Zerkavi’yi desteklediğini belirten Talabi, "El Kaide ve yurt dışındaki Vahabi mezhebinden bazı aşırı Müslüman örgütlerin üyesi bazı finansörlerden ve adını vermeyeceğim bazı ülkelerden yardım alıyorlar" dedi. 
     Talabani, "Zerkavi’nin izole edilmiş ve Iraklıların nefretini kazanmış olduğunu düşünüyorum. Her an yakalanabileceği ihtimalini dışlamıyorum. Ama ne zaman ve nerede yakalanabileceğini tahmin edemem" dedi. 
     Başkent Bağdat’ta bombalı araçlarla yapılan saldırılardaki artışın "zayıflık göstergesi olduğunu" ileri süren Talabani, "toplam terör saldırılarında büyük düşüş var" diye konuştu. 
     Zerkavi grubunun farklı etnik gruplar ve mezhepler arasında çatışma ve iç savaş tohumları ekmeye çalıştığını, ancak bunda başarılı olamadığını söyleyen Talabani, "Irak’ta iç savaş çıkacağı korkum yok" dedi. 
     "Daha önce Felluce, Ramadi, Musul ve Samarra’yı kontrol ediyorlardı. Şimdi neredeler " diye soran Talabi, "Musul ve Kerkük’ün hemen hemen tamamen teröristlerden temizlendiğini" söyledi. 
     Talabani, Şii Başbakan İbrahim El Caferi’nin Sünnileri siyasi sürece sokma politikasının yıl sonunda yapılacak seçimlere daha çok Sünninin katılmasını sağlayabileceğini belirtti ve son genel seçimlere katılmayan Sünnilerin "bundan ders aldıklarını" söyledi. 
     
</TEXT>
</DOC>
