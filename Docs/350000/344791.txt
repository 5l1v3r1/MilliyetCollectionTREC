<DOC>
<DOCNO> 344791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/yazar/theper.html </URL>
<DATE> 2005/05/22/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Müteselsil sorumluluk var 
</HEADLINE>
<TEXT>


Okuyucularımın çoğunun kira ve kat mülkiyeti problemi var, artık köşemi takip eden tüm okuyucularım bunu biliyor. Ben, kat mülkiyeti konusunda neredeyse cevaplamadığım mesele kalmadı diyerek bir süre ara verdim, ama bir okuyucum biraz farklı bir soru sorunca yeniden dönme ihtiyacını duydum. Okuyucumun kiracı olarak bulunduğu binada dış cephe onarımı yapılacakmış. Bunun gideri elbette kiracıya ait değil, kat malikine ait. Ancak bu gideri okuyucum kiracı olarak ödemek zorunda mı Hayır, bu gider mal sahibine ait ancak ortak giderlerden kiracı, mal sahibiyle birlikte müteselsil sorumlu. Ancak kiracının sorumluluğu ödemek zorunda bulunduğu kira bedeliyle sınırlı. Buraya kadar tamam. Ancak problem burada bitmiyor, bundan sonra başlıyor. 
Okuyucumun kira geliri var, ödediği kirayı ise gelirinden düşüyor. Ortak gideri kira bedelinden keserek öderse, bakiye kira ödemesi kira bedelinin altında kalacağı için düşeceği gider azalacak, vergisi artacak diye korkuyor. Bu gideri ödemek zorunda olup olmadığını soruyor. 
Doğrusu, malik ile birlikte müteselsil borçlu durumunda olan kiracı demirbaşa ait ortak gideri yönetime öder ve bu meblağı kiradan düşer, bunu yukarıda da söyledim. Makbuz meselesine gelince. Yöneticiden alacağı makbuz, "Kiracıdan demirbaş gideri olarak ... TL alınmıştır" şeklinde olunca, bunun kira bedeli içinden ödendiği anlaşılır. Dolayısıyla ödeyeceği kira bedeliyle bu rakam toplandığında tam kira bedelini karşılayacaktır. Yani okuyucumun elinde tek makbuz değil ama toplamı kira bedeli kadar olan 2 makbuz olacaktır. Bu halde de ödediği kira bedeli kadar bir bedeli gelirinden düşecektir. Yani bir kaybı yoktur. 
Ancak talebin yasal bir talep olması halinde bu şekilde davranması önerilir. Şayet toplanmak istenen para yasal değil ise, durumu kiralayan ile müzakere etmesinde ve ödenmeyeceğine karar verilirse kiralayandan bu yönde yazılı bir talimat istemesinde yarar vardır, zira ileride aylık yüzde 10 gibi büyük oranda gecikme tazminatı söz konusu olabilecektir. 



</TEXT>
</DOC>
