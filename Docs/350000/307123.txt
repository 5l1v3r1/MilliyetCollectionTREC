<DOC>
<DOCNO> 307123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sondun22.html </URL>
<DATE> 2005/01/17/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Fransa'da Türkiye tartışması sertleşiyor 
</HEADLINE>
<TEXT>

     Rahmi Gündüz bildiriyor 

Fransa'da iktidardaki Halk Hareketi Birliği'nin UMP geçen ay liderliğine seçilen Nicolas Sarkozy, ''Fransa'da Türkiye'nin AB üyeliği konusundaki tartışmanın, AB Anayasası ile ilgili tartışmayı geri plana atmayacağını" ileri sürdü. 
     Le Figaro gazetesinin sorularını yanıtlayan Sarkozy, ''Bunun olmasından korkuyorsak, müzakereleri hiç başlatmasıydık, mademki Fransızlar bir soru soruyor, onlara bununla ilgilenmeyin diyemeyiz, açıklama olmaması korkuları ve kavram karışıklığını artırır'' dedi. 
     UMP lideri, ''partisinin, Türkiye'ye tam üyelik yerine ortaklık önerdiğini'' sözlerine ekledi. 
     Sarkozy, geçen hafta basına yaptığı açıklamada, UMP'nin 6 Mart tarihinde yapacağı toplantıda parti içinde referandum düzenlenerek, ''Türkiye'nin AB üyeliği'', ''AB Anayasası'' ve Nasıl bir Avrupa istiyorsunuz'' şeklinde delegelere sorular yöneltileceğini söylemişti. 
     UMP liderinin bu önerisine Cumhurbaşkanı Jacques Chirac, kendisine yakın bakanların yaptığı açıklamalarla sert tepki göstermişti. 
     Fransız basını, ''Chirac ve Sarkozy arasındaki görüş ayrılıklarının, Türkiye'nin AB üyeliği, göçmen sayısına kota konulması ve vergilerin düşürülmesi konusunda ciddi bir biçimde giderek arttığı'' yorumunu yapıyor. 
     
     KAVGA BÜYÜYOR 

     Fransa'da iktidardaki Halk Hareketi Birliği UMP lideri Nicolas Sarkozy ve Cumhurbaşkanı Jacques Chirac arasındaki kavga giderek büyüyor. 
     Meclis Başkanı Jean-Louis Debre, UMP'nin geçen ay liderliğine seçilen eski İçişleri Bakanı Nicolas Sarkozy'yi cumhurbaşkanını yıpratarak ve hükümetle arasında mesafe koyarak ''rejim krizi'' yaratmakla suçladı. 
     Cumhurbaşkanı Jacques Chirac'a yakınlığıyla tanınan Debre, ''Sarkozy'nin var olduğunu gösterebilmek için herkesle arasına mesafe koymasının üzüntü verici olduğunu'' belirtti ve ''İktidar partisi lideri, cumhurbaşkanına karşı çıkar ve hükümeti desteklemezse rejim krizi ortaya çıkar'' dedi. 
     Debre, ''UMP liderinin, cumhurbaşkanını sürekli yıpratmak ve hükümetle arasında mesafe koymak yerine hep birlikte hükümetin reform politikasını desteklemesi gerekirdi'' diye konuştu. 
     Fransız basını, ''Chirac ve Sarkozy arasındaki görüş ayrılıklarının, Türkiye'nin AB üyeliği, göçmen sayısına kota konulması ve vergilerin düşürülmesi konusunda ciddi bir biçimde giderek arttığı'' yorumunu yapıyor. 
     UMP liderinin kamuoyunda son günlerde geniş yankı uyandıran önerilerine, Cumhurbaşkanı Jacques Chirac, kendisine yakın bakanların yaptığı açıklamalarla sert tepki gösteriyor. 
     Siyasi gözlemciler, Chirac ve Sarkozy arasında kavganın temelinde 2007 yılında düzenlenecek cumhurbaşkanlığı seçiminin yattığına dikkat çekiyorlar. 
     Politika sahnesinde Chirac'ın desteğiyle güçlenen Sarkozy'nin, gelecek seçimlerde aday olacağını saklamamasının, iktidar partisi içindeki bölünmenin de giderek artmasına yol açtığı kaydediliyor. 
     
</TEXT>
</DOC>
