<DOC>
<DOCNO> 311735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonspo19.html </URL>
<DATE> 2005/02/02/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Almanya'da hakem skandalı... Hakemlerin evlerini arandı... 
</HEADLINE>
<TEXT>

     Almanya'da, gittikçe büyüyen hakem skandalıyla ilgili olarak, ülke çapında bazı hakemlerin evlerinin ve bahis bürolarının arandığı bildirildi. 
     Focus dergisinin internet sayfasında yer alan bir haberde, yönettiği oyunları maniple ettiğini itiraf eden hakem Robert Hoyzer'in verdiği ifadeler doğrultusunda Birinci Lig Bundesliga hakemi Jürgen Jansen ile İkinci Lig hakemleri Dominik Marks ve Obmann Wieland Ziller'in evlerinin arandığı belirtildi. 
     Berlin Savcılığı, Almanya'nın çeşitli kentlerinde bahis skandalıyla ilgili olarak aramaların yapıldığını doğruladı. Jansen, avukatı aracılığıyla yaptığı açıklamada, bahis yolsuzluğuyla hiçbir ilgisinin olmadığını ve Hoyzer hakkında dava açacağını bildirdi. 
     Hoyzer'in avukatı Stephan Holthoff Pförtner ise, ülkedeki hakem skandalının daha da büyüyeceğini söyledi. Pförtner, Die Zeit Gazetesi'ne yaptığı açıklamada, ''Herkes olayın Hoyzer ile biteceğini sandı, ancak buna inanmıyorum. Olayların ardında Doğu Avrupa ülkelerinin eski gizli servis elemanları da var'' dedi. 
     
     DİNAMO DRESDENLİ 5 FUTBOLCUNUN EVİ ARANDI 

     Berlin Savcılığı'nın sürdürdüğü bahis skandalıyla ilgili soruşturma çerçevesinde İkinci Lig takımlarından Dinamo Dresdenli 5 futbolcunun evinde arama yaptığı bildirildi. 
     Alman MDR-1 radyosunun verdiği habere göre, savcılık ayrıca, eski FİFA kokartlı hakem Wielan Ziller'in evinde de arama yaptırdı. 
     Bu arada, Hertha BSC Berlinli futbolcular Josip Simonic, Nando Rafael ve Alexander Madlung, Focus dergisini Hamburg Eyalet Mahkemesi'ne şikayet ederek, bahis skandalıyla ilgili olarak kendileri hakkında yapılan haberler konusunda ihtiyati tedbir kararı aldırdılar. 
     Mahkemenin aldığı kararla dergiye söz konusu futbolcular hakkında bahis skandalıyla ilgili olarak haber yapma yasağı getirildi. Berlin Savcılığı, bahis skandalıyla ilgili olarak toplam 25 kişi hakkında soruşturma yapıldığını, toplam 19 kişinin evinde ve işyerinde aramalar yapıldığını açıkladı. 
     
</TEXT>
</DOC>
