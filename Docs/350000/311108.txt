<DOC>
<DOCNO> 311108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sontur13.html </URL>
<DATE> 2005/01/31/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Gayrimeşru bebeğini pencereden atıp öldürdü 
</HEADLINE>
<TEXT>

     
     Erhan GÖGEM KIRIKKALE, DHA 

     

KIRIKKALE'de gayrimeşru bebeğini misafir olduğu ablasının evinde gizlice doğurduktan sonra banyo penceresinden dışarı atarak öldüren 24 yaşındaki Hicran I., gözaltına alındı. 
     Dün öğle saatlerinde, Bağlarbaşı Mahallesi, 76'ncı Sokak'taki bir evin arka tarafındaki arazide top oynayan çocuklar, yeni doğmuş erkek bebeğe ait ceset buldu. İhbar üzerine olay yerine gelen polis, bebeğin ölü olarak bulunduğu arazi yakınındaki evin sahibi G.D.'yi gözaltına alarak ifadesine başvurdu. G.D., ifadesinde, Keskin İlçesi'nde oturan kız kardeşi Hicran I.'nın evlerinde misafir olarak kaldığını söyledi. Bunun üzerine Hicran I. gözaltına alındı. Bekar olduğu belirlenen Hicran I., ifadesinde, iyi tanımadığı biriyle girdiği ilişki sonucu hamile kaldığını söyledi. Hicran I., misafirlik için geldiği ablası G.D.'nin evinde, gece gizlice doğum yaptığını ve dünyaya getirdiği erkek bebeği doğumdan sonra banyo camından dışarı attığını söyledi. Hicran I., korse giyerek gizlediği hamileliğini ailesinden korktuğu için kimseye açıklayamadığını, tepkiden korktuğu için de bebeğini banyodan araziye attığını söyledi. 
     Hicran I. kanaması devam ettiği için Kırıkkale Yüksek İhtisas Hastanesi'ne kaldırılırken, gerekli işlemlerin tamamlanmasının ardından bugün adliyeye sevk edilecek. 
     

     
</TEXT>
</DOC>
