<DOC>
<DOCNO> 317400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/guncel/agun.html </URL>
<DATE> 2005/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ömür biter SSK kuyruğu bitmez 
</HEADLINE>
<TEXT>


SSK hastaneleri Sağlık Bakanlığı'na devredildi ama SSK'linin çilesi dolmadı. Hastalar, dün tüm yurtta art arda 3 kuyrukta bekledi, izdihamda bayıldı, ilaç bulamadı, "Bu nasıl iş" diye isyan etti... 

ŞÜKRAN ÖZÇAKMAK DOĞAN HABER AJANSI 

SSK hastanelerinin Sağlık Bakanlığı'na devredilmesinin ilk gününde hastalar perişan oldu. Kanser, kalp gibi birçok ciddi hastalığı bulunan hastalar, kuyruktan kuyruğa girdi. SSK'lilerin, sağlık karnesi veya vizite k ğıdıyla en yakın devlet hastanesine veya sağlık ocağına başvurmasını sağlayan devirle birlikte, telefonla randevu yöntemi kaldırıldı. 

Önce kayıt, sonra fotokopi 
Eskiden randevuyla hastaneye giden ve koridorda oturduğu yerden numaratörle sırasını takip eden SSK'liler, dün erken saatlerde, 5 yıl önceki gibi kayıt kuyruğuna girmek zorunda kaldı. İkinci kuyruk, sağlık karnelerinin fotokopisi içindi. Muayene olacağı doktorun kapısında hastaları üçüncü bir kuyruk bekliyordu. Muayene olmayı başardıklarında da ilaç çilesi başladı. Özel eczanelerle anlaşma nedeniyle kurum eczaneleri kapatılmıştı. Paralarını SSK'den alamamaktan yakınan özel eczanelerden ilaç almak ise kolay değildi. Üstelik hastaların, ellerindeki reçeteyle ilaçları almak için 4 gün süresi vardı. Eczacılar ise, bilgisayar programının kilitlenmesinden ve altyapı eksikliğinden şik yet etti. 
ANKARA Sağlık Bakanlığı Dışkapı Hastanesi ve Etlik Polikliniği'nde uzun kuyruklar oluştu. 
İZMİR Sağlık Bakanlığı hastanelerinde hasta kayıt programlarının yüklenmesine yeni başlanınca, hastaların çilesi arttı. 
ESKİŞEHİR Yunus Emre Devlet Hastanesi'nde Başhekim Dr. Mehmet Yaşar Akarca, kuyruktaki hastalara şeker dağıttı. 


Burası Bursa 


Fotoğraf BÜLENT CİVANOĞLU DHA 

Çekirge Devlet Hastanesi'nde izdiham ve kargaşa çıkınca sandalye üzerinde hastalara seslenen Başhekim Mustafa Tümay, "Baktığımız hasta sayısının 3 katı geldi. Yığılma kaçınılmaz" dedi. 


Burası İstanbul 


Fotoğraf ŞÜKRAN ÖZÇAKMAK 

İstanbul'da Vakıf Gureba Hastanesi'nde SSK'liler kayıt merkezine sığmadı. İzdiham nedeniyle kapı kırıldı. Havasızlıktan bayılanlar oldu. Tüberküloz hastası Nuri Doğan, acile kaldırılmış, oradan polikliniğe gönderilmişti. Eşi Makbule, "Kocamı sedyede bırakıp kayıt kuyruğuna gireceğim. Bu nasıl birleştirme..." diyordu. 


Burası Kayseri 


Fotoğraf İBRAHİM ÖZÇEKİÇ DHA 

Kayseri'de, Vedat Ali Özkan Devlet Hastanesi'ne devredilen SSK Kayseri Bölge Hastanesi'nde onlarca metrelik kuyruklar oluştu, kargaşa yaşandı. Sokağa taşan vatandaşlar duruma isyan etti. 


Burası Zonguldak 


Fotoğraf AHMET TOKYAY AA 

Zonguldak Atatürk Devlet Hastanesi adını alan SSK Zonguldak Bölge Hastanesi'nde çocuklar ezilme tehlikesi geçirdi, bayılanlar oldu. Hastanenin merdivenlerinde bile duracak yer kalmadı. Yetkililer, sıkıntı çekilmesinin normal olduğunu söyledi. 



1 YIL ÖNCE, 1 YIL SONRA 


Devlet hastaneleri ile SSK hastanelerinin ortak kullanımı 1 Ocak 2004'te başlamıştı. SSK hastanelerine telefonla randevu alabilenler gidiyordu. Bu nedenle SSK hastaneleri, 1 yıl önce İstanbul'daki Okmeydanı SSK Hastanesi'nde çekilen bu fotoğraftaki gibi boşalmıştı. Dün ise poliklinik koridorları, kuyruklarla doluydu. 


Çilenin nedeni 

1 Randevu alamadıkları için hastaneye gidemeyen SSK'liler, "telefonla randevu sistemi" kaldırıldığından sağlık merkezlerine akın etti.2 Devredilen hastaneler, devlet hastanesi prosedürü uygulayınca, sağlık karnesi fotokopisi kuyruğu oluştu. 2000' den önceki karnelerin yenilenmesi istendi.3 Kayıt yapıldıktan sonra numara verilmedi. Poliklinikler önünde hastalar ayakta sıraya girdi.4 Personel yeni prosedüre h kim değildi. 


</TEXT>
</DOC>
