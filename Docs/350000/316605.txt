<DOC>
<DOCNO> 316605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/guncel/gun06.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'la Türkiye aynı 'ligde' çıktı 
</HEADLINE>
<TEXT>


Birleşmiş Milletler'in hazırladığı rapora göre, Türkiye, eğitimde cinsiyet ayrımcılığında Irak ve Etiyopya ile "12 riskli ülkenin" arasında 

PINAR AKTAŞ İstanbul 

Birleşmiş Milletler'in raporuna göre Türkiye, eğitimde cinsiyet ayrımcılığında Burkina Faso ve Irak gibi ülkelerle aynı kategoride yer alıyor. AB, bu ayrımcılığın ortadan kaldırılması için 3 sivil toplum örgütünün ortak yürüteceği bir projeye destek verdi. 3 yıl sürecek proje kapsamında Mardin, Diyarbakır, Şanlıurfa ve İstanbul'da 7 bin kadın cinsiyet ayrımcılığına karşı eğitilecek. İmam, aşiret ağası gibi toplum liderleri de projeye dahil edilecek. 
AB, kadınların kalkınmaya entegre olması konusunda 5 projeye toplam 2.5 milyon euro'luk fon ayırdı. Türkiye'de Anne Çocuk Eğitim Vakfı AÇEV , Kadın Adayları Destekleme Derneği KA - DER ve Eğitim Reformu Girişimi'nin ERG "Eğitimde ve Toplumsal Katılımda Cinsiyet Eşitliğinin Sağlanması Projesi" kabul gördü. 
BM'nin "Herkes İçin Eğitim Kampanyası" çerçevesinde her yıl hazırladığı bir izleme raporu bulunuyor. En son izleme raporunda ise, 2005 ve 2015 ilköğretim ve ortaöğretimde cinsiyet eşitliğiyle ilgili tabloda Türkiye en kritik noktadaki 12 ülke arasında yer alıyor. 
Öngörülen hedefleri gerçekleştirememe ihtimali olan bu 12 ülke ise Burkina Faso, Fildişi Sahilleri, Cibuti, Etiyopya, Hindistan, Irak, Madagaskar, Moğolistan, Mozambik, Papua Yeni Gine, Saint Lucia ve Türkiye'den oluşuyor. 


</TEXT>
</DOC>
