<DOC>
<DOCNO> 311495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonyas13.html </URL>
<DATE> 2005/02/01/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Taciz davasında Janet Jackson, Michael Jackson'a karşı... 
</HEADLINE>
<TEXT>

     Michael Jackson'ın ''karabasanı'', kendisini tacizle suçlayan küçük çocuğun annesi Janet Jackson, dün ünlü şarkıcı aleyhindeki duruşmanın başlamasıyla uluslararası medyanın gündemine oturdu. 
     İlginç bir tesadüf eseri davacının annesi Janet Arvizo, kısa süre önce Las Vegas'ta Binbaşı Jay Jackson ile evlenince Janet Jackson oldu ve ünlü şarkıcının yıldız kızkardeşi Janet Jackson ile aynı ismi taşımaya başladı. 
     Dünyanın dört bir tarafından 1000 kadar gazetecinin izlediği duruşmayla birlikte medyanın ilgi odağı olan davacı 15 yaşındaki Gavin Arvizo, 14 yaşındaki erkek kardeşi Star Arvizo ve 18 yaşındaki ablası Davellin Arvizo ile birlikte anneleri Janet Jackson ve yeni eşi, yetkililerce ''koruyucu gözetim'' altına alındılar. 
     Michael Jackson'ın avukatları dün yaptıkları açıklamada, Arvizo kardeşlerin kısa süre önce ''bölge savcısı'' ile birlikte Beverly Hills'de alışveriş yaparken görüldüklerini belirttiler. 
     Amerikan basınında çıkan haberlerde, eski adıyla Janet Arvizo yeni adıyla Janet Jackson'ın kısa süre önce ABC televizyonundaki bir programda, Jackson'a destek veren ve oğlunun ''kahramanı'' olduğunu açıklayan sözlerinin savcı için önemli engel oluşturduğu yorumları yapılıyor. 
     O dönemde tacizden haberi olmadığını açıklayan Janet Arvizo, ayrıca, programda Jackson'a destek veren sözler sarf etmesi yönünde baskı altında tutulduğu iddiasında bulunuyor. 
     Amerikan medyası, bu bahar California mahkemesinde ''Janet Jackson-Michael Jackson hesaplaşması''nın görüleceği yorumunu yapıyor. 
     Küçük çocuklara cinsel tacizle suçlanan Amerikalı şarkıcı Michael Jackson'ın davası dün görülmeye başlanmıştı. 
     6 ay kadar sürmesi beklenen davada, 10 ayrı suçlamayla karşı karşıya bulunan Jackson, suçlu bulunursa 20 yıla kadar ağır hapisle cezalandırılabilecek. 
     
</TEXT>
</DOC>
