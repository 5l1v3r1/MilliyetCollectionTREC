<DOC>
<DOCNO> 335654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur42.html </URL>
<DATE> 2005/04/21/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İstanbul Adliyesi'nde arbede .. 
</HEADLINE>
<TEXT>

     İSTANBUL A.A - 21.04.2005 - İstanbul Adliyesi'nde bir yaralama olayına ilişkin görülen davanın tarafları arasında çıkan arbede, daha fazla büyümeden polislerce engellendi. 
     İstanbul 11. Asliye Ceza Mahkemesi, yılbaşı gecesi kullandığı araçla Ufuk Atalay yönetimindeki aracı sıkıştırdığı, daha sonra da çıkan tartışma sonucu Atalay ve Serkan Arduç'u silahla yaraladığı iddiasıyla 2.5 yıla kadar hapis cezası istemiyle yargılanan Metin Şekergümüş'ün tahliyesini kararlaştırdı. 
     Duruşma öncesi de gergin olan sanık ve mağdur yakınları arasında, tahliye kararının açıklanması üzerine arbede çıktı. Olay sırasında taraflar, duruma müdahale eden polislere de karşılık verdiler. 
     Zor kullanarak grupları birbirinden ayıran polis, daha sonra bu kişileri tek tek adliye dışına çıkartarak, bölgeden uzaklaşmalarını sağladı. 
     
</TEXT>
</DOC>
