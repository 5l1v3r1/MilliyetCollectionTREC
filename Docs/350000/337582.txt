<DOC>
<DOCNO> 337582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/guncel/gun02.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Diploması sahte çıktı 
</HEADLINE>
<TEXT>


MİT'çi Kaşif Kozinoğlu'nun Özbekistan'dan aldığını iddia ettiği diplomanın sahte olduğu açıklandı 

BELMA AKÇURA İstanbul 

Dışişleri Bakanlığı, soru önergesi üzerine, Milli İstihbarat Teşkilatı MİT Dış Operasyonlar Dairesi Başkan Yardımcısı Kaşif Kozinoğlu'nun Taşkent Üniversitesi'nden aldığı diplomasının sahte olduğunu açıkladı. Yükseköğretim Kurulu YÖK , 2003 Mayıs - Haziran aylarında aralarında Kozinoğlu'nun da bulunduğu 20 kişinin diplomalarının sahte olup olmadığının araştırılması için Taşkent Büyükelçiliği'ne sorulmasını istedi. Ancak YÖK, Dışişleri Bakanlığı'ndan 2 yıl yanıt alamadı. 

Soru önergesi 
Martta, Milliyet'te çıkan haber üzerine CHP Konya Milletvekili Atilla Kart, Dışişleri Bakanlığı'na soru önergesi vererek adı Alaattin Çakıcı ile anılan Kozinoğlu'nun yurtdışından temin ettiği diplomanın sahte olup olmadığını sordu. Dışişleri Bakanlığı, soru önergesine Nisan 2005'te şu yanıtı verdi 

Kayıtlarda yok 
"Özbekistan Dışişleri Bakanları aracılığıyla alınan yanıtta Kaşif Kozinoğlu'nun Taşkent Devlet Teknik Üniversitesi'nde öğrenim görmediği, adı geçen Yüksek Lisans Diploması verilmediği ve Kozinoğlu tarafından belirtildiği gibi D1 NO 000521 sayılı bir diplomanın üniversite kayıtlarında bulunmadığı belirtilmiştir." 
Kart, "Soru önergemize verilen yanıtın içeriği, Kozinoğlu'nun ilgili kuruma sunmuş olduğu diplomanın sahte olduğunu veya beyan ettiği bilgilerin gerçeğe aykırı olduğunu göstermektedir" dedi. 


</TEXT>
</DOC>
