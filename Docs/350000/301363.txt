<DOC>
<DOCNO> 301363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sontur11.html </URL>
<DATE> 2004/12/27/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Türkiye arama ve kurtarma talebi olmadığı için, ekip göndermedi 
</HEADLINE>
<TEXT>

     Başbakanlık Türkiye Acil Durum Yönetimi Genel Müdürlüğü, Güney Asya'da meydana gelen deprem ve tsunamilerde zarar görenlere Dışişleri Bakanlığı'nın Türkiye'den ne tür yardım yapılabileceği konusunda çalışma yürüttüğünü bildirdi. 
     Başbakanlık Türkiye Acil Durum Yönetimi Genel Müdürlüğü'nden yapılan yazılı açıklamada, 26 Aralık'ta Güneydoğu Asya Bengal Körfezi'nde meydana gelen depremler ve tsunamiler sonucu ölü sayısının 18 bini aştığı kaydedildi. 
     Olayın haber alınmasının ardından Türkiye'den afet bölgesine arama-kurtarma ve insani yardım malzemesi gönderilmesi amacıyla Genelkurmay Başkanlığı, Dışişleri ve Sağlık bakanlıkları ile Sivil Savunma Genel Müdürlüğü ve Kızılay ile görüşmeler yapılarak gerekli hazırlıkların tamamlandığı bildirilen açıklamada, arama-kurtarma ekibi gönderilmesi halinde bu alanda faaliyet gösteren sivil toplum kuruluşlarından da hazırlıklı olmalarının istendiği kaydedildi. Açıklamada, ''Ancak Birleşmiş Milletler İnsani İşler Eşgüdüm Ofisi UN-OCHA ile irtibat sağlanmış, arama-kurtarma ekibi istenmemesi ve Dışişleri Bakanlığımıza bu anlamda bir talep intikal etmemesi nedeniyle ekip gönderilmemiştir'' denildi. 
     Uluslararası Kızılhaç-Kızılay Dernekleri Federasyonu tarafından yayınlanan yardım çağrısında 6 milyon 658 bin 712 dolar tutarında nakdi ayni veya 500 bin kişiyi 6 ay boyunca destekleyebilecek hizmet talebinde bulunulduğu belirtilen açıklamada, Federasyonun Afet Müdahale Acil Durum Fonu'ndan 1 milyon İsviçre Frangı ve Avrupa Komisyonu İnsani Yardım Ofisi tarafından 3 milyon Euro'nun serbest bırakıldığı bilgisi alındığı ifade edildi. 
     İlgili ülkelerden sadece Sri Lanka'nın uluslararası yardım çağrısında bulunduğu hatırlatılan açıklamada, bölgeye ayni yardım gönderme maliyetinin çok yüksek olabileceği nedeniyle ''hükümetten hükümete'' veya ''Kızılay'dan Kızılay Kızılhaç'lara'' nakdi yardım yapılmasının daha uygun olacağının değerlendirildiği bildirildi. 
     Açıklamada, halen Dışişleri Bakanlığı'nın Türkiye'den ne tür bir yardım yapılabileceği konusunda çalışmalarına devam ettiği kaydedilerek, gelişmelerin takip edildiği vurgulandı. 
     
</TEXT>
</DOC>
