<DOC>
<DOCNO> 332457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun14.html </URL>
<DATE> 2005/04/12/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Irak'ta rüzgarın yönü değişiyor mu 
</HEADLINE>
<TEXT>

     BBC 

      The Independent gazetesi, bugün manşetten "Irak'ta rüzgarın yönü değişiyor mu " diye soruyor. 
     Gazete, Bağdat'ta iki yıl önce Saddam Hüseyin'in heykellerinin yıkılmasından sonra direnişçilerin başlattıkları saldırıların azalmasına gönderme yaparak "Irak'ta rüzgarın yönü değişiyor mu " başlığını kullanmış. 
     Independent, Irak'ta ilerleme kaydedildiğini düşünen Amerikan Savunma Bakanlığı'nın önümüzdeki yıl bu ülkedeki askerlerinin üçte birini çekme planları yapmaya başladığını aktarıyor. 
     Buna göre herşey yolunda giderse Irak'taki Amerikan askerlerinin sayısı 142 binden 105 bine düşecek. 
     Irak Cumhurbaşkanı Celal Talabani de iki yıla kadar Amerikan askerlerine ihtiyaçları kalmayacağını söylüyor. 
     Gazete, bu iyimserlik havasına rağmen, Irak'ın geleceğine ilişkin belirsizliğin sürdüğünü, ülkenin büyük bir bölümünde ne ABD'nin ne de Irak güçlerinin denetim sağlayabildiğini, 5 milyon Sünni'nin yaşadığı bölgelerin hala direnişin potansiyel kaleleri olduğunu hatırlatıyor. 
     Independent başyazısında ise, "Irak'ta işler yoluna girmeye başlasa bile işgali hiçbirşey haklı çıkaramaz" diyor. 
     
</TEXT>
</DOC>
