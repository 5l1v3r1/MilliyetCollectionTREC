<DOC>
<DOCNO> 302769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sondun24.html </URL>
<DATE> 2005/01/02/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Peru'da ilahlı grup polis karakolunu bastı 4 ölü 
</HEADLINE>
<TEXT>

     Peru'da eski bir askerin önderliğinde polis karakolunu basan silahlı grupla güvenlik güçleri arasında çıkan çatışmada 5 polis öldü. 
     Sağlık yetkilileri, Peru'nun güneyindeki Andahuaylas kasabasında bir karakolu basarak 10 görevliyi rehin alan ve sayılarının 200'ü bulduğu söylenen grupla, binayı kuşatan güvenlik güçleri arasında çıkan çatışmada 5 polisin vurularak öldürüldüğünü belirtti. 
     Bu arada Peru hükümetinin başkent Lima'nın 900 kilometre güneydoğusundaki kasabada olağanüstü hal ilan ettiği, dün gece başlayan isyanın lideri eski Binbaşı Antauro Humala'nın Devlet Başkanı Alejandro Toledo'nun istifa etmesini istediği bildiriliyor. 
     Toledo'nun tatilini yarıda keserek bakanları ve üst düzey yetkilileri topladığı, bölgede güvenlik güçlerinin denetimi sağlamaları için olağanüstü hal ilan edilmesi kararını çıkardığı belirtiliyor. 
     Humala, daha önce Reuters'e yaptığı açıklamada, 800 polis ve 600 kadar askerin kendisine destek verdiğini ve saldırıya hazırlandıklarını söylemişti. Humala'nın adı, 2000 yılında eski Devlet Başkanı Alberto Fujimori'ye yönelik başarısız bir ayaklanma hareketi başlatan kardeşine katılmasından sonra duyulmaya başladı. 
     Toledo'yu ''rüşveti genelleştirmekle'' suçlayan Humala, binlerce bölge sakininin de kendisine destek verdiğini ileri sürüyor. Güvenlik güçlerini de Toledo'yu desteklememeleri konusunda uyaran Humala, ''Kendimizi savunacağız. Toledo gibi bir devlet başkanını savunarak hayatlarını tehlikeye atmak istiyorlarsa bu onların sorunu'' dedi. 
     Başbakan Carlos Ferrero ise hükümetin isyancılarla ''dikkatli, ancak sabırlı'' şekilde anlaşmaya varacağı konusunda söz verdi. 
     Ferrero, gelecek birkaç saat ya da günde kesin adımlar atmak için yeterince polis ve askerleri olduğunu belirterek, ''Ya isyandan vazgeçerler ya da sonuçlarına katlanırlar'' diye konuştu. 
     
</TEXT>
</DOC>
