<DOC>
<DOCNO> 322971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur16.html </URL>
<DATE> 2005/03/11/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Tecavüz iddiasıyla dayak yedi, tutuklandı 
</HEADLINE>
<TEXT>

     Mehmet AL DHA 

ANTALYA'nın Alanya İlçesi'nde 25 yaşındaki D.G.'ye tecavüz ettiği ve erkeklere pazarladığı ileri sürülen 30 yaşındaki Mehmet Elçi, genç kadının İzmir'den gelen yakınları tarafından tekme tokat dövüldü. 
     Evli ve bir çocuk annesi D.G., İzmir'den 8 gün önce Alanya'ya geldi. D.G., otogarda tanışp kendisini bir pansiyona yerleştiren Mehmet Elçi'nin kendisine tecavüz ettiğini ve erkeklere para karşılığı pazarladığını ileri sürdü. 
     D.G., İzmir'deki akrabalarını arayıp, kaçırıldığını ve Alanya'da zorla tutulduğunu söyledi. Bunun üzerine D.G.'nin yakınları Alanya'ya geldi. Bu kişiler otogar yakınında D.G. ile yürüyen Mehmet Elçi'yi tekme tokat dövdü. Çevredikelerin haber vermesi üzerine olay yerine gelen polis kavgayı ayırdı. D.G. ile yakınları, Mehmet Elçi'den şikayetçi oldu. 
     Alanya Devlet Hastanesi'nde sağlık kontrolünden geçirilen Mehmet Elçi, daha sonra Emniyet Müdürlüğüne getirildi. Elçi'nin kimlik sorgulamasında, 2 yıl önce Alanya'da bir kadının cep telefonunun gasp edilmesi olayına karıştığı ve hakkında kesinleşmiş 8 ay hapis cezası bulunduğu ortaya çıktı. 
     

Zorla kaçırıldığı ileri sürülen D.G. ifadesinde, kendi isteği ile Alanya'ya geldiğini, yakınlarının tepkisinden korkarak kaçırıldığını söylediğini anlattı. D.G., kendisine tecavüz ettiğini ve erkeklere pazarladığını ileri sürdüğü Elçi'den şikayetçi oldu. 
     İki yıl önceki gasp olayından dolayı hakkındaki gıyabi tutuklama kararı vicahiye çevrilen Mehmet Elçi, tutuklanarak Alanya Kapalı Cezaevi'ne gönderildi. 
     
</TEXT>
</DOC>
