<DOC>
<DOCNO> 320529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/dunya/adun.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen bin pişman 
</HEADLINE>
<TEXT>


Avrupa Yatırım Bankası Başkan Yardımcısı Roth, 'AB'nin, Kıbrıs politikası yanlıştı. Çözüm, üyelik için ön şart olmalıydı. Verheugen bu hata nedeniyle geceleri uyuyamıyor' dedi 

Güven Özalp 


Avrupa Yatırım Bankası AYB Başkan Yardımcısı Wolfgang Roth, Avrupa Birliği'nin AB Kıbrıs konusunda yanlış politika yürüttüğünü belirterek, "Kıbrıs'ta çözüm, üyelik için ön şart olmalıydı. Verheugen bu hata nedeniyle geceleri uyuyamıyor" dedi. 
AB'nin Rumlara yeterince baskı uygulamadığını söyleyen Roth, "Kıbrıs sorununa çözüm bulunması üyelik için ön şart olarak konulmalıydı" dedi. Bir önceki AB Komisyonu'nda genişlemeden sorumlu üye olan Günter Verheugen'in de benimsenen yaklaşımdan pişmanlık duyduğunu söyledi. Verheugen'in yakın arkadaşı olan Roth, "Kıbrıs konusundaki hata nedeniyle Verheugen'in geceleri uykusu kaçıyor"dedi. 
Avrupa iş dünyasının Türkiye'yi daha şimdiden üye olarak gördüğünü söyleyen Roth, "Buna Türkiye'nin üyeliğine karşı çıkan Avusturya ve Fransa'dakiler de dahil" dedi. Roth, "Eğer Türkiye üye yapılmazsa AB bunun bedelini 50 - 100 yıl öder" diye konuştu. Reddedilme durumunda Türkiye'nin izleyeceği politikanın kontrol edilemeyeceğini ifade eden Roth, "Görüşüm Türkiye'nin 5 - 10 yıl içinde müzakereleri tamamlayarak üye olacağı yönünde" şeklinde konuştu. Roth, "Türkiye'nin üyeliğine karşı çıkılması iç politik manevralara dayanıyor. Almanya'daki Hıristiyan Demokratlar ve Fransa'da Sarkozy üyelik zamanı geldiğinde olumlu görüş bildireceklerdir" dedi. 


</TEXT>
</DOC>
