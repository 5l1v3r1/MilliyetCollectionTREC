<DOC>
<DOCNO> 312792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/spor/aspo.html </URL>
<DATE> 2005/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener işi ekşın 
</HEADLINE>
<TEXT>


Yönetmen Cem Deda iki sahnede hata yaptı. İlkini Alex afişe astı. İkincisinde Adnan filmi başa sardı. Yeni başrol oyuncusu Anelka, figüranları aratmadı. Fenerbahçe'nin son senaryosunu, takipçileri ayakta alkışladı 

MEHMET DEMİRKOL 


Çok durgun bir ilk yarıydı, çok. Rüştü ilk yarıda 6 uzun pas-degaj kullandı. Sıfır isabetle. Sakatlık nedeniyle oluşturulmuş yepyeni savunma Deniz ve Önder ise defansif anlamda herhangi bir açık vermeseler de, oyunu kurmakta büyük güçlük çektiler. Sürekli geri dönmek zorunda kaldılar. Bu sıkıntıda oyunu açamayan, onlara oyunu kurmada yardım edemeyen Selçuk ve Aurelio'nun da payı büyüktü kuşkusuz. Sürekli geri dönüşler, sürekli uzun isabetsiz paslar. Bu tempoyu çok düşürdü. Tamamen edilgen olan, defansı hiç çıkmayan Samsunspor tempoyu yükseltemezdi. Zaten niyetleri düşük tutmaktı. Oyun durağanlaştı. 
Bunun istisnası olan anlar, sahada sivrilen iki oyuncunun, Ümit Özat ve Serkan'ın bindirmeleriyle doğdu. Her seferinde iyi ortalarla ceza sahasına topu indirmeyi başardılar. 8'de Serkan'ın sağdan harika bindirmesinin sonunda yaptığı usta işi orta, Nobre'nin konsantrasyonu düşük kafa vuruşu nedeniyle üst direğe takıldı. 
Ertuğrul Sağlam'ın 6 oyuncuyla çakılı savunma yaptırdığı takımı Fenerbahçe'nin ham savunmasına baskı koymuyordu. Şans eseri biraz olsun çıktıklarında ki, dönüşlerde yaptıkları erken faullerle rakiplerine hızlı çıkma şansı da vermiyorlardı. Böyle olunca birkaç bindirme dışında duran toplar da dahil Fenerbahçe'ye demin bahsi geçenin dışında pozisyon vermemeyi başardılar. 15 ve 40'da Musa Aydın ile 26'da Kais'in çektikleri şutlar dışındaysa Rüştü'yü hiç zorlamadılar. 
İkinci yarı aynı kadrolarla, aynı diziliş ve stratejilerle aynı durgunlukla başladı. Tek farkla. İlk beş dakikada Sarı-Lacivertlilerin iki pozisyonu vardı. 48'de Nobre, Ümit'in güzel ortasında topu kafayla auta gönderdi. 2 dakika sonra da Aurelio, Nobre'nin pasında sağıyla... Bundan sonra durgun geçen 10 dakika Daum'a müdahale ettirdi. Anelka ve Kemal, Selçuk ve Tuncay'ın yerini aldı. 4-4-2'den 4-1-3-2'ye döndüler. Ertuğrul ise Sağlamcıydı. Kirita ve Serkan'ı oyuna sürdü, ama stratejisini değiştirmedi. Fenerbahçe orta sahası eksilmiş Samsun ilk kez top yaparak gelir olmuştu. 67'de Kirita'yla ceza sahası içinden ilk şutlarını attılar. Üstten aut. Belki bu pozisyonları sürekli kılamadılar, ama oyunu güvenli şekilde sürdürerek rakip sahaya top taşımaya başladılar. Ertuğrul Sağlam maçı kazanmak için her şeyi yapmıştı, ama Cem Deda'nın yanlış bir serbest vuruş kararı faulu alan Alex tarafından harika bir gole dönüştü 1-0. Cem Deda, 2 dakika geçmeden bu kez diğer ceza alanda Adnan ve Ivanov'un yaptığı iki net faulu göremeyerek Adnan'ın golünü resmi kıldı 1-1. Oyun hareketlendi. Fazlasıyla. 85'de Ivanov'la net bir şansı kaçırdı. 1 dakika sonra Kirita, Nobre'nin kafasını çizgiden çıkardı. Maçın bitmesine 10 saniye kala ise kafası 10 santim yukarıdan auta çıktı, hem de yerden sekerek. İyi savunmaya rağmen şanslar buldular, ama yararlanamadılar. 
Ve böylece sezonun ilk deplasman maçından sonra ikinci yarının ilk deplasmanından da Karadeniz'den 1 puanla döndüler. 

Maçın hakemi 
Kritik hatalar 

HAKEM Cem Deda, özellikle ilk yarıda fazla hata yapmadı. Kartlık bir-iki pozisyonu pas geçti, ancak gösterdiği kartlarla bu hatasını dengeledi. Genç hakem ikinci yarıda ise tartışılacak kararlara imza attı. Fenerbahçe'nin frikikten attığı gol öncesi Kirita'nın, Alex'e yaptığı harekete faul düdüğü çalması doğru değildi. Rumen oyuncu, topa dokundu. Ancak Samsun'un golünden önce Önder'e sonra Deniz'e yapılan yüzde yüz faulleri görmedi ve bir anlamda maçın kaderiyle oynadı. 


</TEXT>
</DOC>
