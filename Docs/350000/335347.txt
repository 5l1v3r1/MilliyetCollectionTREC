<DOC>
<DOCNO> 335347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/dunya/dun05.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni hükümet kurmak için istifa etti 
</HEADLINE>
<TEXT>


DIŞ HABERLER SERVİSİ 


İtalya Başbakanı Silvio Berlusconi, ortaklarının isteği doğrultusunda yeni bir hükümet kurmak için dün istifa etti. Cumhurbaşkanı Carlo Azeglio Ciampi'ye istifasını sunan merkez sağ koalisyonunun lideri Berlusconi, mevcut kabinede pek az değişiklikle yeni hükümeti oluşturacağını belirtti. Koalisyon ortaklarından Hıristiyan Demokratlar ve Merkez Demokratlar Birliği ile Yeni İtalyan Sosyalist Partisi, merkez sağın geçtiğimiz ayki yerel seçimlerde yenilgiye uğramasının ardından, kabinede ve hükümet programında değişiklik yapılmasını istemiş, ancak bu talepleri Berlusconi tarafından reddedilince kabineden çekilmişlerdi. İki ortağın taleplerine daha sonra Ulusal İttifak Partisi de katılmıştı. 


</TEXT>
</DOC>
