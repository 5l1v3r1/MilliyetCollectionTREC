<DOC>
<DOCNO> 340088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/yazar/tamer.html </URL>
<DATE> 2005/05/06/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Ambleme her tık, 1 kızın günlük harçlığı olsun 
</HEADLINE>
<TEXT>

Yukarıdaki öneri, kampanyamıza 281 YTL ile katılan Ankara Cumhuriyet Öğrenci Evi adına, Müdür Fulya Mert'ten geldi 

Dün sabahın ilk saatlerini Karslı genç kızlarla geçirdim. Daha doğrusu Milliyet'in 23 Nisan'da başlattığı eğitim seferberliği için Kars Kafkas Üniversitesi'nde Abbas Güçlü'nün Genç Bakış programı için biraraya gelmiş 7'den 77'ye her yaştan kadını, Kanal D ekranlarından ilgiyle dinledim. 
72 yaşındaki bir teyze, 2 yıl önce 70 yaşında okuma - yazma öğrenmiş olmanın sevincini defalarca dile getirdikten sonra kırk yılda bir eline geçmiş mikrofona sıkı sıkı yapışıp, Atatürk'ün Kızları adlı şiiri ezberden sonuna kadar okumakta ısrar ediyordu. Yaşları 13 - 18 arasında değişen, genelde çok düzgün Türkçe'yle konuşan pırıl pırıl Karslı kızlarımız, eğitimlerine devam edebilmek için ya kız yurdu ya da burs istiyorlardı. Tek tük de olsa okulları için laboratuar, spor salonu, bilgisayar v.s. isteyenler de vardı. 

Karslı kızlara burs 
İcra Kurulu Başkanımız Hanzade Doğan, Genel Yayın Yönetmenimiz Sedat Ergin ve Milli Eğitim Bakanı Hüseyin Çelik, Karslılardan gelen talepleri teker teker not ettiler. Bursların çoğu hemen orada hallediliverdi. Kızların Kars'ta olmasa da boş yatak bulunan illerdeki yurtlara yerleştirilmesi konusunda ise Bakan Çelik söz verdi. Zaten Sabancı Holding Yönetim Kurulu Başkanı Güler Sabancı da Milliyet'in kampanyası çerçevesinde, 350 bin YTL'lik bağışla boş duran Kars Süt Fabrikası'nı Kız Yurdu'na dönüştürmek üzere kolları sıvamıştı. 
Sabah gazeteye geldiğimde masamda, Ankara Üniversitesi'ne bağlı 3 kız yurdundan Cumhuriyet Kız Öğrenci Evi Müdürü Fulya Mert'ten bir not buldum. 

Gündemde tutmak için 
"Kampanyanız çok heyecan verici. Kız Öğrenci Evi olarak öğrencilerimiz, hatta personelimizle biz de küçük bir miktarla katıldık. Ankara Üniversitesi'nde genelde yukarıdan talimat gelmeden bu tür bağışlar yapılmaz. Ama bu kampanya farklı. Her gün 1,5 saatlik yolu yürüyerek işe gelen bir personelimiz bile kendi bütçesinden katkı yapmak istedi. Bizim yurtta başarılı tıp, eczacılık öğrencileri kalır. Aramızda 281 YTL toplayıp gazetede yer alan ÇYDD'nin hesabına yolladık. Özellikle de kız yurdu hesabını tercih ettik." 
Kız Yurdu Müdürü Fulya Mert'in, ilk günlerin heyecanı geçtikten sonra da kampanyayı gündemde tutmak adına bizlere 2 önerisi var. Gerçi dalga dalga yayılan kampanyamıza ilgi her geçen gün öylesine artarak yoğunlaşıyor ki, sanırım gündemde tutmak gibi bir sorunumuz hiç olmayacak. Ancak Fulya Hanım'ın 2 önerisi de yabana atılır gibi değil. Sadece Kampanya Komitesi'ndeki diğer arkadaşlarıma iletmekle yetinmeyip, sizlerle de paylaşmak istiyorum. 

Her tıkta bir ışık 
"Ambleminiz çok güzel" diyor Fulya Mert ve ekliyor "Tıpkı Dünya Gıda Örgütü FAO'nun amblemi gibi. Bir aralar FAO'nun internetteki sayfalarına girildiğinde, amblemi tıklar tıklamaz, hemen o anda mutlaka dünyanın bir yerindeki bir çocuğun çorba içmesini sağlamış oluyordunuz. Amblem her tıklandığında karşınıza bir dünya haritası çıkıyor ve orada bir nokta yanıp sönüyordu. 'Baba Beni Okula Gönder' amblemi de, internet üzerinden küçük bir miktar karşılığında tıklanarak, Türkiye haritası üzerinde ışığın yandığı ilçe ya da köydeki kızımıza örneğin 1 günlük el harçlığı ya da 1 kitap gönderilemez mi 50 Ykr ya da 1 YTL bağış yapan, hemen hangi ilde kime ulaştığını görürse motive olur ve devam eder..." 
Mert'in bir önerisi daha var aslında. Bizim amblemi çok sevmiş ve büyüterek yurdun duvarlarına asmak istemiş, ama amblem büyütülünce iyi sonuç vermemiş. Mert, "Amblem profesyonel ortamda büyütülerek bol miktarda broşür ve sticker yaptırılırsa, iç mekanlarda gözle görülen yerlere asılabilir, arabaların camlarına yapıştırılabilir. Hem göze hoş görünür, hem de bize her an okumayan kızımız kalmayıncaya kadar bu kampanyaya katkıda bulunmamız hatırlatılmış olur." 



</TEXT>
</DOC>
