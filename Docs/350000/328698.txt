<DOC>
<DOCNO> 328698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonyas01.html </URL>
<DATE> 2005/03/30/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Uykusuzluk iş ve seks yaşamını kötü etkiliyor 
</HEADLINE>
<TEXT>

     ABD'de yapılan bir araştırma, Amerikalıların uykusuzluk yüzünden evliliklerinde sorunlarla karşılaştığını, işlerinde hata yaptığını ve sekse yeterli ölçüde yer vermediğini ortaya koydu. 
     Ulusal Uyku Vakfı'nın araştırmasında, yetişkinlerin yüzde 75'inde, sıklıkla, gece ara ara uyanmak ya da horlamak gibi uykuyla ilgili sorunlar saptandı. 
     Yaklaşık 1500 yetişkin üzerinde yapılan araştırmaya katılanların dörtte biri, çok uykulu oldukları için giderek daha az seks yaptıklarını ve cinselliğe olan ilgilerini kaybettiklerini söylediler. 
     Çalışanların yüzde 30'u, son aylardaki uyku sorunları yüzünden işe yetişemediklerini ya da işte hatalar yaptığını söyledi. 
     Araştırmaya katılanların yüzde 77'si de eşlerinin uykuyla ilgili sorunları olduğunu, bunun başında da horlamanın geldiğini söylediler. 
     Manitoba Üniversitesi Uyku Bozuklukları Merkezi yetkilileri, eşlerden birinin horlaması ya da diğer uyku sorunları yüzünden ayrı yataklarda yatmanın, ilişki üzerinde çok kötü etkisi olduğunu saptadıklarını söyledi. 
     Vakfın, yetişkinlere 7 ila 9 saat uyumalarını tavsiye etmelerine karşın, araştırmada, Amerikalıların ortalama 6,9 saat uyudukları ortaya çıktı. 
     
</TEXT>
</DOC>
