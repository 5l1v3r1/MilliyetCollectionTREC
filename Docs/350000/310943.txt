<DOC>
<DOCNO> 310943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sondun31.html </URL>
<DATE> 2005/01/31/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Rusya'dan yeni Filistin yönetimine destek 
</HEADLINE>
<TEXT>

     Rusya Dışişleri Bakanı Sergey Lavrov, Rusya'nın Yeni Filistin yönetimini aktif bir şekilde destekleyeceğini belirterek, Filistin ile ilişkileri daha da geliştireceklerini söyledi. 
     Filistin Devlet Başkanı Mahmud Abbas, 3 günlük resmi ziyaret için dün gece geldiği Moskova'da bugün Dışişleri Bakanı Lavrov ile görüştü. 
     Lavrov, görüşmenin başında yaptığı açıklamada, Rusya'nın Abbas başkanlığındaki yeni Filistin yönetimini aktif bir şekilde destekleyeceklerini belirterek, ''Moskova, Filistin'deki seçim sonuçlarının adil ve nihai bir barış için katkıda bulunmasını umuyor. Siz Filistin halkının tanınmış bir liderisiniz ve sizi aktif bir şekilde destekleyerek, Rus-Filistin ilişkilerini geliştireceğiz'' dedi. 
     Lavrov, Rusya Devlet Başkanı Vladimir Putin ile görüşmesinden önce Abbas ile fikir alışverişinde bulunmaktan memnun olduğunu sözlerine ekledi. 
     Abbas da konuşmasında, Rusya'nın barış sürecini daha da ileri götürmeye çalışma çabasına büyük umut bağladığını belirterek, ''İlk dış ziyaretimi Moskova'ya olmalı demem, yaptığım en iyi şey oldu'' diye konuştu. 
     Rusya halkının, davalarını destekleme konusunda çok şey yaptığını belirten Abbas, Rusya'nın uluslararası arenada bu sorunun çözümü için harcadığı çabanın bunun ispatı olduğunu kaydetti. 
     Rusya Dışişleri Bakanlığı Sözcüsü Aleksandır Yakovenko da yaptığı açıklamada, Lavrov ve Abbas görüşmesinde, Irak ve Ortadoğu barış sürecinin ele alındığını söyledi. 
     Ziyaretin iki ülke arasındaki ilişkilerin yüksek seviyesini ve güveni gösterdiğini belirten Yakovenko, Rusya'nın Filistin-İsrail görüşmelerinin yeniden başlamasına büyük önem verdiğini, adil ve nihai bir çözüm için çabaların da yol haritası çerçevesinde olması gerektiğine inandığını söyledi. 
     Tarafların görüşmede Irak konusunu da ele aldıklarını ifade eden Yakovenko, taraflar ayrıca Ortadoğu ve Kuzey Afrika'daki demokratikleşme sürecini de ele aldıklarını sözlerine ekledi. 
     
</TEXT>
</DOC>
