<DOC>
<DOCNO> 329581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/spor/ykocaomer.html </URL>
<DATE> 2005/04/02/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Türkiye Milli Olimpiyat Komitesi I 
</HEADLINE>
<TEXT>



Bu ve önümüzdeki hafta sizlere TMOK'un 12 Mart günü İstanbul'da yapılan genel kurulundan bazı izlenimler aktarmaya çalışacağız. 
Öncelikle dikkatimizi çeken nokta, TMOK'un 662 üyesi olmasına rağmen, bunlardan sadece 372'sinin bu yıl ki aidatlarını yatırarak genel kurula katılmaya hak kazandıkları idi. Ayrıca bu 372 kişiden de 205 kişi genel kurula katıldı. Böylece ilk toplantısında çoğunluk sağlayamayan genel kurul, ikincisinde ise toplam üye sayısının sadece yüzde 31'ine tekabül eden 205 kişi ile toplanmış oldu. Bir çok insan TMOK'a üye olmak için başvuruyor, kabul edilince görevi bitti zannediyor. Oysa spora hizmet aslında TMOK üyesi olunca başlamalı. TMOK rozeti takmakla spora hizmet edilemeyeceği artık anlaşılmalı. 
Başkan Togay Bayatlı, tek liste ile katıldığı seçimlerde yeniden başkan seçildi. Dikkati çeken husus bu listenin dışında olan 3 kişisel yönetim kurulu adayının da yüzde 40 civarında oy alması idi. Bir başka ifade ile tek liste ile katılınılan bir seçimde kişisel adayların bu kadar yüksek oy almasının bir anlamı olması gerek diye düşünmekteyiz. 
Genel kurulda gözümüze çarpan bir başka husus ise Divan Heyeti'nin toplantıyı TMOK'a yakışır şekilde yönetemediği idi. Nitekim toplantıya biraz geç gelen Gençlik ve Spor Genel Müdürü Mehmet Atalay salona girdiği sırada, bir gündem maddesinin oylaması yapılmak üzere idi. Divan Başkanı Orhan Bilgin "Arkadaşlar lütfen çabuk olalım. Bu madde oylamasından sonra Sayın Gençlik ve Spor Genel Müdürü'ne konuşmasını yapmak üzere söz vereceğiz" dedikten sonra, bu madde ile ilgili oylama yapıldı ve Genel Müdüre söz verilmesi unutularak doğrudan seçimlere geçildi. 
Ancak Orhan Bilgin'in başkanlığındaki Divan Heyeti'nin bu davranışı hiç de şık olmadı ve Mehmet Atalay oyunu kullandıktan sonra genel kurulu terk etti. 
Tanıdığımız Mehmet Atalay böyle şeylerin üzerinde durmaz. Ama bu unutkanlığın ayıbı hem genel kurulun divan heyetine, hem de onları bu unutkanlıklarından dolayı ikaz etmeyen yöneticilere aittir. Bu konuya haftaya da devam edeceğiz. 



</TEXT>
</DOC>
