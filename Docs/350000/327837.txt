<DOC>
<DOCNO> 327837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonsiy14.html </URL>
<DATE> 2005/03/28/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Topçu, Yüce Divan'daki savunmasını tamamladı 
</HEADLINE>
<TEXT>

     Eski Bayındırlık ve İskan Bakanı Yaşar Topçu, Yüce Divan'da yargılandığı davada savunmasını tamamladı. 
     Topçu, yaklaşık 2 saat 15 dakika savunma yaptı. 
     Savunmanın ardından iddia makamında bulunan Yargıtay Cumhuriyet Başsavcıvekili Abdurrahman Yalçınkaya taleplerini iletti. 
     Yalçınkaya, 11 tanığın dinlenmesini ve deliller toplandıktan sonra bilirkişi incelemesi yapılmasını talep etti. 
     Yüce Divan Başkanı Mustafa Bumin, daha sonra ara kararı açıkladı. Bumin, Karadeniz Sahil Yolu Projesi'ne katılan firmalar dışında bu projeyi gerçekleştirebilecek başka firmaların da olup olmadığının, Bayındırlık ve İskan Bakanlığı'ndan sorulmasına karar verildiğini belirtti. 
     Sanığın soyadının bazı yerlerde ''Topçu'' bazı yerlerde ''Topcu'' olarak geçtiğini, bu nedenle nüfus ve adli sicil kaydının yeniden istenmesine karar verildiğini bildiren Bumin, ayrıca Hasan Ekinci ve Eyüp Aşık'ın da aralarında bulunduğu 10 kişinin tanık olarak dinlenilmesine karar verildiğini açıkladı. 
     Bumin, Yargıtay Cumhuriyet Başsavcılığı'nın diğer istemleri hakkında daha sonra karar verileceğini ifade ederek, duruşmanın 21 Nisan Perşembe gününe bırakıldığını kaydetti. 
     
     SAVUNMA 

     Eski Bayındırlık ve İskan Bakanı Yaşar Topçu, Yüce Divan'da yargılandığı davada yaptığı savunmada, ihalelerde yüksek tenzilatın devlete bir yararı olmadığı kanaatini taşıdığını belirterek, ''İhalelerde müteahhidin karı yüzde 25'tir. Yüzde 40 tenzilatla yapılan işlerin nasıl yapıldığı bilinir'' dedi. 
     Topçu, avukatsız katıldığı Yüce Divan'daki duruşmada, savunmasını yaptı. Yaşar Topçu, yaklaşık 2 saat 15 dakika süren savunmasında, Karadeniz Sahil Yolu Projesi'ni anlatmak için Karadeniz Bölgesi'nin haritasından da yararlandı. 
     Türkiye'nin kendi kaynakları yetersiz olduğu için dış kaynak bularak yatırım yapmaya yöneldiğini ifade eden Topçu, davaya konu olan projenin Türkiye için gerekli olduğunu anlattı. Topçu, bu projenin bütçe imkanlarıyla yapılmasının zorluğuna işaret etti. 
     Bakanlar Kurulu kararıyla projenin 2886 sayılı Kamu İhale Kanunu kapsamı dışında tutulduğunu anımsatan Topçu, projenin daha hızlı yapılması için 210 kilometrelik yolun 6 bölüm halinde ihaleye çıkarıldığını söyledi. 
     Bu ihalelerden birini üstlenenin diğer ihalelere katılamayacağı şartının da konulduğunu ifade eden Topçu, indirimlerin de Bayındırlık ve İskan Bakanlığı'nın belirlediği birim fiyatlar üzerinden yapılması şartının getirildiğini anlattı. 
     Bakanlık bürokratlarının ihaleler için 11 firma saptadığını, ancak kedisinin sayıyı yetersiz bulması üzerine 4 firma ile birlikte 2 ortağının daha ihaleye çağırıldığını, böylece ihaleye katılan firma sayısının 17'ye yükseldiğini anlattı. 
     
     EKİNCİ'NİN İDDİALARI 

     Dönemin DYP Genel Başkan Yardımcısı Hasan Ekinci'nin ihale yapıldıktan sonra bir basın toplantısı düzenleyerek, ihalede yolsuzluk yapıldığı iddiasında bulunduğunu anımsatan Topçu, bunun üzerine kendisinin Ankara Cumhuriyet Başsavcılığı'na başvurarak iddiaların soruşturulmasını istediğini kaydetti. 
     Ankara Cumhuriyet Başsavcılığı'nın, Ekinci'nin iddiasına konu olan noter tespit tutanağını da inceleyerek konuya ilişkin 2 kez bakanlık bürokratları hakkında takipsizlik kararı verdiğini kaydeden Topçu, kendisi hakkında verilen gensorunun da o zaman TBMM'de reddedildiğini hatırlattı. 
     Topçu, aynı iddialarla ilgili hakkında verilen soruşturma önergesi sonucunda, Yüce Divan'a sevk kararının da o dönemde reddedildiğini ifade ederek, ''Parlamento hukuktan ayrılmamalı, hukuk siyasete kurban edilmemelidir'' dedi. 
     Bakanlık görevine geldikten sonra bürokratların, ''Mahmut Şevket Paşa'nın hareket ordusundaki askerler gibi sindiğini'' ifade eden Topçu, kendisinin bürokratlarına her zaman güvendiğini, varsa, yanlışlarının da siyasi sorumluluğunu üstlenmeye hazır olduğunu söyledi. 
     
     ''AZ FİRMA ÇAĞIRMANIN ÖLÇÜSÜ NE '' 

     İhaleye yeterli sayıda firma davet edilmediği yönündeki iddiayı da yanıtlayan Topçu, ''Yani şimdi az firma çağırmanın ölçüsü ne Hangi rakam, kime göre az. 30 firma çağırsak niye diğer 30'unu da çağırmadınız denmeyecek miydi '' diye konuştu. 
     ''Yüksek tenzilatın devlete yararlı olduğu kanaatinde değilim'' diyen Topçu, ihalelerde müteahhitlerin ortalama yüzde 25 kar ettiğini belirterek, ''Yüzde 40 tenzilatla yapılan işlerin nasıl yapıldığı bilinir'' dedi. 
     Karadeniz Bölgesi'nin coğrafi koşullarıyla diğer bölgelerin koşullarının mukayese edilemeyeceğini, dolayısıyla maliyetin de aynı olmadığını savunan Topçu, ''projeler yanlış yapıldığı için devleti yüzde 400'lere varan oranlarda zarara uğrattığı'' iddiasının da gerçeği yansıtmadığını söyledi. 
     
     ''MADEM YOLSUZLUK VARDI, NEDEN İMZALADINIZ '' 

     Yolsuzluk yapıldığı ileri sürülen ihalelerin sözleşmelerine göre hem kendisinden sonra hem de bugün iktidarda bulunan bakan tarafından keşif artışları yapıldığını savunan Topçu, ''Madem bu ihalelerde yolsuzluk yapılmıştı, neden bunlara dayanarak keşif artışları imzalanıyor. Keşif artışlarının altında bugünkü hükümetin bakanının imzası vardır. Keşif artışlarının imzalanması ihalelerin onaylanması anlamına gelir'' diye konuştu. 
     Topçu, bugünkü hükümetin bu projeyi yürütmek için dış krediden vazgeçip Türkiye'deki üç banka konsorsiyumundan sendikasyon kredisi temini yoluna gittiğini anımsatan Topçu, bunun sonucunda yüzde 32'lere varan tenzilatlar yapıldığının kamuoyuna açıklandığını kaydetti. 
     
     YAPILAN ŞOV 

     Topçu, ''Müteahhitler yüzde 32 tenzilata zorlandı. Zaten müteahhitler dış krediye verdikleri yüzde 10'luk faizden kurtuldu. Burada yapılan sadece bir şovdur. Hortumlardan kurtardık dediler ya...'' dedi. 
     Savunmasında isimlerini andığı, Başbakan, eski ve yeni görevde bulunan Bayındırlık ve İskan bakanlarını suçlama gibi bir amacı olmadığını söyleyen Topçu, ''Türkiye, iftiralar sonucunda suçlu cennetine dönmüştür. Türk halkı birgün bugün bana bunu yapanların da hukuk önünde hesap vermesini sağlayacaktır. Git yargı önüne aklan gel demekle hukuk devleti olmaz. Bu, aczin ifadesidir. Beni tanıyan herkes benden emindir. Ben de kendimden eminim. En azından burada sanık sıfatıyla bulunuyorum, benim de çoluk çocuğum var'' diye konuştu. 
     Yüce Divan Başkanı Bumin, daha sonra Topçu'ya, iki soru yöneltti. Sorular üzerine Topçu, ihale usul ve esaslarına ilişkin bakan onaylarının teknik nedenlerle ve yasalara uygun olarak değiştirildiğini kaydetti. 
     Topçu, iddia makamında bulunan Yargıtay Cumhuriyet Başsavcıvekili Abdurrahman Yalçınkaya'nın, TBMM Soruşturma Komisyonu'nda dinlenen tanıkların Yüce Divan'da da dinlenmesi ve bilirkişi incelemesi yaptırılması yönündeki taleplerine gerek olmadığını savunarak, itiraz etti. 
     Topçu, Başsavcılığın, lehinde konuşan eski Karayolları Genel Müdürü'nün neden tanık olarak dinleme istediğinde bulunmadığını sordu. Bunun üzerine Başkan Bumin, ''Siz de o kişiyi tanık olarak çağırabilirsiniz'' dedi. 
     Topçu, savunmasının bir bölümünde ''Yüce Divan'' heyetine hitap ederken, yanlışlıkla ''Yüce Meclis'' ifadesini kullandı. 
     
</TEXT>
</DOC>
