<DOC>
<DOCNO> 338438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonsiy11.html </URL>
<DATE> 2005/04/30/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Erdoğan Irak terör örgütlerinin antreman alanı 
</HEADLINE>
<TEXT>

     Başbakan Recep Tayyip Erdoğan, teröristlerin ve diğer yasa dışı unsurların Irak’la sınırlardan her iki yönde sızmalarını etkinlikle önleyecek düzenlemelerin zaman gecikmeksizin pekiştirilmesi gerektiğini vurgulayarak, şu anda Irak’ın, terör örgütlerinin "antrenman alanı" haline geldiğini söyledi. 
     Irak’a Komşu Ülkeler Dışişleri Bakanları 8. Resmi Toplantısı, aile fotorafı çekilmesinin artından Dolmabahçe Sarayı’nda başladı. Başbakan Erdoğan, toplantının açılışında yaptığı konuşmada, Irak’ta birçok şeyin değiştiğini, bu gelişmelerin bölgeye ve uluslar arası ilişkilere önemli yansımalarının olduğunu söyledi. Bölge ülkelerinin, Irak’ın birliği ve toprak bütünlüğü ile bölgesel barış ve istikrarın korunup güçlendirilmesi yönündeki ortak tutumunu kararlılıkla Sürdürdüğünü belirten Erdoğan, bölgesel girişimin aradan geçen iki yılı aşkın sürede olgunlaştığını, güçlendiğini kaydetti. 
     Konuşmasında Irak’ta yapılan seçimlere de değinen Erdoğan, seçimlerin, ciddi aksaklıklara rağmen Irak halkının siyasi süreci ve kendi geleceğini sahiplenmesi yönünde önemli bir aşama olduğunu ifade etti. Erdoğan, bundan sonra yapılacak referandum ve seçimlerde benzeri aksaklıkların yer almaması için uluslar arası gözlem mekanizmalarının da işletilmesi gerektiğini vurguladı. Irak’taki geçiş yönetiminin sırtındaki yükün büyük olduğunu dile getiren Başbakan Erdoğan, Irak’ı yönetecek hükümetin halka mal olması ve halkın temel beklentilerini karşılaması gerektiğini kaydetti. Erdoğan, bu dönemde bölge ülkelerine de önemli görevler düştüğünü belirterek, "Irak’ın son 25 yıllık tarihine bakacak olursak, Irak’taki gelişmelerin bütün bölgemizi ve uluslar arası istikrarı nasıl etkilemiş olduğunu kolaylıkla görürüz. Irak’ın ulusal uyumu, huzur ve istikrarı sadece Iraklıların değil, hepimizin konusudur" diye konuştu. Irak’ın kendi içinde, komşularıyla ve bütün dünyayla barışık düzenini ortak istek olduğunu dile getiren Erdoğan, şöyle konuştu 
     
     PARSELLENEMEZ 
     "Irak ne bir kesimin diğerine üstünlük sağladığı, ne de isteğe göre parsellenen bir yer olamaz. Bu yöndeki teşebbüsler, geçmişin de tecrübesiyle bölge ülkelerinden ve uluslar arası toplumdan tepki görür. Bu anlayışla kardeşimiz Irak halkına bütün gücümüzle destek olmaya devam edeceğiz. 
     Irak’ın bugün en öncelikli ihtiyaçlarından biri güvenliğin tesisidir." 
     
     "IRAK TERÖR ÖRGÜTLERİNİN ANTREMAN ALANI" 
     Başbakan Erdoğan, teröristlerin ve diğer yasa dışı unsurların Irak’la sınırlardan her iki yönde sızmalarını etkinlikle önleyecek düzenlemelerin zaman gecikmeksizin pekiştirilmesi gerektiğini vurguladı. Şu anda Irak’ın, terör örgütlerinin adeta bir "antrenman alanı" haline geldiğini ifade eden Erdoğan, Türkiye olarak Irak’a siyasi, ekonomik ve insani katkıları artarak devam ettirmede kararlı olduklarını söyledi. "Kendi demokrasi tecrübemizden edinmiş olduğumuz birikimi Irak’la paylaşacağız" diyen Erdoğan, yeni dönemde BM’nin daha aktif ve görünür bir konumda bulmayı arzuladıklarını kaydetti. İslam Konferansı Teşkilatı İKT , Avrupa Birliği AB ve Arap Ligi, başlıca uluslar arası kuruluşların, Irak’taki sürece yapısal katkılarda bulunmalarını önemli bir gereklilik olarak gördüklerini söyleyen Erdoğan, uluslar arası toplumun Irak’taki siyasi sürece vereceği desteğin, Irak halkının bir bütün olarak bu süreci sahiplenmesini kolaylaştıracağını dile getirdi. 
     Erdoğan, Irak’ın ulusal birlik içinde huzur ve istikrara kavuşmasının desteklenmesinin, uluslar arası toplumun görevi olduğuna işaret ederek, "Olumsuzluklara seyirci kalmak veya kısa vadeli çıkarlar uğruna olanlara göz yummak, herkesi bugün çok iyi bilinen sonuçlarla yüz yüze bırakmıştır. Hep birlikte Irak’ın, bölgenin ve tüm uluslar arası toplumun geleceğine yatırımımızı bugün yapmalıyız" dedi. 
     Dolmabahçe Sarayı’nda başlayan toplantıya, Türkiye’nin yanı sıra Mısır, Ürdün, İran, Bahreyn, Irak, Kuveyt ve Suriye’den temsilciler katıldı. Suudi Arabistan’ın dışişleri bakan yardımcısı düzeyinde katıldığı toplantıda, diğer ülkeler dışişleri bakanlarıyla temsil ediliyor. Toplantıda BM Genel Sekreteri’nin Irak Özel Temsilcisi, İKÖ Genel Sekreteri, Arap Birliği Genel Sekreteri ve AB Komisyonu Akdeniz ve Ortadoğu Sorumlusu da hazır bulundu. 
     
</TEXT>
</DOC>
