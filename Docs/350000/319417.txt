<DOC>
<DOCNO> 319417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonyas11.html </URL>
<DATE> 2005/02/28/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Halle Berry ve Bush en kötü aktör seçildi 
</HEADLINE>
<TEXT>

     LOS ANGELES, DHA 

      HER yıl sinemanın en iyilerinin belirlendiği Akademi Ödülleri'nden bir gün önce Hollywood'un en kötülerine verilen Razzie Ödülleri'nin 25'incisi sahiplerini buldu. 
     Muhalif yönetmen Michael Moore'un 'Fahrenheit 9 11' adlı belgeselindeki rolüyle en kötü aktör seçilen ABD Başkanı George Bush, ayrıca Dışişleri Bakanı Condoleezza Rice ile birlikte en kötü çift Razzie'sine de layık görüldü. Aynı belgeseldeki 'oyunculukları' nedeniyle ABD Savunma Bakanı Donald Rumsfeld en kötü yardımcı erkek oyuncu, şarkıcı Britney Spears da en kötü yardımcı kadın oyuncu seçildi. 
     Ödül töreninden 4 Razzie ile çıkan bir başka film ise Oscar'lı ünlü oyuncu Halle Berry'nin rol aldığı 'Catwomen' Kedi Kadın oldu. Halle Berry'ye en kötü kadın ödülünü getiren film ayrıca 'en kötü film', 'en kötü yönetmen' ve 'en kötü senaryo' ödüllerini rakiplerine kaptırmadı. Ödül töreninde konuşan Berry, "Bu tam da kariyerim için ihtiyacım olan şeydi. Zirvediydim, şimdi dibe vurdum" dedi. Berry kendisini berbat bir filmde oynatarak Razzie almasını sağlayan Catwoman yapımcılarına da teşekkür etti. 
     
     BÜYÜK İSKENDER RAZZIE'LERİ FETHEDEMEDİ 
     25. Razzie Ödülleri'ne 6 dalda aday olan Oliver Stone'un 'Alexander' Büyük İskender filmi ise gecenin 'hayalkırıklığı' oldu. Efsanevi Makedonya Kralı'nı konu alan epik film aday olduğu dalların hiçbirinde ödüle layık görülmedi. 
     Golden Raspberry Award Foundation Altın Ahududu Ödülü Vakfı , bu sene 25. yıl şerefine özel Razzie ödülleri de dağıttı. Ben Affleck ve Jennifer Lopez'in rol aldığı 'Gigli' son 25 yılın en 'komik' filmi seçilirken, John Travolta'nın bilim kurgu filmi Battlefield Earth, 1980'den bu yana çevrilmiş en kötü drama ilan edildi. Eski aktör, California Valisi Arnold Schwarzenegger ise en çok aday olmasına rağmen 8 kez bu ödülü hiç alamadığı için, en kötü Razzi kaybedeni ödülüyle 'onurlandırıldı.' 
     
</TEXT>
</DOC>
