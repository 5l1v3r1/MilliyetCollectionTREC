<DOC>
<DOCNO> 322587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonspo16.html </URL>
<DATE> 2005/03/10/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Fenerbahçeliler, organlarını bağışlıyor 
</HEADLINE>
<TEXT>

     Birleşik Fenerbahçeliler Vakfı, organ ve doku bağışı kampanyası başlattı. 
     Vakfın Fenerbahçe Şükrü Saracoğlu Stadı'nın yanındaki binasında düzenlenen basın toplantısında, kampanya tanıtılarak organ bağışı için çağrı yapıldı. 
     Toplantıya, vakıf başkanı Aziz Yılmaz, kampanyanın birlikte yürütüldüğü Başkent Üniversitesi'nden Dr.İbrahim Tokalak, Kadıköy Kaymakamı Kasım Esen, İstanbul İl Sağlık Müdür Yardımcısı Doğan Uysal, Fenerbahçe Futbol Takımı İdari Menajeri Volkan Ballı, tiyatro sanatçısı Ali Erkazan ve vakıf üyeleri katıldı. 
     Fenerbahçe Kulübü Başkanı Aziz Yıldırım'ın işleri, Fenerbahçeli futbolcuların da antrenman programı nedeniyle toplantıya gelemediklerini belirten vakıf başkanı Yılmaz, ''Fenerbahçeliler oranlarını bağışlıyor, organlarını bağışla cana can katsın'' sloganıyla başlatılan kampanyada, vakıf adına öncü olmak için tüm organlarını bağışladı. 
     İdari menajer Ballı da takımı adına kampanyaya destek vererek tüm organlarını bağışlayanlar arasında yer aldı. 
     Toplantıyı izleyen vakıf üyeleri, Dr.Tokalak'a organ bağışıyla ilgili merak ettikleri soruları yöneltti. 
     Türkiye'nin, organ nakli konusunda oldukça ileride olduğunu belirten Tokalak, bağış konusunda ise yetersiz kalındığını vurguladı. 
     Kadıköy'de yaklaşık 1.5 ay önce organ ve doku bağışı konusunda bir kampanya başlattıklarını hatırlatan kaymakam Esen ise yaptığı konuşmada, sivil toplum örgütlerinden bu konudaki kampanyalar için istedikleri desteğin sonuçlarını vermeye başladığını anlatarak, ''Verdikleri destekten dolayı vakfı tebrik ediyorum. Türkiye, organ bağışı konusunda komşu ülkelerin çok gerisinde. Bu çalışmaları desteklemeliyiz'' diye konuştu. 
     
</TEXT>
</DOC>
