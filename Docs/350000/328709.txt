<DOC>
<DOCNO> 328709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonyas12.html </URL>
<DATE> 2005/03/30/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
60 yıl önce gönderdiği kartpostalı aldı... 
</HEADLINE>
<TEXT>

     İkinci Dünya Savaşı'na katılan, halen Çek Cumhuriyeti'nde yaşayan Polonyalı bir emekli askerin, 60 yıl önce Fransa'da bulunduğu bir esir kampından gönderdiği kartpostalı aldığı bildirildi. 
     Dnes gazetesindeki haberde, bugün 79 yaşında olan Karol Brozda isimli Polonyalının, kartpostalı, Şubat 1945'te Amerikan ordusunun bir kampında tutuklu olarak bulunduğu sırada ailesine hayatta olduğunu müjdelemek için gönderdiği belirtildi. 
     Kartpostalın Polonya'ya birkaç hafta önce ulaştığını, oradaki bir tanıdığı sayesinde de kendisine gönderildiğini belirten yaşlı adam, duygularını, ''Bu bana savaşı ve çektiklerimi hatırlattı. Bunlar güzel hatıralar değil'' diye dile getirdi. 
     Karol Brozda, 1944 yılında Alman ordusuna yazıldığını, bir ay süreli eğitimin ardından Fransa'ya cepheye gönderildiğini, daha sonra firar ederek Polonya ordusuna katıldığını ve müttefiklerin yanında çarpıştığını anlattı. 
     
</TEXT>
</DOC>
