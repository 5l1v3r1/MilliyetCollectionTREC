<DOC>
<DOCNO> 300943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sontur22.html </URL>
<DATE> 2004/12/25/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Marmara Denizi'nden bir köpek balığı daha yakalandı... 
</HEADLINE>
<TEXT>

     Bursa'nın Karacabey İlçesi'nden denize açılan balıkçıların ağlarına, bir köpek balığı daha takıldı. 
     Alınan bilgiye göre, Kurşunlu Köyü'nden denize açılan Gürsel Şükür'ün sahibi olduğu balıkçı motorundan atılan ağa, 3,5 metre boyunda ve 400 kilogram ağırlığında bir köpek balığı takıldı. 
     Sahilden yaklaşık 9-10 mil açıkta yakalandığı bildirilen ''pamuk'' cinsi köpek balığı, limanda bekleyen vatandaşların meraklı bakışları arasında balıkçı motorundan indirildi. 
     Bu arada, Karacabeyli balıkçılar tarafından son bir ayda yakalanan 6. köpek balığı, diğerleri gibi yurtdışına ihraç edilmek üzere Balıkesir'in Bandırma İlçesi'ndeki bir balıkçı firmasına satıldı. 
     Kurşunlu Köyü'ndeki balıkçılar, Marmara Denizi'nde ağlarına takılan köpek balığı sayısındaki artışın, kendileri için endişe verici olduğunu söylediler, Balıkçılar, açık denizden Marmara'ya giren köpek balıklarının, bol besin buldukları için bölgeden ayrılmadıklarını öne sürdüler. 
     
</TEXT>
</DOC>
