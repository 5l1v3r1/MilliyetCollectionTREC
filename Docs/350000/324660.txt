<DOC>
<DOCNO> 324660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/yazar/asik.html </URL>
<DATE> 2005/03/18/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Bu yasa felaket... 
</HEADLINE>
<TEXT>


Bu bir demokratik felaket... Demokratikleşiyoruz diye diye öyle bir ceza yasası yapıldı ki... Bir eşine ancak faşist İtalya ya da Almanya'da rastlanmış olabilir. 
Falanca şirket vergi kaçırdı diye yazamayacaksınız.. Yolsuzlukları yazamayacaksınız... Hırsıza hırsız, hortumcuya hortumcu diyemeyeceksiniz... 
Bir bakanın konuşmasını izinsiz yayımlayamayacaksınız... 
Bunların her birinin ucunda hapis cezası var. 
Elbette hatalarımız olmaktadır, medyanın daha düzenli çalışması için yasalar yapılabilir. 
Ne var ki, bu yasa medyayı düzenlemeyi, halkın haber alma hakkını geliştirmeyi değil, tam tersine yolsuzlukları, haksızlıkları, başarısızlıkları halkın gözünden kaçırmayı amaçlıyor. 
Yalaka gazeteciler oralı değil. Hatta memnunlar. Çünkü yasa yalakalığı yasallaştırıyor. Gazeteciliği yalakalık haline getiriyor. 
Basından müthiş rahatsız olan, bir karikatüre tahammülü olmayan iktidar, bu yasayı dört gözle bekliyor. Ne var ki, bu tür yasalar iktidarlara hiç mutluluk getirmemiştir. Onu unutuyor. 

Amerika, Cumhurbaşkanımızın Suriye 'ziyaretinden' rahatsız. 
Adamların kitabında, Ortadoğu'ya saldırı farz, ziyaret günah 
Akif Kökçe 

Sinema Mimar Sinan Üniversitesi Sinema Bölümü öğrencilerinin "Sinema pahalı, gidemiyoruz" şik yetini aktarmıştık. Beyoğlu Emek Sineması Müdürü İsmet Kurtuluş, gönderdiği notta "Sinema - TV öğrencisi olduklarına ilişkin kimlik göstermek kaydıyla" bu öğrencilere 5 milyon liralık tarife uygulamaya karar verdiklerini bildirdi dün. Feriye Sineması Müdürü Hasan Kütahyalı, öğrencileri görüşmeye çağırarak aynı indirimi sağlayabileceklerini söyledi. Okul yönetimi sinemalarla temasa geçerse her sinema benzer indirimi sağlayabilir. 

Başbakan Erdoğan, "Sahte rakıda toplumun da sorumluluğu var" demiş. 
Nasıl Vatandaş, "Sahte rakı isteriz" diye Başbakanlığa dilekçe mi verdi 

Başbakan ayrıca, "Kimse siyaseti kullanarak zengin olma hayali kurmasın" demiş. Ağzına sağlık da... Milletvekili dokunulmazlığını kaldırıp bunun denetimini de sağlasa çok iyi olacak.. 
Haldun Ertem 


Dicle Üniversitesi'nden Prof. Emrullah Güney, 2 kitabını okullara ücretsiz göndermek istiyor. 
1. Antik Çağ Türkiye Tarihi Coğrafya Bölgeleri, 
2. Antik Çağ Türkiye Kentleri. 
Üniversitelerin turizm, arkeoloji ve sanatla ilgili bölümleri kitapları, taşıma ücretini ödemek koşuluyla isteyebilir. 
TEL 0412 248 80 01 

Mış'lı gelecek İktidarda 2 yılı deviren AKP, giderek kan kaybediyor. Muhalefet için ufukta iktidar umudu ve görevi beliriyor. Acaba CHP kendini bu geleceğe hazırlıyor mu 
Söz eski CHP Genel Sekreteri Ertuğrul Günay'da 
- İktidar partisinin yıpranması, muhalefetin otomatik olarak güçlenmesi anlamına gelmez. Hatırlayın, 2002 seçimlerini... Dönemin yalnız iktidar partileri değil, muhalefet partileri de aynı anda çökmüştü. Bugün de benzer bir durum söz konusu. İktidarla birlikte muhalefet de yıpranıyor. 
- Koşullar bu kadar elverişli olmasına karşın CHP neden yükselişe geçemiyor 
- Bir kere iktidar perspektifimiz yok. Örneğin iktidara gelirsek özelleştirme konusunda ne yapacağız Eğitimde, sağlıkta, Kıbrıs, ABD ve AB konularında nasıl bir politika izleyeceğiz Bu soruları bırakın örgütü ve milletvekillerimizi, genel merkez yöneticilerine dahi sorsanız çelişen görüşler alırsınız. İkincisi halktan ciddi biçimde kopuğuz... 
- Meclis'te çok çalıştıklarını söylüyorlar. 
- Halk kesimlerinin bundan haberi olmuyorsa, o çalışmalar yok hükmündedir, akademik çalışma hükmündedir, pek yapılmamış demektir. 
- Özel olarak Deniz Baykal'a gelirsek... 
- Bu muhalefet anlayışıyla asla iktidar olamayacağını o da biliyor. Ama bilmiyormuş gibi davranıyor. Gerçek anlamda muhalefet yapmıyor ama yapıyormuş gibi yapıyor. Ne parti içi demokrasiye ne kolektif akla inanıyor. İnanıyormuş gibi yapıyor. Kısacası herşeyi mış gibi. Tabii sonuç da mış gibi oluyor. 

Kesinlikle işaretlenmiş yolu izlemeyin, sizi daha öncekilerin gittiği yere götürür... 
Graham Bell 



</TEXT>
</DOC>
