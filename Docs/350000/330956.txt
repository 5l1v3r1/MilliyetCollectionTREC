<DOC>
<DOCNO> 330956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/spor/axspo01.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yıldırım gitmeliydi' 
</HEADLINE>
<TEXT>


M.Ali Şahin, "Bu iş imam - cemaat ilişkisi gibidir. Yöneticiler bu tarzda davranırsa, taraftar ne yapsın Ben de başkanları toplamıştım. Her şeye evet dediler, ama dışarıda bildiklerini okudular" diye konuştu 

CEMAL ERSEN 


Başbakan Yardımcısı ve Devlet Bakanı Mehmet Ali Şahin, Futbol Federasyonu Başkanı Levent Bıçakcı'nın davetine katılmayan Fenerbahçe Başkanı Aziz Yıldırım'ın davranışını doğru bulmadığını söyledi. Şahin, "Yöneticiler 'Ben' merkezli olmamalı. 'Biz' diyebilmeli. Aziz bey, üç büyük başkanın katıldığı toplantıya gelmeliydi. Bu iş, imam - cemaat ilişkisi gibidir. Yöneticiler bu tarzda davranırsa, taraftarlar ne yapsın. Ne yazık ki kulüp başkanları bindikleri dalı kesiyorlar" diye konuştu. 
Futbolda gerilimin yükseldiği dönemlerde kendisinin de başkanları bir araya getirdiğini anımsatan Bakan Şahin, "Ancak ilginçtir. Toplantıda her şeye evet diyorlar, güzel bir ortam sağlıyoruz, dışarı çıkınca herkes bildiğini yapmaya devam ediyor. Bizler sorumlu davranmak zorundayız. Ben, bir bakan olarak futbola müdahale etmek istemiyorum. Ama neredeyse hakemin neden sarı kart yerine kırmızı gösterdiğini bile bana soruyorlar. Herkes kendi göbek bağını kesebilmeli. Siyasetin özerk futbolla bu kadar yakın olmasını benimsemiyorum. Zaten yasanın bize verdiği yetki bellidir" dedi. 

Suç duyurusu 
Futboldaki şike ve teşvik iddialarının TBMM tarafından araştırılması konusunda ise kamuoyundan ve spor medyasından istek geldiğini belirten Şahin, "Komisyon görevi bittiğinde ortaya bir fotoğraf koyacaktır. Ancak şike veya teşvik konusunda somut verilere ulaşırsa savcılığa suç duyurusunda bulunma hakları var. Komisyon üyeleri iç tüzük gereği kendilerine anlatılanlarla ilgili bilgi vermemeli. Bu etik değil" ifadesini kullandı. 
Futbol, şiddet ve Spor-Toto yasalarını tek teklif altında TBMM'ye sunduklarını belirten Şahin, "Zamanımız azalıyor. Mayıstan önce gerekli yasal değişiklikler yapılmalı. Özel güvenlik konusunda ciddi sıkıntılar yaşanmasını önlemek istiyoruz. Futbolda MHK'nin seçimle göreve gelmesinin sakıncaları konusunda FIFA'nın en etkili ağızlarından yazı gelince, atamaya döndük" dedi. 

Emniyet müdürü göreve 
Bakan Şahin, Başbakan Recep Tayyip Erdoğan'ın "futbola ajan" projesinin hayata geçmek üzere olduğunu belirterek, İstanbul'da görev yapan emniyet müdürlerinden birinin İçişleri Bakanlığı ile yapılan temaslar sonunda federasyonda kurulacak emniyet biriminin başına getirileceğini söyledi. Resmi prosedür bitmediği için emniyet müdürünün adını vermek istemeyen Şahin, "Kendisinin oluşturacağı ekip hem şike ve teşvik, hem de tribün anarşisinin önlenmesi konusunda görev yapacak" dedi. 

Sponsor geliri az 

Şahin, yasaya rağmen beklenen paranın toplanamadığını açıkladı 

NECMİ KEPÇETUTAN 

Mehmet Ali Şahin, Türk sporunun kurtuluş reçetelerinden biri olarak görülen ve 12 Mart 2004'te yürürlüğe giren sponsorluk yasasından bugüne kadar beklenen gelirin sağlanamadığını söyledi. 
Sponsorluk sayesinde şu ana kadar 4 milyon YTL civarında paranın Türk sporunun hizmetine girdiğini kaydeden Şahin, "Bu rakam çok daha yüksek olmalıydı. Hem federasyonlara, hem de sponsor olmak isteyen kişi ve şirketlere görev düşüyor. Kapsamlı bir yasa çıkardığımıza inanıyoruz. Verilen paraların vergiden düşüldüğü bu ortamda daha fazla gelir elde etmemiz lazım" dedi. 
Kanunun çıktığı günden bu yana 7 milyon YTL'lik sponsorluk anlaşması yapıldığı, paranın aralıklı tahsil edildiği bildirilirken, bu rakamın 2 milyon YTL'lik kısmının B.B Ankaraspor, 750 bin YTL'lik bölümünün de Kayseri Erciyespor futbol takımlarının sponsorluk anlaşmalarından elde edildiği belirtildi. 
Genç nüfusa sahip olan Türkiye'nin belli başlı isimlerle yetinmemesi gerektiğini kaydeden Bakan Şahin, "Süreyya Ayhan, olimpiyat şampiyonluğu beklediğimiz bir sporcumuzdu. İstenmeyen şeyler yaşandı. Esasen böyle bir ülkenin yeni Süreyya'lar yetiştirmesi şart. Bu olmazsa kusuru sporcuda değil sistemde, kendimizde aramalıyız" diye konuştu. 


</TEXT>
</DOC>
