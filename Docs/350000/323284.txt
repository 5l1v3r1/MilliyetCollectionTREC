<DOC>
<DOCNO> 323284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonyas07.html </URL>
<DATE> 2005/03/12/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
En fazla kanser vakasına Kuzey Amerika'da rastlanıyor... 
</HEADLINE>
<TEXT>

     Dünyada en fazla kanser vakasına rastlanan bölgenin Kuzey Amerika olduğu bildirildi. 
     Sağlık haberleri veren WebMD internet sitesinin haberine göre, kanser teşhisi konulması açısından en riskli bölgenin Kuzey Amerika olmasına rağmen, kanserden ölüm riskinin en yüksek olduğu kesimi Doğu Avrupa'daki erkekler ve Doğu Afrika ile Kuzey Avrupa'daki kadınlar oluşturuyor. 
     Sonuçları ''CA A Cancer Journal for Clinicians'' isimli dergide yayımlanan bir araştırmaya göre, dünya çapında 10,2 milyon yeni kanser vakası teşhis edilirken, 2002 yılında 6,7 milyon insanın kanserden öldüğü kaydedildi. En büyük tehdit oluşturan kanser türünü ise 1985'ten bu yana akciğer kanserinin oluşturduğu belirtiliyor. 
     Kanserin gelişmekte olan ülkelerde de yaygın bir tehdit olduğunu ortaya koyan araştırmada, dünyadaki yeni kanser vakalarının yüzde 20'sinin 2,2 milyon Çin'de bulunduğu, 1,6 milyon yeni kanser vakasının teşhis edildiği Kuzey Amerika'nın ise toplam vakaların yüzde 14,5'ini oluşturduğu kaydedildi. 
     Doğu Avrupa hariç, kansere yakalananların yaşama şansının gelişmiş ülkelerde daha yüksek olduğu belirtilirken, yeni kanser vakalarının yüzde 12,4'ünün 1,35 milyon akciğer kanseri olduğu ve 2002 rakamlarına göre kanserden ölümlerin yüzde 17,6'sının 1,18 milyon akciğer kanserinden kaynaklandığı kaydedildi. 
     Akciğer kanseri yüzünden 1980'den bu yana ölümlerin yaklaşık yarısının gelişmekte olan ülkelerde olduğuna dikkat çekilirken, daha önce bu tür ölümlerin yüzde 69'unun gelişmiş ülkelerde meydana geldiğine işaret edildi. Akciğer kanserinin bugün en yaygın şekilde Kuzey Amerika ve başta Doğu Avrupa olmak üzere Avrupa'daki erkekler arasında bulunduğu ifade ediliyor. 
     Akciğer kanseri, tüm dünyadaki erkekler arasında en yaygın kanser türü olmasına rağmen, gelişmekte olan ülkelerdeki erkekler arasında prostat kanserinden sonra geliyor. Kadınlar arasında ise yüzde 23'lük oranıyla göğüs kanseri ilk sırada yer alıyor. En yüksek oranda göğüs kanserine rastlanan bölge de Kuzey Amerika. 
     Son yıllarda göğüs kanseri teşhisi konulan kadınlar arasında hayatta kalma oranlarının yükseldiği ifade edilirken, son beş yılda göğüs kanseri teşhisi konulmasına rağmen hayatta olan hasta sayısının 4,4 milyon olduğu, akciğer kanseri teşhisi konulmasına rağmen hayatta olanların sayısının ise 1,4 milyon olduğunun tahmin edildiği kaydedildi. 
     
</TEXT>
</DOC>
