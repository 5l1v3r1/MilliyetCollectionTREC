<DOC>
<DOCNO> 304666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonsiy08.html </URL>
<DATE> 2005/01/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Akdağ Doktorun 'özel muayenehaneme gel' talebini kabul etmeyin 
</HEADLINE>
<TEXT>

     Sağlık Bakanı Recep Akdağ, şubat ayının ortalarına doğru tüm vatandaşların, ilaçlarını özel eczanelerden alabileceğini söyledi. 
     Akdağ, bir dizi açılış ve ziyaretlerde bulunmak üzere geldiği Konya'da, Konya Valisi Ahmet Kayhan'ı makamında ziyaret ederek, ilin sorunları hakkında bilgi aldı. 
     Vatandaşların daha kaliteli sağlık hizmeti alabilmeleri için bazı düzenlemelerin hazırlığı içinde olduklarını belirten Bakan Akdağ, bunlardan en önemlisinin vatandaşların ilaç kuyruklarında beklemelerine son vermek olduğunu bildirdi. 
     Bu çalışmada vatandaşların sağlık hizmeti alırken çektiği çileye son vermeyi hedeflediklerini vurgulayan Akdağ, ''Siz gazeteciler de SSK'lısınız. SSK'lıların ilaç almak için saatlerce uğraşmak zorunda olduğunu çok iyi biliyorsunuz'' dedi. 
     Akdağ, kendileriyle birlikte 4 bakanlık, ecza depoları ve ilaç şirketlerinin önemli çalışma yaptığını, bu çalışmanın da sonuna geldiklerini ifade ederek, şunları kaydetti 
     ''Şubat ayının ortalarına doğru, tüm vatandaşlarımız ilaçlarını özel eczaneden alabilecek. Bazı çevrelerin SSK'lı vatandaşların çilesini sona erdirecek bu uygulamaya karşı olduklarını görüyoruz. Buna neden karşı olduklarını anlayamıyorum. Eczaneler de bu uygulamaya taraf. Bu olumlu kararın uygulanmasını önlemeye çalışanlar çok yanlış yapıyorlar.'' Gazetecilerin ''Bıçak parası aldıkları iddiasıyla bazı doktorlar hakkında gıyabi tutuklama kararı alındığının'' hatırlatılması üzerine Akdağ, ''Bu konu adliyeye intikal etmiştir. Çok fazla söz söylemeye gerek yok. Biz, doktorların hastanelerde tam güne yakın mesai yapabilmeleri için döner sermayeden aldıkları payı çok ciddi oranlarda artırdık. Halen doktorlarımız, milyarlara yakın döner sermayeden pay alıyor'' dedi. 
     
     DOKTORLARIN ''MUAYENEHANEME GEL'' TALEBİ 
     Bazılarının iddia ettiği gibi doktorlara ödenen döner sermaye paylarının sonlanmayacağını, aksine giderek artacağını belirten Akdağ, şöyle devam etti 
     ''Doktorlarımızın sadece çalıştıkları kurumda vatandaşlara en iyi hizmeti vermesi için yeni önlemler de alacağız. Doktorların sağlık kuruluşları hariç başka bir yeri adres göstermelerini asla kabul edemeyiz. 2004 yılı içinde bin 500 hekimimiz muayenehanesi kapattı. Şu anda ülke genelindeki 14 bin doktordan 7 bininin muayenehanesi yok. 2005 yılında da çok sayıda doktorun muayenehanelerini kapatmasını bekliyoruz. Vatandaşlar, doktorların özel muayenehaneme gel talebini asla kabul etmesinler. Alo 184 numaralı hattımıza bu konuda şikayetlerini iletebilirler.'' 
     
     SİGARAYLA MÜCADELE 
     Akdağ, Türkiye'de son 20 yıl içinde sigara kullanma oranlarının arttığına dikkati çekerek, halen Türkiye'de erkeklerin yüzde 60'ı, kadınların ise yüzde 20'sinden fazlasının, sigara kullandığını, yol açtığı kanser türü vakalar nedeniyle sigaranın, insan sağlığına en zararlı maddelerden biri olduğunu söyledi. 
     Türkiye'nin 2004 yılında Dünya Sağlık Örgütü'nün Tütün Kontrolü Sözleşmesi'ne imza attığını anımsatan Akdağ, ''Aynı doğrultuda tekel ve alkol kurulu da bu yönde bir karar aldı. 2005 yılında sigara kullanımının azaltılması için önlemler alacağız. 2006 yılının sonu itibariyle sigara paketlerinin üzerindeki uyarıcı yazılar, daha görünür şekilde yazılacak'' dedi. 
     ''CHP'nin SSK hastanelerinin devrine ilişkin yasanın iptali için Anayasa Mahkemesi'ne başvuracağının'' hatırlatılması üzerine Bakan Akdağ, ''SSK hastanelerinin Sağlık Bakanlığı'na devri ile sağlık hizmeti verilmesi konusunda önemli rahatlama olacağını düşünüyoruz. Bu kararla birlikte hastanelerde yaşanabilecek yoğunluk da gözönünde bulundurularak gerekli tedbirleri aldık. Bu konuda itirazlar olabilir. Çıkacak karar doğrultusunda gereken yapılacaktır'' diye konuştu. 
     
</TEXT>
</DOC>
