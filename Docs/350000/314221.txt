<DOC>
<DOCNO> 314221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur23.html </URL>
<DATE> 2005/02/10/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Karadeniz'de alabora olan geminin mürettebatı olanları anlattı... 
</HEADLINE>
<TEXT>

     Sinop açıklarında önceki gün alabora olan ''Adnan 1'' adlı geminin kurtarılarak Samsun'a getirilen mürettebatı, başlarından geçenleri, Arapça bilen AK Parti Samsun Milletvekili Musa Uzunkaya aracılığı ile anlattılar. 
     Önceki gün Rusya'dan Suriye'ye giderken Sinop açıklarında alabora olan Kuzey Kore bandıralı ''Adnan 1'' adlı kuru yük gemisinin 11 kişilik mürettebatından 4'ü kurtarıldıktan sonra getirildikleri Samsun'da sağlık kontrolünden geçirildiler. 
     Tedavileri tamamlanan kazazedeler, pasaportla ilgili işlemlerinin tamamlanabilmesi için diğer 7 mürettebatın bulunduğu Sinop'a gönderildi. 
     Kazazedeler başlarından geçenleri Samsun'da kendilerine geçmiş olsun ziyaretinde bulunan AK Parti Samsun Milletvekili Musa Uzunkaya aracılığı ile anlattılar. Erzurum Atatürk Üniversitesi İslami İlimler Fakültesi İslam Hukuku Bölümü mezunu olan ve Arapça bilen Uzunkaya, basın mensuplarının isteği üzerine kısa süreli tercümanlık yaparken, kazazedelerin, yaşadıkları korkunç saatleri anlatırken, hala aynı heyecanı duydukları gözlendi. 
     Bir ara ölecekleri endişesi ile ailelerini düşündüklerini anlatan kazazedeler, geminin aşırı dalgalara dayanamayarak yan yattığını söylediler. Türk yetkililere teşekkür eden kazazede gemiciler, hayatta olmanın sevincini bir an önce ailelerine kavuşarak birlikte yaşamak istediklerini de bildirdiler 
     
     SURİYE ASILLI DOKTORUN İLGİSİ 
     Bu arada, Sinop SSK Hastanesi'nde tedavi gören Suriyeli kazazede gemiciler ise kendileriyle ilgilenen göğüs hastalıkları uzmanı Dr. Necdet Başaran'ın 44 Suriye asıllı olduğunu öğrenince duygulu anlar yaşandı. 
     Yaklaşık 20 yıldır Türkiye'de bulunan Sevinç, soydaşlarına özel ilgi gösterirken, kazazedeler de böyle bir tesadüfü çok ilginç bulduklarını söylediler. 
     Suriye'nin Lazkiye kentinde doğduğunu anlatan Dr. Başaran, bu olayın kendisi için de büyük tesadüf olduğunu belirterek, ''Yıllar sonra doğduğum kentten insanları görmek beni çok duygulandırdı'' dedi. 
     10 yılı aşkın süredir Suriye'ye gidemediğini anlatan Başaran, duygularını şöyle dile getirdi 
     ''Bu kadar olumsuz şartlara rağmen bu kardeşlerimizin kurtarılması için gösterilen çabalar beni çok etkiledi. Hem Türk milleti, hem Suriyeliler adına gurur duydum. Zaten Suriye ve Türk insanı kardeştir. Yıllar sonra doğduğum, gençliğimin geçtiği yörelerin insanları ile böyle bir yerde, böyle bir olay nedeni ile karşılaşmak gerçekten çok ilginç.'' Gemiciler de Dr. Başaran'ın duygularını paylaştıklarını ifade ederek, kurtarma çalışmaları için Türk yetkililere teşekkür ettiler. 
     
</TEXT>
</DOC>
