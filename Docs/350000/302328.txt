<DOC>
<DOCNO> 302328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/ekonomi/eko02.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
4 katrilyonluk mahsuplaşma ile Pamukbank Halkbank'ın olacak 
</HEADLINE>
<TEXT>

   TMSF, Halkbank'ın adını vermeden Pamukbank'ın bir kamu bankasıyla birleşeceğini bildirdi. Birleşme olursa Halkbank, Hazine ve TMSF arasında 4 katrilyonluk mahsuplaşma yaşanacak 
   TARIK YILMAZ 
   
   Tasarruf Mevduatı Sigorta Fonu TMSF bünyesindeki Pamukbank'ın satışı için açılan ihaleye Finansbank ve Hussein Nuaman Soufraki tarafından verilen teklifler yetersiz bulundu. TMSF, Halkbank'ın ismini vermeden Pamukbank'ın bir kamu bankasıyla birleştirilmesinin değerlendirilmesi çalışmalarına başlandığını bildirdi. 
   
   'Teklifler yetersiz' 
   TMSF, dün yaptığı yazılı açıklamayla Nuaman Soufraki ve Finansbank'ın 31 Temmuz'da verdikleri son teklifleri yetersiz bulduğunu duyurdu. TMSF, bankanın bir kamu bankası ile birleştirilmesi yoluyla çözüme kavuşturulması için çalışmaların başlatıldığını bildirdi. 
   Adı açıklanmasa da Halkbank, Pamukbank'la birleşme yönünde aylardır ciddi çalışma yürütüyor. Edinilen son bilgiye göre Halkbank yönetimi, TMSF'den Pamukbank'ın bilançosunu istedi. Banka yönetimi iki bilançoyu uyumlaştırmak için çalışıyor. 
   Birleşme gerçekleşirse Hazine, TMSF ve Halkbank arasında 4 - 5 katrilyon lira arasında mahsuplaşma olacak. Edinilen bilgiye göre, IMF ve Devlet Bakanı Ali Babacan'ın da birleşmenin uygulanabilir bulmasında önemli nedenlerinden biri olan mahsuplaşma şu şekilde olacak 
   "Halkbank Pamukbank'ı almak için Hazine'nin görev zararı karşılığında verdiği devlet tahvillerini kullanacak. TMSF de Pamukbank'ın satışı karşılığında Hazine'ye olan borcunun bir kısmını ödemiş olacak. 
   Bir başka deyişle Hazine'den alacaklı olan Halkbank ile borçlu olan TMSF'nin Hazine'ye alacağı ve borcu mahsup edilecek. Bankanın 4.4 katrilyon lirası mevduat yükümlülüğü olmak üzere toplam 4.7 katrilyonluk bir aktif büyüklüğüne sahip olması mahsuplaşmanın 4 - 5 katrilyon arasında olacağı yorumları yapılıyor." 
   
   Peşinat Etibank'tan 
   Öte yandan Özelleştirme İdaresi Başkanlığı'nın ÖİB Halkbank'a, Sümerbank ve Etibank'ın özelleştirilmeleri sırasında mevduat yükümlülüğünü devretmesinden kaynaklananan 938 trilyon liralık borcu bulunuyor. Halkbank'ın eylül bilançosunda faiziyle birlikte 1.4 katrilyon lira gözüken bu alacağın Pamukbank'ı satın alırken peşinat olarak kullanacağı belirtiliyor. 
   
   Yönetim birleşme için eylül ayından bu yana çalışıyor    Halkbank'ın Pamukbank'la birleşme isteği yeni değil. Yeniden yapılandırma sırasında birçok genç çalışanını Devlet Personel Dairesi'ne gönderen Halkbank'ın personel sıkıntısı çekmesi ve bilgi işlem teknolojisinin diğer bankaların çok gerisinde kalması üzerine birkaç bürokrat bugün BDDK Başkanı olan dönemin Halkbank Genel Müdürü Tevfik Bilgin'e eylül ayında Pamukbank'la birleşme önerisini getirdi. Yetişmiş personeli ve güçlü teknolojisi olan Pamukbank'ın Halkbank bünyesine katılması önerisine sıcak bakan Bilgin ve arkadaşları sessiz sedasız bu konu üzerine çalışmaya başladı. 
   Bilgin ve ekibi o dönemde konuyla ilgili Devlet Bakanı Ali Babacan'a da bilgi verdi. 
   Edinilen bilgiye göre, teklifi olumlu karşılayan Babacan'ın Halkbank yönetimine, Pamukbank'ın satış sürecinde olduğunu, önce satışının tamamlanması gerektiğini, satılmazsa Halkbank'ın devreye girmesi gerektiğini söyledi. BDDK yönetiminin de katıldığı toplantıda, BDDK yöneticilerinin IMF'yi ikna konusunda sıkıntılar olabileceği uyarısında bulunduğu ancak Türkiye'ye gelen IMF heyetinin de ikna edildiği kaydediliyor. 
   
   Halkbank, 4 bin deneyimli personele kavuşacak    Birleşmeyle Pamukbank'ın el konulmadan önce yenilenmiş teknoloji altyapısını transfer edecek olan Halkbank, böylece Türkiye'nin en teknolojik kamu bankası olacak. IMF'ye verilen taahhüt nedeniyle personel sayısını yılda sadece yüzde 1 artırabilen Halkbank birleşmeyle 4 bin 100'ün üzerinde özel sektör deneyimli yetişmiş personele kavuşacak.19.1 katrilyon liralık Halkbank ile 4.8 katrilyon liralık Pamukbank'ın aktiflerinin birleşmesiyle 23.9 katrilyon liralık banka doğacak. Halkbank, Pamukbank'ın önemli sayılacak kredi kartı portföyüne sahip olacak. Pamukbank'ta geleceği belirsiz personel de önünü görebilecek. 
   
   
</TEXT>
</DOC>
