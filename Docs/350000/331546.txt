<DOC>
<DOCNO> 331546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur30.html </URL>
<DATE> 2005/04/08/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
İzmir Hilton'da grev kararı... 
</HEADLINE>
<TEXT>

     DİSK'e bağlı Türkiye Otel Lokanta ve Eğlence Yerleri İşçileri Sendikası OLEYİS Ege Bölge Şube Başkanı Hüseyin Güler, işveren ile 2004 yılının Aralık ayından bu yana sürdürdükleri toplu iş sözleşmesi görüşmelerinin bir sonuca ulaşmadığını, bu nedenle 300 üyelerinin çalıştığı İzmir Hilton'da grev kararı aldıklarını açıkladı. 
     Güler, konuyla ilgili düzenlediği basın toplantısında, toplu iş sözleşmesi görüşmeleri devam ederken, anlaşılmayan bir şekilde otel müdürü değişikliğine gidildiğine dikkat çekti. 
     İzmir Hilton çalışanlarının ekonomik koşulları ve işyerinin durumunu da dikkate alarak belirledikleri son derece makul taleplerin reddedildiğini, işverenin ücret konusundaki en insani talepleri de görmezden geldiğini kaydeden Güler, ''İşveren, üyelerimizin en temel ve doğal hakkı olan örgütlülüğü de ortadan kaldırmak istemektedir'' dedi. 
     Güler, şöyle devam etti 
     ''Turizm sezonunun başladığı bir zamanda ve önümüzdeki günlerde İzmir'de yapılacak UNIVERSIADE 2005 öncesinde, şehrimizin zaten var olan konaklama sıkıntısı, Hilton Oteli'nde başlayacak grev ile daha da artacaktır. OLEYİS, böyle bir dönemde grev kararı almak zorunda kaldığından dolayı bölge turizmi açısından üzüntü duymaktadır. Bu gücümüze güvenerek, işveren tarafını bir kez daha uzlaşmaz tutumundan vazgeçmeye çağırıyoruz. Aldığımız grev kararının ne zaman uygulamaya geçirileceğini daha sonra kamuoyuna bildireceğiz.'' 
     
</TEXT>
</DOC>
