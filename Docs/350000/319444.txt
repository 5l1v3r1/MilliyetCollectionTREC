<DOC>
<DOCNO> 319444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/ekonomi/eko01.html </URL>
<DATE> 2005/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'A - Tel'e, 'Çukurova ile kalıcı sözleşme' talimatı 
</HEADLINE>
<TEXT>


Yapı Kredi, A - Tel'den, 'Turkcell'in hazır kartlarını pazarlama işi' için 'kalıcı sözleşme' yapmasını istedi. A - Tel yönetimi de bu amaçla Çukurova'ya başvurdu 

EKONOMİ SERVİSİ 

Yapı ve Kredi Bankası YKB yüzde 50'sine sahip olduğu A - Tel Pazarlama yönetimine, Turkcell ve KVK ile arasındaki ilişkide 'sürekliliği ve pazar payını koruyucu bir sözleşme yapılması' talimatını verdi. Bu talimat çerçevesinde, A - Tel Yönetimi de Turkcell'in etkin ortağı Çukurova Holding'e başvuru yaptı. 
Yapı Kredi'den Borsa'ya gönderilen açıklamada, Çukurova Holding şirketlerinin YKB'ye kredi borçlarının yeniden yapılandırılması 31 Aralık 2002 kapsamında, gruptan 268.9 milyon dolarlık ödemeyi teminen, A - Tel'in yüzde 50'sinin alındığı hatırlatılarak, bu değerin firmanın yüzde 2 büyüme oranları esas alınarak belirlendiğine dikkat çekildi. 
A - Tel'in Turkcell'in Muhabbet Hat, Muhabbet Kart adı ile sunulan önceden ödemeye dayalı ürün sistemini pazarladığı ifade edilen açıklamada, ürünlerin satışı ve pazarlamasında Turkcell'in tekelci bir konuma sahip olduğu ve bu ürünlerin ileride kesintisiz ve öngörülen fiyat ve pazarlama kalıplarıyla sağlanmasının şirket için hayati öneme sahip bulunduğu belirtildi. Açıklamada, şöyle denildi "İlgili sözleşmelerin hükümleri incelendiğinde A - Tel'in ileride ürünlerin kesintisiz, sağlıklı ve öngörülen fiyat ve pazarlama kalıpları ile gerçekleştirilmesini sağlayacak hukuki altyapının, uzun vadede de sorun çıkarmayacak şekilde yeniden düzenlenmesi, gerek A - Tel'in geleceği açısından, gerekse bankamızın yatırım değerinin korunması açısından müspet olacağı düşüncesiyle yeni bir sözleşme yapılmasının sağlanması için Bankamızca A - Tel Yönetim Kurulu'na öneride bulunmuştur." 

Taahhüdü var 
YKB'nin bu önerisi çerçevesinde A - Tel Yönetimi de Turkcell'in etkin ortağı Çukurova Holding'e başvuruda bulundu. A - Tel, başvurusunda, Turkcell'le uzun vadeli, tercihen Turkcell'in 28 Nisan 2023 olan lisans bitim süresi ve lisans süresinin uzaması durumunda ilgili tarihe kadar uzayan bir sözleşme yapılmasının, şirketin değerini korumak açısından bir zorunluluk olduğunu bildirdi. 
A - Tel'in yüzde 50'sinin YKB'ye devri sırasında şirketle Çukurova arasında kalıcı bir sözleşme yapılmamış, ancak Çukurova Holding ve Mehmet Emin Karamehmet'ten bir taahhütname alınmıştı. A - Tel'in yüzde 50'si de TMSF'ye ait. Şirketin genel değeri ile ilgili olarak da daha önce anlaşmazlık çıkmış, TMSF yeniden değerleme çalışması başlatmıştı. 

TMSF ortak 269 milyon dolar 
A - Tel'in yarısını YKB 268.9 milyon dolara devraldı. 

538 milyon dolar 
Değeri tartışılan şirketin yarısı da TMSF'nin elinde. 


</TEXT>
</DOC>
