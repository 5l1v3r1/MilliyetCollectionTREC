<DOC>
<DOCNO> 333170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/siyaset/asiy.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sözünün eri Cumhurbaşkanı' 
</HEADLINE>
<TEXT>


Sezer, Esad'ın kendisine, Suriye birliklerinin ay sonuna kadar Lübnan'dan çekilmesinin sona ereceğini ifade ettiğini söyledi 

SERDAR ÖZSOY Şam 


Cumhurbaşkanı Ahmet Necdet Sezer Suriye ziyaretinde, "Sözünün eri Cumhurbaşkanı", "Hoş geldiniz onurlu Cumhurbaşkanı", "Suriye sizi asla unutmaz", "Sizi seviyoruz" pankartları ve sloganlarıyla "kahramanlar" gibi karşılandı. 
Sezer, Suriye Cumhurbaşkanı Başar Esad'ın, BM Güvenlik Konseyi kararı uyarınca Lübnan'dan çekilme talebinin ay sonuna kadar tamamlanmış olacağını ifade ettiğini ve bundan memnuniyet duyduğunu söyledi. 


ABD ve AB'den gelen tepkilere rağmen gezisini iptal etmeyen Sezer için Şaab Sarayı'nda resmi karşılama töreni yapıldı. Daha sonra baş başa görüşmeye geçen ve heyetlerarası görüşmelere de başkanlık eden iki cumhurbaşkanı, ardından ortak basın toplantısı düzenledi. Sezer Esad ile, Irak, İsrail - Filistin uyuşmazlığı ve Lübnan ile ilgili gelişmeleri kapsamlı biçimde ele aldıklarını, bu çerçevede, Lübnan'ın ulusal birliğinin ve istikrarının korunmasına yönelik çabaların artarak sürdürülmesi gereği üzerinde durduklarını kaydetti. Sezer şunları söyledi "Irak'ın toprak bütünlüğü ve ulusal birliğinin korunmasında, bu ülkenin istikrara kavuşarak, uluslararası toplumla yeniden bütünleşmesinde ve yeniden yapılandırılmasına yönelik uluslararası çabaların desteklenmesinde, ortak görüş ve amaçları paylaştığımızı gördük." 
Sezer'den "büyük devlet adamı" diye bahseden Esad da konuşmasında "ortak görüş birliği"ne vurgu yaptı. 

Sezer 2. vatanında 

Suriye basını, Sezer'in, "ABD baskıları karşısındaki cesaretli tutumunu" övdü. Resmi Teşrin gazetesi, Sezer'in, "ABD'nin hoşnutsuzluğuna rağmen" Suriye'ye resmi ziyarette bulunduğunu belirterek, "Sezer'in bu ziyareti Suriye için çok önemlidir, özellikle de ABD'nin büyük baskılarına rağmen kendisinin bu ziyareti gerçekleştirme konusunda gösterdiği, ısrarlı, cesaretli, yürekli ve bilgece tutumdan sonra" diye yazdı. 'Sezer ikinci vatanında' ifadesini kullanan gazete, "İki ülke arasındaki koordinasyonun özellikle Irak'a komşu ülkeler toplantılarında ilerleme gösterdiğini" belirtti. 
El Baas gazetesi de Sezer'in ziyaretini, "İki ülke arasında sağlanan yakınlaşmanın pekiştirileceği son derece önemli bir ziyaret" olarak değerlendirdi. 

ABD'nin yorumu 
ABD Dışişleri Bakanlığı Sözcüsü Richard Boucher da ziyareti, "Suriye'ye bölgede nasıl uyumlu bir rol oynayabileceğine dair mesaj veren herkes, bize göre doğru mesajı veriyor. Ancak sorun bu mesajın nasıl algılandığı ve nasıl davranıldığıdır" diye değerlendirdi. 


</TEXT>
</DOC>
