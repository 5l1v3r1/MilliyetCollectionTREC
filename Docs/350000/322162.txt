<DOC>
<DOCNO> 322162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko15.html </URL>
<DATE> 2005/03/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Bankalar Birliği, kredi kartına 'bol' taksit konusunda uyardı... 
</HEADLINE>
<TEXT>

     Türkiye Bankalar Birliği TBB , kredi kartıyla taksitli satışlardaki taksit sayısının ve taksitli işlemlerin artmasının, taksitlerin çok kısa vadede tüketilen mal ve hizmetleri de kapsamasının ve kredi kartlarına ilişkin özendirici uygulamaların bankalar açısından beklenen ekonomik faydayı olumsuz etkilediğinin gözlendiğini bildirdi. 
     TBB Yönetim Kurulu Başkanı Ersin Özince ve TBB Yönetim Kurulu üyelerinin basın mensuplarıyla gerçekleştirdiği sohbet toplantısında, TBB'nin kredi kartları uygulamaları hakkındaki ortak açıklaması dağıtıldı. 
     Açıklamada, günümüzde finansal piyasalardaki en modern ödeme ve kredilendirme araçlarından biri olan ve yaygın kullanım alanına sahip kredi kartlarının, nakit işlemlere göre taşıma riskinin ve maliyetinin daha düşük, kullanımının hızlı ve güvenli olduğu belirtildi. 
     Kredi kartlarının yapılan işlemlerin kayıt altına alınmasını, dolayısıyla vergi kaybının azaltılmasını sağladığına dikkat çekilen açıklamada, aynı zamanda finansal hizmetlerin etkin ve daha düşük maliyetle sunulmasına imkan verdiği, ekonomik birimlerin davranışları hakkında sağlıklı bilgi sunduğu kaydedildi. 
     Bankacılık Düzenleme ve Denetleme Kurumu BDDK tarafından kredi kartları uygulamalarını düzenleyen özel bir yasa taslağı hazırlandığı anımsatılan açıklamada, Türkiye'de bu uygulamaların yasal düzenlemelere, rekabet koşullarına, ekonomik realiteye ve uluslararası standartlara uygun yürütüldüğü vurgulandı. 
     Bankaların yoğun rekabet koşullarının da etkisiyle kredi kartı kullanımının artırılmasına yönelik müşteri bağlılık programları, taksitli satışlar gibi özendirici uygulamalar geliştirdiğine değinilen açıklamada, ''Bu ve benzer her ticari ilişkide yasal kuralların dışına çıkılması halinde, hukuk devleti ilkesine bağlı ülkemizde gereğinin yerine getirileceği ve getirilmesinin gerektiği konusunda Birliğimiz'in tereddüdü yoktur'' denildi. 

     
</TEXT>
</DOC>
