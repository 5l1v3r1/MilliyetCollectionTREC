<DOC>
<DOCNO> 309029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/ekonomi/eko03.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes, Rusya'da Çek birası üretecek 
</HEADLINE>
<TEXT>


Anadolu Efes'in Hollanda'da kurulu şirketi Efes Breweries, Çek bira markası Zlatopramen'i Rusya pazarında üretecek 


Anadolu Efes'in bağlı ortağı olan ve yurtdışındaki tüm bira operasyonlarını yürüten Hollanda'da kurulu Efes Breweries International NV EBI , hızla büyüyen Rus pazarında Çek bira markası Zlatopramen'in üretimi için Çek ortağından lisans aldı. 
Çek Drinks Union'un sözcüsü Josef Vejlupek geçen hafta cuma günü yaptığı açıklamada, Londra Borsası'nda işlem gören EBI'ın yaklaşık bir yıl önce başlattığı görüşmelerin sonucunda varılan anlaşma çerçevesinde yılda 100.000 hektolitrenin üzerinde Zlatopramen üreteceğini ve üretime geçen yılın aralık ayında başlandığını söyledi. 
Anadolu Efes'in yüzde 70'ine sahip olduğu EBI, daha önce 76 milyon hektolitre üretimi ile dünyanın en büyük beşinci pazarı olan Rus pazarına Alman markası Warsteiner'ı sunmuştu. İki yerel bira üreticisinin ortak olduğu Drinks Union, kişi başına bira tüketimi açısından dünyada bir numara olan Çek Cumhuriyeti'nin en büyük beşinci bira şirketi konumunda bulunuyor. 
Drinks Union CEO'su Milan Hagan yaptığı yazılı açıklamada, "Uzmanların tadımına göre, Moskova'da üretilen biranın orijinalinden farksız olduğu söylenebilir" dedi. 

'Rusya bizim için cazip' 
Efes Pilsen Genel Müdürü Serdar Bölükbaşı da, Moskova'da bira pazarında birinci olduklarını belirterek, "Rusya, bizim için çok önemli, vazgeçmeyeceğimiz ve daima yatırım yapıp kendimizi geliştireceğimiz bir pazar" dedi. Bölükbaşı, bazı Arap ülkelerinde birayla ilgili umulanın üzerinde büyük pazarlar bulunduğunu ve buralardaki rekabetin yüksek olduğunu söyledi. 


</TEXT>
</DOC>
