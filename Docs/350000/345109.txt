<DOC>
<DOCNO> 345109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonspo51.html </URL>
<DATE> 2005/05/23/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Fenerbahçe potada da güldü... 
</HEADLINE>
<TEXT>

     Türkiye Basketbol Ligi play-off yarı finalinin 3. maçında Fenerbahçe, Efes Pilsen’i 82-80 yenerek seride durumu 2-1’e getirdi. 
     Karşılaşmaya iyi başlayan Fenerbahçe, Erdal ve Edwards’ın basketleriyle 4. dakikayı 8-4 önde geçti. Mrsic’in devreye girmesi ve üst üste 3 sayılık basketler üretmesiyle, özellikle hücumda zorlanan rakibi karşısında farkı açan sarı-lacivertliler, 8. dakikada 18-11’lik üstünlük yakaladı. Karşılaşmanın ilk periyodu da Fenerbahçe’nin 20-15 üstünlüğüyle kapandı. 
     İkinci periyoda hızlı giren Efes Pilsen, etkili savunma yapıp, Kaya ve Solomon ile basketler üreterek 12. dakikada 21-20 öne geçti. 
     Lacivert-beyazlılar, Solomon’un basketleriyle 15. dakikada farkı 5 sayıya 28-23 kadar çıkarsa da toparlanan Fenerbahçe, özellikle dış şutlarda başarılı olup aradaki farkı kapadı. Rasim, Salyers ve Erdal ile üst üste 3 sayılık basketler üreten sarı-lacivertliler, Harvey’in de pota altında etkili olmasıyla oyunun inisiyatifini eline geçirdi. 
     Efes Pilsen’in hücumlardan boş dönmesinden de yararlanan Fenerbahçe, ilk yarının bitimine 1 dakika kala 11 sayı farkla 45-34 öne geçti. 
     Maçın ilk yarısı Fenerbahçe’nin 47-38 üstünlüğüyle tamamlandı. 
     Karşılaşmanın ilk periyodunda attığı 10 sayı ile sarı-lacivertlilerin en skorer ismi olan Mrsic, ikinci periyotta sayı üretemezken, oyuna ikinci periyotta giren Harvey ve Rasim toplam 15 sayı attı. Efes Pilsen de ise Domercant, 9 dakika sahada kaldığı ilk yarıda sayı atmayı başaramadı. 
     Fenerbahçe, ilk yarıda özellikle 3 sayılık atışlarda rakibine üstünlük kurdu. 3 sayılık atışlarda sarı-lacivertliler 13’te 9 isabetle yüzde 69 ile oynarken, Efes Pilsen’de bu oran 5’te 2’de kaldı. 
     Karşılaşmanın ikinci yarısına da hızlı başlayan Fenerbahçe, 1 dakika içinde bulduğu 5 sayıyla 21. dakikada skoru 52-38’e getirip farkı 14 sayıya çıkardı. Oldukça gergin geçen bu periyotta Mrsic’in yeniden devreye girmesiyle aradaki farkı koruyan sarı-lacivertliler, 3. çeyreği 70-56 önde kapadı. 
     Son periyoda iyi savunma yaparak başlayan Efes Pilsen, 3 dakika boyunca rakibine sayı attırmayıp, Kaya ile basketler üreterek farkı 33. dakikada 7 sayıya 70-63 indirdi. Efes Pilsen, bitime 2 dakika kala Kaya’nın serbest atışlardan kazandırdığı basketlerle 76-76 eşitliği sağladı. Karşılaşmanın bitimine 35 saniye kala skor 80-80’e geldi. Fenerbahçe hücumunda Edwards basketi bulup, tek faul atışından yararlanamadı ve skor 82-80 oldu. Efes Pilsen’in son hücumunda Solomon’un atışı sayı olmayınca, Fenerbahçe sahadan 82-80 galip ayrıldı. Serinin 4. maçı 26 Mayıs Perşembe günü Abdi İpekçi Spor Salonu’nda oynanacak. 
     
     KÜNYE 

     

Salon Abdi İpekçi Hakemler Recep Ankaralı xx, Can Atsüren xx, Serhat Büker xx Fenerbahçe Mrsic xxx 26, Ömer xx, Erdal xxx 13, Salyers xx 11,Edwards xxx 13, Emre xx, Harvey xx 9, Rasim xx 10 Efes Pilsen Solomon xxx 17, Domercant xx 5, Mustafa xx 5, Nikolic x 2, Ermal xx 6, Cenk xx 5, Kaya xxx 24, Prkacin xx 9, Ender xx 7 1. periyot 20-15 Devre 47-38 Fenerbahçe lehine 3. periyot 70-56      
</TEXT>
</DOC>
