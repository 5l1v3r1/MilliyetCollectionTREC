<DOC>
<DOCNO> 341926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy57.html </URL>
<DATE> 2005/05/12/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Erdoğan Öcalan ile ilgili kararı verecek olan Türk yargısıdır 
</HEADLINE>
<TEXT>

     Başbakan Recep Tayyip Erdoğan, "Terör örgütü elebaşı Öcalan’la ilgili kararı verecek olan Türk yargısıdır. Hükümet ile bunun alakası yoktur" dedi. 
     Erdoğan, bu konuda yargının kararının bekleneceğini belirterek, bu kararı beklemekten başka Türkiye’nin bir "tasarrufunun" olmayacağını söyledi. 
     Başbakan Erdoğan, Macaristan Parlamento Binası’nda Başbakan Ferenc Gyurcsany ile görüştü. Parlamentodaki Başbakanlık makamında yaklaşık yarım saat süren görüşmenin ardından heyetler arası görüşmelere geçildi. 
     İki lider, daha sonra ortak basın toplantısı yaptılar. 
     Başbakan Erdoğan, yaptığı konuşmada Macaristan Başbakanı ile siyasi ekonomik, kültürel ve ticari konuları ele aldıkların söyledi. 
     Macaristan ile Türkiye arasında tarihten kaynaklanan ortak kültürel bağlar olduğunu kaydeden Erdoğan, Türk-Macar dostluğunun çok eskilere dayandığını bildirdi. 
     Macaristan’ın Türkiye’ye AB yolunda destek verdiğini hatırlatan Başbakan Erdoğan, bu destekten ötürü Başbakan Ferenc Gyurcsany’e teşekkür etti. 
     İki ülke arasındaki ticaret hacminin 2004 yılı sonu itibariyle yüzde 30 arttığını belirten Erdoğan, bu rakamın daha da artırılması konusunda siyasi iradenin mevcut olduğunu ifade etti. 
     Turizm konusunda Macaristan ile Schengen vizesiyle ilgili sıkıntı olduğunu ve bu sıkıntının giderilmesi için çalışmalar yapılacağını anlatan Erdoğan, Türkiye ile Macaristan arasında herhangi bir siyasi sorunun olmamasının Türkiye açısından bir kazanç olduğunu vurguladı. 
     
     MACARİSTAN BAŞBAKANI’NIN RİCASI 
     Erdoğan, Macaristan Başbakanı Gyurcsany’nin kendisinden isteği olan Mehmet Tüysüz adlı Türk vatandaşının Macar eşinden olan çocuğunun "Türkiye’ye kaçırılmasıyla" ilgili olarak da "Bu konuyu döner dönmez takip edeceğiz. İçişleri Bakanı’na gerekli talimatı hemen verdim. Emniyet teşkilatımız gerekeni yapacaktır" dedi. 
     İki ülke arasında kara ve deniz taşımacılığı konusunda sıkıntılar olduğunu kaydeden Erdoğan, iki ülkenin Ulaştırma Bakanlarının bir araya gelerek sorunun giderilmesi için çalışılacağını da dile getirdi. 
     
     "TÜRKİYE’NİN TASARRUFU OLMAYACAK" 
     Başbakan Erdoğan, daha sonra gazetecilerin sorularını yanıtladı. 
     Bir gazetecinin terör örgütü elebaşı Abdullah Öcalan ile ilgili AİHM’in verdiği kararla ilgili sorusu üzerine, "AİHM’in usul açısından vermiş olduğu bu karar, Bakanlar Komitesi’nde görüşülecek ve Bakanlar Komitesi’nin görüşmesi ne kadar sürecek bu bilinmiyor. 
     Görüşmeden sonra Türk yargısı gereken kararı verecektir. Türkiye bir hukuk devletidir. Bundan hiç şüphemiz yoktur. Yargının kararı beklenecektir. Bu kararı beklemekten başka Türkiye’nin bir tasarrufu olmayacaktır" dedi. 
     Erdoğan, "AB Anayasası ile ilgili Fransa’da yapılacak referandum olumsuz sonuçlanırsa, bu Türkiye’nin durumunu etkileyebilir mi " sorusuna, şu yanıtı verdi 
     "Bu AB anayasasının oylamasıdır Türkiye’nin oylanması değildir. 
     Dolayısıyla burada herhangi bir endişemiz söz konusu değildir. 
     Buradaki sorun Sayın Chirac başta olmak üzere Fransız hükümetinin bu konuyu Fransa halkına anlatmaları olacaktır. Anlatacaklar ve AB Anayasası da temennimiz odur ki, Fransız halkı tarafından kabul edilecektir. Şu andaki gelişmelere bakılırsa Fransa’da halkın AB Anayasası’na tavrı olumlu anlamda gelişmektedir. Türkiye olarak endişe taşımıyoruz. Böyle bir endişemiz yok. Dersimize iyi çalışıyoruz. 3 Ekim’de müzakereler başlayacaktır. Bunun önünde de herhangi bir engel yoktur." 
     
     "BEN DE KALKIP..." 
     Erdoğan, Macar bir gazetecinin, "Acaba Ermeni soykırımı ile ilgili olan bazı görüşler ve dile getirilen suçlamalar, Türkiye’nin AB’ye girmesini etkileyebilir mi " sorusuna şu karşılığı verdi 
     "Sözde Ermeni soykırımı konusu Kopenhag siyasi kriterleri içinde yer almıyor. AB ve 3 Ekim konusunda bizim için böyle bir ön koşul söz konusu değildir. Sözde Ermeni soykırımı konusunda iktidar ve muhalefet olarak almış olduğumuz bir karar var. Biz diyoruz ki, tüm devlet arşivlerini açtık Ermenistan da varsa elindeki arşivleri meydana çıkarsın. 3. ülkelerde varsa onlar da meydana çıkarsın. Bu iş, tarihçilerin, hukukçuların işidir. Onlar çalışsınlar. 
     Hazırlıklarını karşılıklı olarak yapsınlar. Önümüze getirsinler, ondan sonra biz siyasiler olarak oturalım konuşalım, eğer tarihimizle hesaplaşmak gerekirse, veririz. Fakat, ilgili ilgisiz bazı ülkelerin meclislerine bu konuyu getirmek suretiyle oylama yapmak hangi uluslararası diplomasi ile uyuşabilir, ben bunu anlamakta zorluk çekiyorum. 
     Bu konu Macaristan’a da getirilmek istendi. Sayın Başbakan’ın olumlu yaklaşımı ile bu konu burada ele alınmadı. Temennimiz odur ki uluslararası platformda diğer ülkeler de buna olumlu yaklaşsınlar. Ben de kalkıp şimdi farklı bir ülkede tarihinde olmuş bir soykırımı gündeme getirebilirim, meclisimizden de bunu çıkarırız. Çünkü çoğunluğumuz da var. Kaldı ki, muhalefet de aynı şeyleri düşünüyor. 
     Hele hele bu 15 tane ulusal meclisten bu tür kararı geçirmiş olan ülkeleri masaya yatırırız. 
     Bunların içinde bu tür soykırım yapmış ülkeler hangileri ise aynı şekilde alırız, kendi meclisimizden geçirmek suretiyle böyle bir adımı atarız. Bu gücümüz de var. Ama sözde Ermeni soykırımı konusunda Türkiye’ye karşı kurulmak istenen tuzak, çok çirkin bir tuzaktır. 
     Böyle bir tuzağa da Türkiye düşmeyecektir." Erdoğan, terör örgütü elebaşının yeniden yargılanıp yargılanmayacağının sorulması üzerine, "Bakanlar Komitesi değerlendirme yapacak. Bu değerlendirmeden sonra buna Türk yargısı bakacak. Kararı verecek olan Türk yargısıdır. Hükümet ile bunun alakası yoktur. Yargının vereceği karar da nihai karardır’ dedi. 
     Öte yandan, heyetler arası görüşmelerin ardından Çevre ve Orman Bakanı Osman Pepe ve Macaristan Çevre Bakanı Mikloş Persany tarafından Türkiye-Macaristan Ekonomik İşbirliği Anlaşması imzalandı. 
     
</TEXT>
</DOC>
