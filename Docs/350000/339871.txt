<DOC>
<DOCNO> 339871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonsiy06.html </URL>
<DATE> 2005/05/05/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Türkiye Ermenistan'a sürpriz yapacak 
</HEADLINE>
<TEXT>

     ANKARA Milliyet 

Dışişleri Bakanı Abdullah Gül, Türkiye'nin, samimiyetinin göstergesi olarak Ermenistan'a yönelik yeni bir girişimde bulunacağını söyledi. 
     TBMM’de milletvekillerine dış politika brifingi veren Gül, Ermenistan Devlet Başkanı Robert Koçaryan'ın Başbakan Recep Tayyip Erdoğan'ın mektubuna yanıtını olumlu ve iyi niyetli değerlendirdiklerini söyledi. "Önümüzdeki günlerde samimiyetimizi göstermek için bazı girişimler olabilir. Bunları, Türkiye'nin samimiyetini ve kendine güvenini göstermesi için yapıyoruz" diyen Gül, toplantının basına kapalı bölümünde "Sınır kapısını mı açacaksınız" sorusuna "Hayır" karşılığını verdi. Gül diğer soruları da yanıtsız bıraktı. Türkiye’nin karşısında Ermeni soykırımı iddialarını kabullenmiş dünya kamuoyu bulunduğuna dikkat çeken Gül, "Bunun karşısında buzu üfleyerek eritmeye çalışıyoruz" dedi. 
     Çeşitli parlamentolarının soykırım iddialarını kabul eden kararlar almasına dikkat çeken Gül, Belçika’da da tehlikeli bir gelişme olduğunu, Yahudi soykırımıyla ilgili kanunun genişletilmesi çabaları bulunduğunu kaydetti. 
     Türkiye'yi "kendi söyler, kendi dinler" durumdan kurtaracaklarını anlatan Gül, Erdoğan ve CHP Genel Başkanı Deniz Baykal’ın, Türk ve Ermeni tarihçilerden oluşacak komisyon kurulması önerisinin uluslararası destek gördüğünü de kaydetti. Gül, arşivlerden yararlanmak için başvuranlar arasında Ermeniler'in de bulunduğunu dile getirdi. 
     
</TEXT>
</DOC>
