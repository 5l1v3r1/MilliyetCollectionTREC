<DOC>
<DOCNO> 302989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun33.html </URL>
<DATE> 2005/01/03/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Şarkıcılar yardım için bir araya geliyor, Linkin Park'tan 100 bin dolar 
</HEADLINE>
<TEXT>

     Cliff Richard ile Boy George'un da aralarında bulunduğu çok sayıda İngiliz şarkıcı, Güney Asya'ya yardım amacıyla bestelenen ''Grief Never Grows Old'' adlı şarkıyı söylemek üzere bir araya geliyor. 
     Şarkının bestecisi Mike Read, İngiliz sanatçıların, 150 bine yakın kişinin ölümüne yol açan deprem ve tsunami felaketinin yaralarını az da olsa sarabilmek amacıyla bir araya geleceğini söyledi. 
     Read, temasa geçtiği şarkıcıların olumlu cevap verdiklerini ve şarkının birkaç hafta içinde piyasaya sürüleceğini belirtti. 
     Organizasyona, Bee Gees grubunun üyelerinden Robin Gibb ile opera sanatçısı Russell Watson'ın da katılacağı kaydedildi. 
     Galler'deki 74 bin 500 kişilik Millenium stadyumunda da felaketzedelere yardım amacıyla bir konser planlandığı bildirildi. 
     22-23 Ocak'ta yapılması planlanan konserden 1.92 milyon dolar gelir elde edilmesi bekleniyor. 
     
     LİNKİN PARK'TAN BÜYÜK YARDIM 
     Amerikan rap-rock grubu Linkin Park da Güney Asya felaketzedelerine her türlü yardıma hazır olduğunu açıklayarak, 100 bin dolar bağışladı. 
     ''Her türlü yardıma hazır olduklarını, ancak hem kendi hayranlarının hem de başka müzisyenlerin daha fazla çaba göstermesi gerektiğini'' belirten grubun gitaristi Brad Delson, ''Her bir hayranımız 10 dolar verse bu harika olur. Bu çabaya diğer müzisyen arkadaşlar da katılmalı'' diye konuştu. 
     ABD'de şarkıcı ve grupların oluşturduğu ''Yardım için Müzik'' adlı kuruluşa iletilmek üzere 100 bin dolar bağışta bulunan Linkin Park üyeleri, deprem ve tsunami felaketzedeleri için stadyum konserleri planladıklarını belirttiler. 
     
</TEXT>
</DOC>
