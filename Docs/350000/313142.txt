<DOC>
<DOCNO> 313142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/soneko31.html </URL>
<DATE> 2005/02/07/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Unakıtan Çalışanların tepkisi, demokratik reaksiyon 
</HEADLINE>
<TEXT>

     Maliye Bakanı Kemal Unakıtan, Aliağa PETKİM'de çalışanların geleceği için çok faydalı şeyler yapmak istediklerini belirterek, çalışanların bunu takdir etmesi gerektiğini söyledi. 
     Unakıtan, işçilerin protesto eylemi sonrasında PETKİM Tesisleri'nde incelemelerde bulundu. Gazetecilerin sorularını yanıtlayan Unakıtan, çalışanların gösterdiği tepkinin ''demokratik reaksiyon'' olduğunu, normal karşılanması gerektiğini ifade ederek, ''Buraları işçi kardeşlerimizin ekmek tekneleri. Çalıştığı yerlerle ilgili her türlü hassasiyeti göstermekte haklılar. Gelecekleri buna bağlı'' dedi. 
     Unakıtan, PETKİM'de yeni yatırımlar planladıklarını, tesislerin geleceğini daha iyi düzenlemek istediklerini belirterek, bunun ülke ekonomisine önemli katkılar yapacağına işaret etti. 
     Yapılacak yatırımların özelleştirmede de şirketin değerini artıracağını dile getiren Unakıtan, ''Yaptığımız işler, işçilerin lehine olan, onların geleceğini garanti altına alan ve belki de yeni bir takım projelerle istihdamı artıracak olan işlerdir. İster sendika, ister işçi olsun, kendini bilen kim olursa olsun, buna karşı çıkacağını tahmin etmiyorum'' diye konuştu. 
     
</TEXT>
</DOC>
