<DOC>
<DOCNO> 343016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonspo15.html </URL>
<DATE> 2005/05/16/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Gaziantepspor'da, A. Sebatspor yenilgisinin üzüntüsü yaşanıyor... 
</HEADLINE>
<TEXT>

     Birinci Süper Lig’den düşmesi kesinleşen Akçaabat Sebatspor’a 2-0 yenilen Gaziantepspor’da, üzüntü yaşanıyor. 
     Teknik Direktör Nurullah Sağlam, yaptığı açıklamada, Akçaabat Sebatspor maçına mutlak galibiyet için hazırlanmalarına karşın özellikle genç futbolcuların gol vuruşlarında etkili olamadığını söyledi. 
     Sahaya, 5 yabancı futbolcudan yoksun olarak çıktıklarını ve genç futbolculara şans tanıdığını ifade eden Sağlam, şöyle konuştu 
     "Maça iyi başlayan taraf biz olduk. İlk dakikalardan itibaren üst üste ataklar geliştirerek rakip kalede gol arayışına girdik. Sadece maçın ilk yarısında en az 5 net gol pozisyonu yakaladık. Maçın ikinci yarısında da rakibe oranla üstün olan taraf bizdik. Ancak, sahada iyi mücadele etmelerine karşın genç futbolcularım gol vuruşlarında etkili olamadı. 
     Rakibimiz ise maç boyunca bize oranla kötü bir oyun sergiledi. 
     Kalemize sadece iki defa gelip, defans hatalarından yararlanıp iki basit gol attı. Eğer, yakaladığımız gol pozisyonlarını değerlendirmeyi başarsak en az 5 gol atabilirdik. Ancak, genç futbolcularım tecrübesiz ve şanssız oldukları için sonuca gitmeyi başaramadılar." Sağlam, sezon sonuna kadar mücadeleye devam edeceklerini belirterek, "Hedefimiz, ligde daha üst sıralara çıkabilmekti. Ancak bu olmadı. Şimdi önümüzde iki maçımız var. Kalan iki maçımızı kazanıp, ligi tamamlamak istiyoruz" diye konuştu. 
     
</TEXT>
</DOC>
