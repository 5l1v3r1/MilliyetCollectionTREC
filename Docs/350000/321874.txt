<DOC>
<DOCNO> 321874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonsiy23.html </URL>
<DATE> 2005/03/08/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Rehn Türkiye'de işkence var ama sistematik değil 
</HEADLINE>
<TEXT>

     Avrupa Birliği AB Komisyonu'nun Genişlemeden Sorumlu Üyesi Olli Rehn, ''Türkiye'de işkence var ama sistematik değil. Özellikle son yıllarda bu konuda çok önemli aşamalar kaydedildi. Bazı vakalar var, ama bunlar eskisi kadar yaygın değil'' dedi. 
     Rehn, Türkiye'den ayrılmadan önce Atatürk Havalimanı VIP Salonu'nda basın toplantısı yaptı. 
     Toplantıda Türkiye ziyaretini değerlendiren Rehn, Türkiye'nin Avrupa yolunda ilerlediği tarihi sürecin arifesinde burada bulunmaktan duyduğu mutluluğu dile getirdi. 
     Ankara'da siyasi konuları görüştüğünü, İstanbul'da işadamları sivil toplum kuruluşları, köşe yazarları ve akademisyenlerle biraraya geldiğini ifade eden Rehn, ''Her iki kentte yaptığım görüşmeler son derece olumlu geçti'' dedi. 
     Rehn, hukuki ve siyasi kriterlerin AB'ye üyeliğin merkezinde bulunduğunu vurgulayarak, bu konuda Romanya, Bulgaristan gibi ülkeleri de izlediklerini, onların da yerine getirmesi gereken önemli ev ödevleri bulunduğunu anlattı. 
     Hukuki ve siyasi reformları dikkatle takip etmeyi sürdüreceklerini kaydeden Rehn, bugün İstanbul'da Türkiye İnsan Hakları Vakfı yetkilileriyle görüşme yaptığını bildirdi. 
     Rehn, ''Türkiye'de işkence var mı '' diye soran bir gazeteciye, ''Bu konu geçen yılki raporumuzda belirtildi. Türkiye'de işkence var, ama sistematik değil. Özellikle son yıllarda bu konuda çok önemli aşamalar kaydedildi. Bazı vakalar var, ama bunlar eskisi kadar yaygın değil'' yanıtını verdi. 
     Türkiye'nin işkenceye sıfır tolerans prensibini benimsemesi gerektiğini ifade eden Rehn, şöyle konuştu 
     ''Bu çerçevede Türk hükümetini ve kolluk kuvvetlerini, AB'ye katılma yolunda yoğun bir şekilde çalışmaya davet etmek isterim. Burada önemli olan siyasi iradenin işkenceye yönelik sıfır tolerans uygulamasının yansıtılması, özellikle de kolluk kuvvetlerinin bu konudaki uygulamalarıdır. Bir sonraki raporumuz kasım ayında yayınlanacak. Eğer Türkiye bu süreye kadar müzakerelere başlamış olursa, müzakerelerden 1-2 ay sonra açıklanacak raporda da bu konuda ciddi eksikler olursa bu Türk hükümeti açısından büyük utanç olur.'' 
     
     AVRUPA'DAKİ KOLLUK KUVVETLERİ 

     Olli Rehn, ''Türkiye'de Dünya Kadınlar Günü eyleminde polisin müdahalesini kınadıklarını'' hatırlatarak, ''Avrupa'da da bu tür eylemlere polisin müdahalesinin işkence kapsamına alınıp alınmadığını'' soran bir gazeteciye, ''Avrupa hukukuna baktığımızda, kolluk kuvvetleri tarafından kötü muamele söz konusuysa bu konu elbette tahkikat görür. Önceki gün yaşanan olayı Dışişleri Bakanı'na söyledik. Kendisi de bize konuyu araştıracağını söyledi'' dedi. 
     Rehn, önemli olanın, hukuki ve siyasal reformların öncelikle Türkiye'nin kendi vatandaşları için gerçekleştirilmesi olduğunu da sözlerine ekledi. 
     Öte yandan AB Komisyonu'nun Genişlemeden Sorumlu Üyesi Rehn, Türkiye'den ayrılmadan önce Türkiye İnsan Hakları Vakfı'nın Taksim'deki merkezine giderek, vakıf yetkililerinden insan haklarına yönelik kendilerine gelen vakalara ilişkin bilgi aldı. Olli Rehn, daha sonra Sepetçiler Kasrı'nda bazı köşe yazarlarıyla yemek yedi. 
     
</TEXT>
</DOC>
