<DOC>
<DOCNO> 308374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/spor/spo04.html </URL>
<DATE> 2005/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'in tatlı derdi 
</HEADLINE>
<TEXT>


Trabzonspor Teknik Direktörü, takım içinde forma rekabetinin üst seviyeye çıkması nedeniyle kafasındaki on biri belirlemek için yoğun çaba harcıyor 


Yarış kızıştı 
ŞENOL Güneş, Bordo - Mavili takımın Antalya kampından sonra takımın iskeletini oluşturacak isimleri belirleme çabasına girdi. Ancak formda isimlerin çok olması, bazı mevkilerde rekabetin üst seviyeye çıkması tecrübeli hocayı zora soktu. Kaleyi ilk yarının son haftalarında Hasan Sönmez'in arkasında kalan Petkoviç'in korumasına kesin gözüyle bakılıyor. Sağ kanattaki yarışta Emrah Eren bir adım öne çıktı. 

Forvet tamam 
ÖZGÜR'ÜN de alınmasıyla savunma kurgusunda taşlar değişecek. Sakat Erdinç'in yerine Tolga formayı garantilerken, D'Haene geri planda kaldı. Savunmanın solunda ise Celalettin ile Young arasında çekişme yaşanıyor. Orta sahanın sağında formsuz gözüken Yattara'ya Adem ve İbrahim alternatifleri bulunuyor. Şu anda orta alanda Gökdeniz, ortada Hüseyin, Volkan formayı kaptı. Forvette de Fatih - Mehmet ikilisi oturdu 

Malatyaspor için işbaşı 

Güneş ilk kez 
ANTALYA kampının ardından iki gün izin yapan Trabzonspor, Türkiye Kupası'nda oynayacağı Malatyaspor maçının hazırlıklarına dün sabah başladı. Şenol Güneş, göreve getirildikten sonra, Trabzon'da ilk kez takımın başında antrenmana çıktı. Çalışmaya sağ ayak bileğindeki sakatlığı süren Erdinç katılmadı. 

Bayramlaşma bugün 
HAFİF sakatlığı bulunan İbrahim Ege ise düz koşu yaptı. Teknik Direktör Şenol Güneş, tatil dönüşü oyunculara fazla yüklenmedi. Antrenman temposunu hafif tutan tecrübeli çalıştırıcı, dar alanda pas ve yarı sahada çift kale maç yaptırdı. Trabzon'da geleneksel bayramlaşma töreni bugün 13.00'te gerçekleştirilecek. 

Ya samba, ya tango 

YABANCI futbolcu arayışlarını sürdüren Trabzonspor, Polonya'daki temaslarını yavaşlatırken, Brezilya ve Arjantin pazarına ağırlık verdi. Yönetici Murat Bozoğlu'nun, Santos'lu 21 yaşındaki İbson Barreto Da Silva için pazarlıklar yaptığı öğrenildi. Bozoğlu'nun olumlu sonuç alamazsa, rotasını Arjantin'e çevireceği, Ümit Milli Takım'da görev yapan 20 yaşındaki Leonardo Pisculichi için nabız yoklayacağı öğrenildi. 


</TEXT>
</DOC>
