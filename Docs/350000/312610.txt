<DOC>
<DOCNO> 312610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/yazar/bila.html </URL>
<DATE> 2005/02/05/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Türkiye sıkışıyor 
</HEADLINE>
<TEXT>


Türkiye Kıbrıs ve Irak konusunda giderek sıkışıyor. Bu, son günlerde Ankara'nın sesini yükseltme çabasından da anlaşılıyor. 
AB ile müzakere masasına oturma karşılığında Kıbrıs özel koşulunu her aşamada kabul eden Türkiye yoklanıyor 
- Güney Kıbrıs'ı kapsayacak şekilde protokolü imzalayacaksınız değil mi 
Ankara yanıtlıyor 
- 3 Ekim 2005'e kadar imzalayacağız. Hukukçularımız çalışıyor. 
Türkiye bu imzayı atmak zorunda. Bu konuda AB'ye hem sözlü hem yazılı taahhütte bulundu. Bu imzayı atmazsa masaya oturamayacağını biliyor. 
O halde bu imza atılacak... 
Bunu hükümet de biliyor, AB de, Güney Kıbrıs da... 
17 Aralık'tan beri bu imzanın atılacağı belli. Ankara, sık sık bu imza Güney Kıbrıs'ı tanımak anlamına gelmez diyerek, yerini yapıyor. 
Ola ki, 3 Ekim 2005'e kadar Kıbrıs'ta bir çözüm bulunur da, Türkiye, Güney Kıbrıs'ı değil, Birleşik Kıbrıs'ı tanır. Umut bu. 
Buna karşın koşullar ve gelişmeler Güney Kıbrıs'ın çözüme yanaşmasını gerektirmiyor. Türkiye, çözüm için bastıracak. Kendine göre bastırıyor ama Güney Kıbrıs'ın evet demesi için ortada bir neden kalmış değil. Yine ola ki, ABD ve İngiltere, Rum yönetimine ağır baskı uygulasınlar da çözüm için ikna etsinler. 
Bunun için bir neden var mı 
Onu da bilen yok. ABD ve İngiltere, Türkiye için ağırlıklarını koyarlar mı Koyarlarsa ne karşılığında koyarlar Bu umut bağlanacak bir olasılık mıdır 
Bu soruların yanıtı da ufukta görünmüyor. 
"Kusurlu" tarafın Rumlar olduğu ortadayken, Türk tarafına yüklenmeye devam eden AB'den ne beklenebilir 
Bu koşullarda Ankara'nın KKTC Cumhurbaşkanı Rauf Denktaş'a yüklenmek yerine, Rum yönetimine ve haksız yere onları destekleyenlere yüklenmesi gerekir, Türkiye'nin Denktaş'ı alt etmeye gücü yetmiştir ama henüz ortada Kıbrıs Türkleri ve Ankara lehine kaydedilecek bir kazanç yoktur. 
Ankara 3 Ekim'e kadar "çözüm" diye çırpınacak, bir sonuç çıkmazsa "çaresiz" imzayı atacak... 
Kıbrıs konusunda bugünkü durum köşeye sıkışma hali... 
Irak konusunda da durum şu anda pek farklı değil... 
Ankara, Kerkük alarmı verdi. Uyarılarda bulundu. Yanıtını ABD ve Kürt liderlerden fazlasıyla aldı. Şimdi seçim sonuçlarını bekliyor. Bekliyor ki sonuca göre tavrını alsın. 
Seçim sonuçlarının tahmin edildiği gibi çıkacağı kesin gibi. Kürt liderler Kerkük'te oyların yüzde 68'ini aldıklarını açıkladılar. Barzani ve Talabani'ye birkaç gün sonra Kerkük'ün bir Kürt kenti olduğunun seçim sonuçlarıyla da resmen anlaşıldığını ilan etmek kalacak. Arkasından Kerkük'ün Kürt bölgesine dahil edilmesi gündeme gelecektir. Sonra bağımsızlık zamanlaması. Perşembenin gelişi çarşambadan belli olmuştur. 
Türkiye, Kuzey Irak ve Kerkük konusunda da köşeye sıkışmış görünmektedir. 
Ankara, her iki alanda da gelişmeleri istediği yöne çevirebilir mi 
Bu aşamadan sonra çok zor görünüyor. 
"Öyle değil", "O anlama gelmez", "Seçim sonuçları tartışmalıdır" gibi yan yollara sapmak gerçeği değiştirmiyor. 
Türkiye'nin geldiği nokta bu mu değil mi 
Bunu Irak seçim sonuçları açıklanınca test etmiş olacağız... 



</TEXT>
</DOC>
