<DOC>
<DOCNO> 327898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sontur13.html </URL>
<DATE> 2005/03/28/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Avşar kızı beraat etti 
</HEADLINE>
<TEXT>

     Sanatçı Hülya Avşar, doktor Cevdet Fırat'a hakaret ettiği gerekçesiyle 1 yıla kadar hapis cezası istemiyle yargılandığı davada beraat etti. 
     Fatih 5. Asliye Ceza Mahkemesi'ndeki duruşmaya, tutuksuz sanık Hülya Avşar ile davacı Cevdet Fırat katılmadı. 
     Duruşmada esas hakkındaki görüşünü açıklayan Cumhuriyet Savcısı Osman Emeksiz, İstanbul 3. Sulh Ceza Mahkemesi'nde Hülya Avşar hakkında ''Türk Bayrağı Kanunu'na muhalefet etmek'' suçundan açılan davada beraat kararı çıktığını belirterek, söz konusu dosyada Cevdet Fırat'ın müşteki olmadığını söyledi. 
     Savcı Emeksiz, Avşar tarafından sarf edilen sözlerin Fırat'a karşı değil, müştekilere karşı söylendiği görüşünde olduğunu belirterek, bu nedenle sanığın beraatine karar verilmesi gerektiğini bildirdi. 
     Davayı karara bağlayan hakim, davaya konu olan sözlerin Cevdet Fırat'a karşı söylemediği gerekçesiyle Avşar'ın beraatini kararlaştırdı. 
     Fatih Cumhuriyet Savcılığı'nca hazırlanan iddianamede, Hülya Avşar'ın sunucusu olduğu bir programda, üzerinde Türk Bayrağı figürünün bulunduğu balonların tekmelendiği belirtiliyordu. 
     Bu konuda ifade vermek üzere Güvenlik Şube Müdürlüğü'ne gelen Hülya Avşar'ın beyanlarında kendisiyle ilgili ihbarda bulunan kişiye yönelik sözlerinin hakaret içerdiği öne sürülen iddianamede, sanığın 3 ay ile 1 yıl arasında hapis cezasına çarptırılması isteniyordu. 
     
</TEXT>
</DOC>
