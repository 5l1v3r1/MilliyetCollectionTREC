<DOC>
<DOCNO> 304496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonyas05.html </URL>
<DATE> 2005/01/07/ </DATE>
<TIME> 02.24 </TIME>
<AUTHOR>  </AUTHOR>
<HEADLINE>
İnsan burnunun mekanizması çözüldü 
</HEADLINE>
<TEXT>

     Yücel DÖNMEZ - CHICAGO DHA 

      İNGİLTERE'de yapılan bir araştırma insan burnunun yapısının jumbot jet uçağından daha karmaşık olduğunu gösterdi. Araştırmanın, burnun tıkanmasını önleyebilecek ve rahat nefes almayı sağlayabilecek yeni tedavi yöntemlerinin geliştirilmesini sağlayabileceği belirtiliyor. 
     Londra İmperial College'deki bilim adamları araştırma kapsamında burnun biyolojik mekanizmasının şeffaf bir 3D 3 boyutlu modelini çıkararak, nefes ile alınan havanın burunda nasıl hareket ettiği fotoğrafladı. Daha sonra 3 boyutlu modelinin içinden su ve hava, renklendirilmiş zerrecikler ile geçirilirken aynı zamanda hızlı bir dijital kamera ile su ve havanın burun içinde aldığı yol izlendi. Burunda herhangi düz bir kanalın olmadığı ve burnun içindeki boşlukların işlevinin, güçlü bir dinamizmi ortaya koyduğu görüldü. 
     
     OLAĞANÜSTÜ GEOMETRİ 
     Araştırmayı yapan Dr. Denis Doorly liderliğindeki ekip, burun geometrisinin, burundaki hava ve sıvı dolaşımının işlevini yerine getirebilen olağanüstü bir mekanizma ortaya koyduğunu söyledi. İnsan vücudundaki en karmaşık organın burun olduğunu dikkat çeken bilim adamları, burundaki sıvı dinamizminin, kalpteki kan dolaşımından da karmaşık olduğunu ifade etti. Uzmanlar, burun mekanizmasının çözülmesi ile, burundan kan dolaşım sistemine çeşitli ilaçların verilebilmesinin de gerçekleştirilebileceğine değiniyor. 
     Araştırma, çiçekleri kokladığımız sırada neden derin nefes aldığımızın ipuçlarını da verdi. Buna göre koku almayı gerçekleştirebilmek için burundan alınan havanın, burnun üst kısmında bulunan koku alma soğanına ulaşması gerekiyor. Bunun için de derin nefes alma gereksinimi duyuluyor. 
     
</TEXT>
</DOC>
