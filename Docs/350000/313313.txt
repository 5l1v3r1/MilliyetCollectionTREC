<DOC>
<DOCNO> 313313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/guncel/gun04.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Öğrenci affı' teklifine CHP'den 'olumsuz' yanıt 
</HEADLINE>
<TEXT>



Türban nedeniyle üniversiteden atılanları da kapsayan "öğrenci affı"nı gündemine alan AKP, CHP'den olumlu yanıt alamadı. Üniversitelerden çeşitli nedenlerle ilişiği kesilenlere yeni bir hak tanınması amacıyla yasal düzenleme yapılması için girişimlerde bulunduğunu kaydeden TBMM Milli Eğitim Kültür Gençlik ve Spor Komisyonu Başkanı Tayyar Altıkulaç, görüştüğü CHP Grup Başkan Vekili Kemal Anadol'un konuyu parti yönetiminde ele aldıktan sonra yanıt vereceklerini söylediğini aktardı. 
CHP'den bu hafta içinde yanıt geleceğini belirten Altıkulaç, "Eğer yanıtları olumlu olursa oturur, birlikte bir çalışma yaparız, olumsuz olurlarsa kendi doğrularımızla bir metin hazırlayacağız" dedi. 
Ancak CHP, gün içinde verdiği jet yanıtla "olumsuz" görüş bildirdi. Öğrenci affının görüşüldüğü dünkü CHP Grup Yönetim Kurulu toplantısında, 'sürekli af beklentisi yaratarak' üniversite sistemine zarar verecek olan bu tür 'alelacele' hazırlanan metinlerle sağlıklı bir sonuç alınamayacağından AKP'nin teklifine destek verilmemesinin kararlaştırıldığı bildirildi. 


</TEXT>
</DOC>
