<DOC>
<DOCNO> 300982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/guncel/gun01.html </URL>
<DATE> 2004/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram kıskıvrak 
</HEADLINE>
<TEXT>


Oğlu Hamit Bayram'ı kaçırdığı için aranan eski Van Milletvekili Mustafa Bayram, kendisine bilgi getiren kuryenin takibi sonucu Edremit'teki evinde yakalandı 

TOLGA ŞARDAN Ankara, OSMAN BEKLEYEN, FEYAT ERDEMİR Van DHA 

Van'da uyuşturucu kaçakçılığından gözaltına alınan oğlu Hamit Bayram'ı, polis merkezine baskın yaparak kaçırmakla suçlanan ve gıyabi tutuklama kararıyla aranan eski Van Millletvekili Mustafa Bayram, kendisine haber getiren bir kurye izlenerek Edremit'teki evinde yakalandı. 
Hakkındaki bir davayla ilgili ceza kararı çıkan Bayram'a kuryeyle bilgi verileceğini belirleyen Van polisi, kuryenin kim olduğunu tespit etti. Edremit'e gelen kuryenin, Bayram'a evinde bilgi vermesinin ardından operasyon için düğmeye basıldı. Maskeli ve çelik yelekli ekipler, saat 05.30'da Bayram'ın da evinin bulunduğu 5 katlı apartmana girdi. 

5 saat ifade verdi 
Polisleri gören Bayram da, 4. kattaki dairesinden çıkarak asansöre binerek aşağı inmek istedi. Asansörden indiğinde üzerine doğrultulan silahları gören Bayram, direniş gösteremeden yakalandı. Emniyet'te 5 saat ifade veren ve daha sonra adliyeye sevk edilen Bayram, gıyabi tutuklama kararı vicahiye çevrilerek Van M Tipi Kapalı Cezaevi'ne gönderildi. Bayram'ın avukatı Hüsnü Ayhan, şunları söyledi "Bayram teslim olmak için 2 gün önce Türkiye'ye giriş yaptı. 23 Aralık'taki duruşmaya yetişemedi. Gelecek ayki duruşmayı bekleyecekti. Duruşma günü teslim olacaktı." 
10 gün önce de Başkale'ye geldiği belirlenen Bayram'ın uydu telefonuyla yaptığı görüşmeleri dinleyen polis, İran sınırı yakınlarında operasyon düzenledi, ancak Bayram bu sırada İran'a geçti. 


</TEXT>
</DOC>
