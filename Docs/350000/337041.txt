<DOC>
<DOCNO> 337041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy21.html </URL>
<DATE> 2005/04/26/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Erdoğan Müslüman demokrat partiyi, dinin istismarı olarak görüyoruz 
</HEADLINE>
<TEXT>

     Başbakan Recep Tayyip Erdoğan, Avrupa'nın yanı sıra stratejik ortak konumundaki ABD ile de ortak değer ve çıkarlardan ileri gelen, sağlam temellere dayalı ilişkileri, geleceğe dönük olumlu bir gündem ve müşterek bir vizyon çerçevesinde daha geliştirmekte olduklarını söyledi. 
     The Economist Group'un Economist Konferansları kapsamındaki ''Türk Hükümeti ile 14. Yuvarlak Masa Toplantısı''na katılan Erdoğan, yaptığı konuşmada, Türkiye'nin özel jeopolitik konumunun, transatlantik ilişkilerin geliştirilmesi bakımından da bir artı değer oluşturduğunu ve bu bağlamda yapıcı ve birleştirici bir rol oynadığını söyledi. 
     Erdoğan, ''Bu çerçevede bütünleşme sürecini hızla derinleştirdiğimiz Avrupa'nın yanı sıra stratejik ortağımız konumundaki ABD ile de ortak değer ve çıkarlardan neşet eden sağlam temellere dayalı ilişkilerimizi geleceğe dönük olumlu bir gündem ve müşterek bir vizyon çerçevesinde daha da geliştirmekteyiz'' diye konuştu. 
     Zaman zaman kendisini üzmekte olan bir konu bulunduğunu dile getiren Erdoğan, konuşmasını şöyle sürdürdü 
     ''Bunu siz değerli dostlarımla da paylaşmak istiyorum, devamlı bizim önümüze Türkiye'nin önüne 1 Mart krizi getirilir. 1 Mart'ta şöyle oldu, böyle oldu... Bakınız demokratik ülkeyi, dünyadaki demokratik parlamenter sistemleri konuşuyoruz ama bu parlamentonun vermiş olduğu bir kararı sürekli bir yargılama masasına yatırmanın yanlış olduğuna inanıyorum. 
     Aynı parlamento çok kısa bir süre sonra buna yönelik olarak daha önce neticeyi alamadığı bir konuyu neticeye kavuşturuyor ama neticeye kavuşturduğu zaman da bu defa kimse burada siz netice aldınız, bundan dolayı da teşekkür ederiz demiyor. Tam aksine belli bir süre geçiyor, Irak'taki olumsuz gelişmeler sebebiyle şimdilik bunu erteledik veya bundan vazgeçtik deniliyor. Bunları bence çok adil, doğru değerlendirmek, kendi ülkemizde bu nasıl kısa bir zaman içerisinde dünyanın gelişmelerine olumlu bir şekilde destek verebilelim anlayışıyla düzeltilebiliyorsa, aynı şekilde Türkiye'nin çıkarları da söz konusu olduğu zaman bunları da şüphesiz ki dostlarımızın düzeltmesi gerekir.'' Başbakan Erdoğan, içeride ve dışarıda izlediği politikalar sayesinde küresel anlamda da önemli ve saygın bir güç haline gelmekte olan Türkiye ile bugün itibariyle dünyanın tek süper gücü konumundaki ABD arasındaki ilişkilerin ekonomik boyutunu da derinleştirmek suretiyle, ortak çıkar ve karşılıklı yarar doğrultusunda geliştirilmesinin hükümetin başlıca önceliklerinden olduğunu söyledi. 
     Erdoğan, ''Günümüzün tehdit ve fırsatları karşısında kuvvetli bir amaç birliği içinde bulunan ve bu meyanda birbirlerini tamamlayıcı ve karşılıklı olarak güçlendirici özelliklere sahip olan Türkiye ile ABD arasındaki işbirliği, bölgemizde kalıcı barış ve istikrar temini, evrensel değerlere dayalı, demokratik bir gelişme ortamının yaratılması bakımından önemli bir potansiyel sunmaktadır'' diye konuştu. 
     
     YENİ YAKLAŞIMLAR, ORTAK ÇABALAR 

     Transatlantik ittifakının sorumlu bir üyesi olarak, içinde bulunulan bölgenin zor bir coğrafya olduğunun, temkinliliği hiçbir zaman elden bırakmama ve mevcut risk ve tehditlere karşı kararlı bir duruş sergilemek gerektiğini çok iyi bildiklerini ifade eden Erdoğan, ''Ancak çağımızın ve karşılaştığımız tehditlerin karmaşık tabiatı, kaba gücün ancak sınırlı etki yapabileceğini ve kalıcı sonuçlar için yeni yaklaşımlar, ortak çabalar geliştirmenin gerektiğini açıkça göstermektedir'' dedi. 
     Kalıcı çözümler ve istikrarın ancak değerlere dayalı, çok yönlü politikalarla elde edileceğini vurgulayan Erdoğan, Türkiye'nin bölgesinde demokratik evrensel değerlerin yayılmasına yönelik aktif politika izlemesinin temelinde de bu anlayışın yattığını ifade etti. 
     Erdoğan, ''Nüfusunun büyük çoğunluğu Müslüman olan Türkiye'nin Atatürk'ün gösterdiği çağdaşlaşma yolunda geldiği mesafe ve laik demokratik bir toplum meydana getirme konusunda elde ettiği başarı, bu çabalarına ayrı bir güç kazandırmakta ve benzer bir olumlu dönüşümü gerçekleştirme arzusunda olan bölge ülkelerine de kuvvetli bir ilham kaynağı teşkil etmektedir'' diye konuştu. 
     
     MÜSLÜMAN DEMOKRAT PARTİ YAKLAŞIMI 

     Konuşmasında, oturum başkanı The Economist Corporate Network 1. Başkan Yardımcısı Daniel Thorniley'in konuşmasına da atıfta bulunan Erdoğan, şunları kaydetti 
     ''Sayın Başkan bir ifade kullandılar, bunu da doğrusu tenzih etmek istiyorum, o da şudur. Avrupa'da Hıristiyan demokratik partiler vardır veya dünyanın değişik yerlerinde Hıristiyan demokrat partiler vardır. Biz partimizi kurarken bu konuda çok hassas davrandık. Bu konunun üzerinde de ısrarla durduk, onun için de gelen teklifler arasında ya da zaman zaman yapmış olduğumuz 'think tank'lerde bize Türkiye'de de bir Müslüman demokrat parti olmaz mı Böyle bir şey gerekmez mi sorularını sordukları zaman, biz değerlendirmelerden sonra şu karara vardık. Hayır, Müslüman demokrat parti kurmayı biz bir defa dinin istismarı olarak görüyoruz ve dinimizin istismar edilmesine de bu vesileyle de asla zemin hazırlamayız dedik. Bundan dolayı da biz Müslüman demokrat, bu iki kavramı yanyana koymadık. Çünkü ülkenin zaten büyük çoğunluğu Müslüman. Kaldı ki bir başka yanı var, bu da din üzerinden siyaset getirir ki biz bunu yapmaya temelden karşıyız dedik. Bunu Avrupa Parlamentosu'ndaki konuşmamda da çok açık ortaya koydum. Biz Hıristiyanlığı istismar mı ediyoruz dediler. Onu siz düşünün, o benim problemim değil ama biz bu konuya böyle yaklaşıyoruz dedim. 
     Şimdi bakın AB'deki birçok müzakerelerde Hıristiyan demokrat parti mensubu dostlarımla ve arkadaşlarımla çelişkiye düşmemizin temelinde de bu yatıyor. Çok açık, net her şey ortada. Sizler AB'ye çok şey katacaksınız bunu da ifade ediyorlar ama gel gör ki bir yerde tıkanıyorlar. 
     Sizler de zaman zaman görüyorsunuz nedir o Türkiye'nin büyük bir çoğunluğu Müslüman, bu yaklaşım onları maalesef olumsuz bir tutumun içerisine itiyor. Kaldı ki mensubu, başında bulunduğum partim, IPP'ye de şu anda müracaat etmiş, şimdilik geçici üyeliğe kabul edilmiş ve böyle bir süreç içinde olmasına rağmen bu sıkıntıları yaşıyoruz.'' 

     
</TEXT>
</DOC>
