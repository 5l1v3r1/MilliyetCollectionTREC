<DOC>
<DOCNO> 316423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/soneko27.html </URL>
<DATE> 2005/02/18/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Türk Telekom Genel Müdürü "2004 net karımız 2.1 katrilyon lira" 
</HEADLINE>
<TEXT>

     Türk Telekomünikasyon A.Ş Genel Müdürü Mehmet Ekinalan, şirketin 2004 yılını 2.1 katrilyon lira net kar ile kapattığını açıkladı. 
     Ekinalan, Türk Telekom Genel Müdürlüğü'nde düzenlediği basın toplantısında, Telekom'un 2004 yılı faaliyetlerini değerlendirdi ve 2005 yılı planlarına ilişkin bilgi verdi. 
     Ekinalan, 2004 yılının Telekom açısından birçok ilkin yılı olduğunu, pazarın serbestleştiğini, Telekom'un teknoloji odaklı şirket olmaktan çıkarak müşteri odaklı hale dönüştüğünü, şirketin alacakları konusunda uyuşmazlıkların çözüldüğünü, Avea'nın birleşme sonrasında pazardaki yerini aldığını, uydu hizmetlerinin ayrılarak TÜRKSAT A.Ş'nin kurulduğunu, özelleştirme ihalesinde oldukça başarılı bir noktaya gelindiğini ifade etti. 
     Sabit telefon pazarında uzak mesafe telefon hizmeti vermek üzere 49 şirketin lisans aldığını, bunlardan 22'sinin Telekom ile arabağlantı sözleşmesi imzaladığını, ancak sadece 5 şirketin bugün pazarda hizmet verdiğini anlatan Ekinalan, sektörde kuralları doğru belirlenmiş serbestleşmeyi desteklediklerini dile getirdi. 
     Türk Telekom'un 2004 yılında ilk kez alternatif paketleri uygulamaya koyduğunu, hizmet kalitesini artırdığını, arıza oranlarının ise düştüğünü vurgulayan Ekinalan, 118 başta olmak üzere çağrı servislerini modernize ettiklerini, kablosuz internet gibi yeni teknolojilere önem verdiklerini kaydetti. 
     Geniş bant internette çalışmalarının süreceğini, ADSL ile birlikte Türkiye'nin internet pazarını büyütmeyi hedeflediklerini belirten Ekinalan, 700 bin olan ADSL port sayısını bu yıl sonuna kadar 2 milyona ulaştıracaklarını söyledi. Ekinalan, 2004 yılında ADSL abonesinin 57 binden 455 bine, gelirinin ise 15 trilyon liradan 146 trilyon liraya yükseldiğini bildirdi. 
     İnternet konusunda ADSL'den daha ileri bir teknolojiye sahip Metro Ethernet uygulamasına da bu yıl ağırlık vereceklerini ifade eden Ekinalan, kablosuz internet bağlantı noktasını hotspot 160'dan 2 bine çıkarmayı planlandığını belirtti. Yurtdışı internet çıkışlarının Cezayir'deki kablo kopması başta olmak üzere çeşitli olaylar nedeniyle 4 alternatifli hale getirildiğini, toplam kapasitenin 11.6 gigabit düzeyine çıkarıldığını ifade eden Ekinalan, sistemin birbirini yedekleyecek şekilde tasarlandığını kaydetti. 
     Ekinalan, geçen yıl personel sayısında da gönüllü emeklilerle azalma sağlandığını, 2003'te 61 bin 219 olan sayının geçen yıl 55 bin 784'e gerilediğini, buna karşın sayısal santralların sayısının artırıldığını, sistemin yüzde 94 oranında sayısallaştırıldığını, personel ihtiyacının da dışarıdan hizmet alımlarıyla giderildiğini ifade etti. 
     Mehmet Ekinalan, geçen yıl başlayan özelleştirme konusunda da çalışmaları yürüten Özelleştirme İdaresi Başkanlığı'na her türlü desteğin sağlandığını, bunu sürdüreceklerini belirtti. ''13 yatırımcının ön yeterlilik alarak Türk Telekom ile ilgilenmesi bizim için önemli bir övünç kaynağı. Büyüme potansiyeli olan işletmenin ilgi görmesi memnuniyet verici'' diyen Ekinalan, şu anda yatırımcıların bilgi odalarında dataroom Türk Telekom'un bilgilerini incelediklerini belirtti. 
     
     2004 BİLANÇOSU 
     Şirketin Turkcell ile arabağlantı sözleşmesinden kaynaklanan 1,5 katrilyon liralık alacağına ilişkin anlaşmazlığın Aralık ayında çözümlendiğini, bireysel ve kurumsal olarak borçlularla da 100 trilyon liralık sözleşme imzalandığını anımsatan Ekinalan, Telekom'un 2004 yılı net gelirinin 8.6 katrilyon, toplam giderinin 5 katrilyon, net karının ise 2.1 katrilyon lira olarak gerçekleştiğini bildirdi. 
     Bu rakamlara, 1,5 katrilyon liralık Turkcell'den alacaklar gibi bir defaya mahsusluk kalemlerin de dahil olduğunu, bu rakamlar dikkate alındığında cironun 9.6 katrilyon, net karın da 1,5 katrilyon lira olarak gerçekleştiğini belirtti. Şirketin 2004 yılını başarıyla geçirdiğini vurgulayan Ekinalan, bu yıl geniş bant internet projeleri başta olmak üzere 1.1 katrilyon lira altyapı yatırımı planladıklarını söyledi. 
     
     KABLO TV'NİN AYRILMASI 
     Ekinalan, gazetecilerin sorularını yanıtlarken, Telsim ile sorun olan alacaklar konusunda anlaşma sağlanması aşamasına gelindiğini, anlaşmazlık konusu rakamın 300-400 trilyon lira civarında olduğunu, 10 trilyon lira dolayında da Avea'dan alacakları bulunduğunu belirtti. 
     Mehmet Ekinalan, Telekom'un 25 yıllık görev sözleşmesi bulunduğunu, görev sözleşmesinin özelleştirme sonrasına imtiyaz sözleşmesine dönüştürülmesinin mümkün olacağını, görev sözleşmesinin uzatılmasına ilişkin hükümlerin açıklandığını, bu sürenin uzatılması konusundaki soru işaretlerini, şirketin özelleştirilmesinde öngörülen Altın Hisse'nin dikkate alındığında değerlendirmeye gerek kalmadığını ifade etti. 
     Özelleştirme konusunda da bilgi odası sürecine 6 firmanın başladığını, bu şirketlerin Telekom'un bilgilerini incelediğini kaydeden Ekinalan, 3 firmanın sürecin bir parçasını tamamladığını dile getirdi. 
     Ekinalan, Telekom özelleştirmesiyle Arap sermayesinin de ilgilendiğinin ifade edilmesi üzerine, bunu satış komisyonunun değerlendirmesi gerektiğini, bu konuda komisyonun bir değerlendirme yapmasının daha doğru olacağını dile getirdi. 
     Bir başka soru üzerine Ekinalan, Telekom'un Microsoft ile geniş bant internet uygulamalarında işbirliğine ilişkin bir anlaşma yapıldığını, Microsoft'tan danışmanlık alacaklarını kaydetti. 
     Rekabet Kurulu'nun Telekom'un özelleştirilmesi öncesinde Kablo TV'nin ayrılması yönündeki kararı üzerine Kablo TV'nin ayrılması çalışmalarına başladıklarını belirten Ekinalan, bu konuda kanun çıkarılması için de çalışma yapıldığını ifade etti. Türk Telekom Genel Müdürü Ekinalan, Kablo TV'nin ayrılması konusunda Telekom'daki çalışmalarda Rekabet Kurulu'nun önerilerinin uygulanmasında teknik olarak problemleri bulunduğunu, buna karşın yasanın çıkmasıyla birlikte ayrılma çalışmalarının da tamamlanacağını söyledi. 
     
</TEXT>
</DOC>
