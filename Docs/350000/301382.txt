<DOC>
<DOCNO> 301382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sontur30.html </URL>
<DATE> 2004/12/27/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Hırsızlar, camideki halılara sarınarak saklandı .. 
</HEADLINE>
<TEXT>

     Çanakkale'nin Lapseki İlçesi'nde, cep telefonu bayisini soyan hırsızlardan ikisi camideki halılara sarınarak saklandı. Olayla ilgili 4 kişi tutuklandı. 
     AA muhabirinin edindiği bilgiye göre, Ersin Yolcu, Cemal Çalışkan, Fırat Uysal ve Adem Candemir, Cumhuriyet Mahallesi Atatürk Caddesi'nde Murat Coşkunel'e ait cep telefonu bayisinin dış kapısını açarak girdi. İşyerinde bulunan 15 adet cep telefonu, 50 milyon lira ve 180 adet kontör yükleme kartı ile bir miktar telefon bataryasını alan Yolcu ve Çalışkan 16 YH 844 plakalı otomobille, Uysal ve Candemir ise yaya olarak olay yerinden kaçtı. 
     İşyeri sahibinin durumu polise bildirmesi üzerine operasyon başlatan ekipler, söz konusu araç içindeki 2 kişiyi yakaladı. 
     Yolcu ve Çalışkan, İlçe Emniyet Müdürlüğü'ndeki sorgularında diğer arkadaşlarının Hacı İsmail Efendi Cami'sine saklandığını söyledi. Camiye giden ekipler, Uysal ve Candemir'i halılara sarınarak saklanmış buldu. 
     Gözaltına alınan zanlılar, çıkarıldıkları mahkemece tutuklandı. 
     
</TEXT>
</DOC>
