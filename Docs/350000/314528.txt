<DOC>
<DOCNO> 314528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sontur26.html </URL>
<DATE> 2005/02/11/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Türkiye'nin en büyük tatlı su gölü, Beyşehir dondu 
</HEADLINE>
<TEXT>

     Türkiye'nin en büyük tatlı su gölü olan Beyşehir Gölü'nün büyük bölümü dondu. 
     Konya'nın Beyşehir İlçesi'nde, kar yağışının ardından gelen aşırı soğuklar, Türkiye'nin en büyük tatlı su gölü ve milli parkı olma özelliğini taşıyan Beyşehir Gölü'nün bir kısmının donmasına neden oldu. 
     Regülatörün önündeki kapakların açık olması nedeniyle oluşan akıntı, gölün tamamen donmasını engellerken, kıyılarda başlayan donma nedeniyle balıkçıların tekneleri sazlıkların arasında mahsur kaldı. 
     Buzları kırarak teknelerini çıkarmaya çalışan balıkçılar, havaların ısınması ve bazı bölgelerde kalınlığı 7-8 santimetreyi bulan buzların çözülmesini bekliyor. 
     Beyşehir Gölü'nün donması, milli park alanında doğal hayatı da olumsuz yönde etkiliyor. Aç kalan kuşlar ve ördekler, yiyecek bulmak için kıyılara kadar geliyor. 
     Öte yandan, vatandaşlara buz üzerine çıkılmaması uyarısında bulunan Beyşehir Kaymakamlığı, belediye hoparlörlerinden buz üzerinde yürümenin ve kaymanın tehlikeli olduğu konusunda uyarılar yapıyor. 
     
</TEXT>
</DOC>
