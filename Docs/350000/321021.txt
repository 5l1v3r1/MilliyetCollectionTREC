<DOC>
<DOCNO> 321021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/soneko06.html </URL>
<DATE> 2005/03/05/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Coşkun Alkollü içkide ÖTV değişikliği olmaz... 
</HEADLINE>
<TEXT>

     Sanayi ve Ticaret Bakanı Ali Coşkun, içkide özel tüketim vergisi ÖTV indiriminin söz konusu olamayacağını belirterek, sahte içki olayının da tamamen mesleki ahlak olduğunu, vergiyle ilgisi bulunmadığını bildirdi. 
     Ankara Atatürk Kültür Merkezi'nde ''Dünya Kadınlar Günü El Sanatları Fuarı'' Sanayi ve Ticaret Bakanı Ali Coşkun ile Ankara Ticaret Odası ATO Başkanı Sinan Aygün'ün katılımıyla açıldı. 
     Açılışta konuşan Bakan Coşkun, Dünya Kadınlar Günü dolayısıyla açılan fuara katılmaktan büyük memnuniyet duyduğunu belirtirken, aslında anneler ve kadınların gününün bir haftaya sığmayacağını, kadınlara 365 gün saygı duyulması gerektiğini söyledi. 
     Türk kadının vefakar ve cefakar olduğunu, her zaman erkeğinin yanında yer aldığını anlatan Coşkun, ''AB sürecinde müzakere tarihinin başlayacağı bu yıl da AB'ye her yönden uyum sağlamak ve kadınlarımızın Avrupa'da saygın bir yer alması için hükümet olarak çalışıyoruz'' diye konuştu. 
     Açılış konuşmasının ardından fuarı gezen Bakan Coşkun, basın mensuplarının ''Eşinize bir hediye aldınız mı '' şeklindeki soruları üzerine, ''Eşime sevgimi veriyorum, yetmez mi '' diye espri yaptı. Bakan Coşkun, eşine dün bir hediye aldığını da kaydetti. 
     Basın mensuplarının ''Sahte rakı olayından sonra içki reklamlarında artış oldu. Bu konuda bir çalışmanız var mı '' şeklindeki soruları üzerine Bakan Coşkun, ''Reklam Kurulu var biliyorsunuz, burada RTÜK'ten de temsilciler var. Önümüzdeki hafta Pazartesi gününden sonra toplanıp bunu değerlendirecekler'' dedi. 
     Basın mensuplarının ''Sektördeki firmalar alkollü içkilerde ÖTV oranlarının fazla olduğu için sahte içki olaylarının arttığını söylüyorlar. Alkollü içkilerin ÖTV'sinde değişiklik söz konusu olabilir mi '' şeklindeki soruları üzerine de Coşkun, ''ÖTV'de değişiklik olmaz, bu tamamen mesleki ahlaktır, vergiyle falan ilgisi yok'' diye konuştu. 
     Bakan Coşkun, Karabük'te düşen Ankara Akıncı 4'ncü Ana Jet Üs Komutanlığı'na ait F-16D askeri uçağında şehit olan pilotların cenazesine katılmak üzere fuardan ayrıldı. 
     
</TEXT>
</DOC>
