<DOC>
<DOCNO> 335399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/spor/spo03.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi Ben çok savaş gördüm 
</HEADLINE>
<TEXT>


Galatasaray'ın hocası, başarısız olarak değerlendirilmesiyle ilgili soruya "Bu işi gün geçtikçe daha iyi yaptığımı düşünmeye başladım. Eğer işine gelmeyen varsa, onun fikrini de değiştirmeye çalışırım" diye konuştu 


Türkiye Kupası'nda final biletini cebine indiren Galatasaray'da yüzler gülüyor. Teknik Direktör Gheorghe Hagi, oyuncularının çok başarılı bir maç çıkardığını söylerken, son günlerde ismi üzerindeki spekülasyonlara da üstü kapalı cevaplar verdi, ilginç mesajlar gönderdi. 
Hagi, bir gazetecinin "Bütün bu sonuçlara rağmen başarısız gibi gösteriliyorsunuz. Bu konuda ne düşünüyorsunuz" sorusuna şu yanıtı verdi "Ben lig sonuna kadar işime bakacağım. Çok iyi bir profesyonel olduğumu düşünüyorum. Şampiyonluk için oyuncularımla birlikte elimizden geleni yapacağım. 40 yaşındayım, birçok savaştan geçtim, birçok şey öğrendim. Tabi ki bundan sonra da birçok şey öğreneceğim. Bu işi gün geçtikçe daha iyi yaptığımı düşünüyorum. Sadece mesleğimi yapmaya çalışıyorum. Kimin işine gelirse gelsin. Gelmezse onun fikrini de değiştirmeye çalışırım". 
Hagi, basın toplantısı sonrası da, "Benim moralim bozuk değil. Birçok olayı yaşamış, çok mücadelenin içinden geçmiş bir adamım" ifadesini kullandı. 
Trabzonspor karşısında sabır ve inançla galibiyete ulaştıklarını belirten Rumen hoca, "Bu galibiyet bizim geleceğimiz için çok önemliydi. Sabah idmanda maç uzayabilir diye penaltı çalışmaları yapmıştık. Burda şansınızın da yanında olması gerek. Mondragon günündeydi. Bu düelloyu kazandı. Necati ve Hasan için ayrıca mutluyum. Ayrıca sahada 33 yaşında, çok beğendiğim bir oyuncu vardı, o da Ergün. Milli Takım'da oynayabilecek bir isim olduğunu yine gösterdi. Bence büyük bir maç çıkardı" ifadelerini kullandı. 

Tıpkı o gün gibi 

Galatasaray, Trabzonspor'a karşı penaltı atışlarına, uğur getirmesi için 2000 UEFA Finali'nde olduğu gibi Ergün'ün vuruşuyla başladı. Bu arada Arif, penaltı vuruşlarında Mondragon ile girdiği iddiayı kazandı 


Ali Sami Yen Stadı'nda uzatma dakikalarının sona erip, penaltı vuruşları için hazırlıklar yapıldığı anda, ilginç diyaloglar yaşandı. 
Sarı - Kırmızılılar, ilk vuruşu kimin yapacağını düşünürken, akıllara hemen UEFA Kupası'ndaki Arsenal finali geldi. Danimarka'daki maçta ilk penaltı atışını kullanan Ergün Penbe, aynı heyecanı yaşayarak, ilk isim olarak topun başına geçmek istedi. Teknik Direktör Hagi de bu isteği kabul etti ve listenin en üstüne Ergün'ün ismini yazdı. 

Penaltı iddiası 
Bir diğer yanda da Arif Erdem ile Mondragon arasında ilginç konuşmalar yaşandı. Arif, takım arkadaşının motivasyonunu yükseltmek için elinden gelen çabayı gösterdi. Yıldız futbolcu, "Bak gör iki penaltı kurtaracaksın" dedi. Mondragon ise "Bence üç tane kurtaracağım" sözleriyle görev alanına geçti. 
İkili arasındaki iddiayı kazanan isim Arif oldu. Mondragon iki penaltı kurtardı ve takımını finale taşıyan isim oldu. 

'Denizli gelsin' 

Ergun Gürsoy, finaldeki rakiplerini seçti, "Eskiden olsa Fenerbahçe'yi isterdim ama Denizli daha iyi olur" dedi 


Galatasaray İkinci Başkanı Ergun Gürsoy, Trabzonspor karşılaşmasının ardından ilginç açıklamalar yaptı. Gürsoy, finaldeki rakiplerinin Denizlispor olmasını istediğini dile getirerek, "Eskiden olsa Fenerbahçe ile karşılaşmak isterdim ama şimdi Denizlispor ile karşılaşmayı istiyorum" dedi. 
Fenerbahçe Başkanı Aziz Yıldırım'ın UEFA şampiyonluğu ve Seyrantepe Projesi ile ilgili açıklamalarına yanıt vermeyen Gürsoy, "Bir başka takımın başkanı konuştuğu zaman ona bizim başkanımız cevap verir. Konuşmak bana düşmez" yorumunu yaptı. 
Galatasaray İkinci Başkanı maçla ilgili olarak da şunları söyledi "Trabzonspor'un kaçırdığı pozisyon gol olsa maç bitecekti. Bizim kalecimiz daha tecrübeliydi. Sonuç olarak kazandığımız için mutluyuz." 

Forvete gözdağı 

Son haftalarda gol yollarında, orta saha ve defans oyuncularının katkılarıyla sonuca gidebilen Galatasaray'da dün Hagi ilk operasyonunu yaptı. Sezon başından bu yana "Hakan Şükür - Necati Ateş ikilisi değişmez" diyen Rumen hoca, formsuz golcülerine gözdağı verdi. Hagi, Necati Ateş'e ikinci yarıda şans tanırken, Hakan Şükür'ü maçın bitmesine kısa bir süre kala oyundan aldı. 
Sarı - Kırmızılılar'ın suskun ismi Necati, 1 ay sonra golle buluştu. Yıldız futbolcu, Galatasaray forması altındaki son golünü 20 Mart'ta oynanan Büyükşehir Belediyesi Ankaraspor maçında atmıştı. 
Necati, bu maçtan sonra oynanan Kayserispor, Trabzonspor ve Akçaabat Sebatspor maçlarında fileleri havalandıramamıştı. 


</TEXT>
</DOC>
