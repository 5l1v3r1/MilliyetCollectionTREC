<DOC>
<DOCNO> 305710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun12.html </URL>
<DATE> 2005/01/12/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
ABD'deki Türklerin TV dizisi ''24''e tepkisi büyüyor 
</HEADLINE>
<TEXT>

     ABD'nin Fox televizyonunda yayınlanan ''24'' adlı dizide Türklerin ''terörist'' olarak tanıtılmasına Amerikan Türk toplumu içinde tepkiler büyüyor. 
     Türk derneklerini bünyesinde toplayan Türk Amerikan Dernekleri Asamblesi ATAA , ''dizinin etkilerinin saptanması ve girişimin arkasındakilerin araştırılması'' için bir komite kurdu. 
     ATAA başkanı Vural Cengiz, yayımladığı duyuruda, ''Türkiye ve Türkleri çok yanlış tanıtan televizyon dizisine ilişkin en önemli kaygılarının, 1970'lerde 'Geceyarısı Ekspresi' filminin yol açtığı gibi, ABD'deki Türklerin okul ve sosyal ortamlarda fiziki şiddet ve sataşmalara maruz kalması ihtimali olduğunu'' belirtti. 
     Cengiz, ''bu çerçevede ABD'deki Türk ailelerinden, çocuklarının buna ilişkin anlatabilecekleri gelişmeleri not etmelerini ve ATAA'yı bilgilendirmelerini'' istedi. 
     ''ATAA'nın kurduğu komitenin bu yöndeki gelişmeleri hassasiyetle izleyerek, gereken girişimleri yapacağını'' kaydeden Cengiz, ''komitenin, diziyi yayınlayan, hazırlayan ve destekleyen Fox televizyonu, Imagine Entertainment kurumu ve sponsorlarla da sürekli temas halinde olacağını'' ifade etti. 
     Cengiz, ''Bu kuruluşlara, tarihte ABD'de Türk ve Türkiye kaynaklı hiçbir terör eylemi bulunmadığını ve teröre ilişkin tutuklanan Türk vatandaşlarının sadece PKK bağlantılı kişiler olduğunu hatırlatacağız'' ifadesini kullandı. 
     Vural Cengiz, ''Benzer şekilde Fox televizyonu, Imagine Entertainment ve sponsorlar arasında bu programın arkasındaki profesyonellere ilişkin araştırma yürüteceğiz ve sonuçlarını duyuracağız'' açıklamasında bulundu. 
     Cengiz, ''Köktendinci terörizme karşı mücadelede Türkiye'yi ve Amerikan Türk toplumunu karalamak, Amerikan Türk toplumu gibi mükemmel bir etnik grubu yabancılaştırmak, Türkiye'yi ve Türk kökenli Amerikalılara barış karşıtı bir rol biçmek, her türlü terörizmin işini kolaylaştırmaktan başka işe yaramaz'' dedi. 
     ATAA'nın oluşturduğu ''24 İzleme Komitesi''nde, ülkenin önde gelen avukatlarından Gunay Evinch, diğer hukuk adamları, terörle mücadele uzmanları ve sosyal görevliler yer alacak. 
     Fox televizyonunda geçen Pazar ve Pazartesi geceleri yayınlanan ''24''ün toplam üç saatlik yeni bölümünde, merkezleri Türkiye'de bulunduğu ileri sürülen teröristlerin ABD savunma bakanını kaçırmaları ve vahşice terör eylemlerine girişmeleri anlatılıyordu. 

     
</TEXT>
</DOC>
