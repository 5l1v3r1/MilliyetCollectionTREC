<DOC>
<DOCNO> 310661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/spor/axspo04.html </URL>
<DATE> 2005/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da mutlu son 
</HEADLINE>
<TEXT>


Bordo - Mavili yönetim, Polonyalı Szymkowiak'ı dün Türkiye'ye getirdi. Sağlık kontrolünden geçirilen 28 yaşındaki futbolcu akşam saatlerinde sözleşme imzaladı 


Tören gecikti 
TRABZONSPOR, Wisla Krakowlu Szymkowiak'ı renklerine bağladı. 28 yaşındaki orta saha oyuncusu dün Trabzon'a getirildi. Önce sağlık kontrolünden geçirilen, Polonyalı futbolcu, daha sonra imza için Avni Aker Stadı'na gitti. Ancak mukavelenin kendi diline çevrilmesini talep eden Szymkowiak'ın bu isteği üzerine kontrat tercüme edilmesi için yetkililere gönderildi. 

Zurawski uğraşı 
UZUN uğraşlar sonrasında sözleşme Szymkowiak'ın istediği hale getirildi ve Polonyalı futbolcu akşam saatlerinde beklenen imzayı attı. Transferle ilgilenen yönetici Metin Akbaşoğlu, Polonyalı futbolcuyu övdü, orta sahada beyin görevini üstleneceğini belirtti. Akbaşoğlu, diğer Polonyalı Zurawski konusunda ise girişimlerin sürdüğünü ifade etti. 

Hücum emri 

KAYSERİSPOR karşısında mutlak galibiyet hedefleyen Trabzon Teknik Direktörü Şenol Güneş, hücum yönü fazla bir kadroyu sahaya çıkarmayı planlıyor. Forvette Mehmet Yılmaz - Fatih ikilisini düşünen Güneş, ileri kanadı Yattara ve Gökdeniz ile takviye etmeyi hedefliyor. Öte yandan Mali Sayman Yüksel Şimşek, futbolculara toplam 650 milyar liralık ödeme yapıldığını duyurdu. 


</TEXT>
</DOC>
