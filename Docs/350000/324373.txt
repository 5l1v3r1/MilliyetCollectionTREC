<DOC>
<DOCNO> 324373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko04.html </URL>
<DATE> 2005/03/17/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Borsa 25 binde kalma çabasında 
</HEADLINE>
<TEXT>

     Hafta başından bu yana yurtdışı gelişmelerin etkisi ve yurtiçinde de beklenti bulunmaması nedeniyle 2 bin puandan fazla gerileyen borsa dün 25 bin 500 seviyesinin altına indi. 
     Bugün için de yurtdışındaki gelişmelerin izleneceğine dikkat çeken uzmanlar, ilk hedefin 25 binde tutunmak olduğunu dile getiriyorlar. 
     ABD kaynaklı gelişmeler ve faiz oranlarının artması tüm gelişmekte olan ülke piyalarasını olumsuz etkiliyor. ABD'de artan faizlerle paranın gelişmekte olan ülkelerden çıkıp ABD'ye yöneleceği endişelerinin piyasaları olumsuz etkilediği görülürken, bu olumsuzluktan İMKB de payını aldı. 
     
     Gözler yurtdışında 
     Bugün için yine yurtdışı piyasalardaki hareketlerin izleneceğini kaydeden uzmanlar, dün kapanışta Wall Street'de görülen düşüş, faizdeki yükseliş ve petrol fiyatlarının OPEC kararına rağmen yeni bir rekor kırmasının olumsuz etkileyebileceğini ifade ediyorlar. Piyasanın düşüşle açılması halinde 25 bin desteğinin ilk hedef olduğunu belirten uzmanlara göre, bu seviyenin de altına inilmesi borsanın orta vadeli yükseliş trendini zora sürecek. 
     Endekste ikinci destek olarak 24 bin 500 seviyesini öne çıkaran uzmanlar, yeni bir yükseliş hareketinin başlayabilmesi için ise 25 bin 850 seviyesinin yüksek hacimle kırılması gerektiğini aktarıyorlar. 
     
</TEXT>
</DOC>
