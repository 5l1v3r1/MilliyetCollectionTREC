<DOC>
<DOCNO> 307760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sondun21.html </URL>
<DATE> 2005/01/19/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
'Türkiye'nin AB üyeliği köktendinciliği engeller' 
</HEADLINE>
<TEXT>

     Alman Sosyal Demokrat Parti SPD Federal Meclis Milletvekili Uta Zapf, Türkiye'nin AB'ye üye olmasının köktendinciliği engelleyeceğini savundu. 
     Zapf, Berlin Avrupa Akademisi tarafından Türkiye'nin AB üyeliğiyle ilgili bir toplantıda yaptığı konuşmada, İslamiyet'in Türkiye'nin AB üyeliği için bir sorun teşkil etmeyeceğini belirterek, ''Biz yıllardan bu yana Müslümanlarla birlikte yaşıyoruz. Burada yaşayan Türklerin köktendincilikle ilgileri yok. Türkiye'nin AB'ye üye olması köktendinciliği engelleyecektir'' dedi. 
     Türkiye'nin AB'ye üyeliğinin sadece stratejik değil, ekonomik ve kültürel açıdan da önemli olduğunu ifade eden Zapf, Türkiye'nin üye olarak alınmamasının AB'nin temel değerleriyle çelişeceğini söyledi. 
     Birlik 90 Yeşiller Partili Berlin Eyalet Meclisi Milletvekili Özcan Mutlu da, Türkiye'nin AB üyeliğinin Avrupa'da yaşayan Türkler açısından da önemli olacağını belirterek, ''Türkiye'nin üyeliği Almanya için ekonomik ve sosyal açıdan da kazanç olacak'' dedi. 
     Toplantıya katılan tarihçi profesör Hans Georg Majer ise Osmanlı İmparatorluğu hakkında bilgi verirken, Berlin Hür Üniversitesi profesörü Alparslan Yenal da, Türkiye Cumhuriyeti'nin kuruluşundan bugüne kadar olan süreci değerlendirdi. 
     Majer, Osmanlı İmparatorluğu'nun siyasi ve kültürel yapısı hakkında yaptığı konuşmada, Osmanlı halkının Müslümanlar ve gayrimüslimler olarak ikiye ayrıldığını, gayrimüslimlerin haklarının da yasal düzenlemelerle güvence altına alındığını anlattı. 
     Osmanlı İmparatorluğu'ndaki kültürlerin ortak yaşamının büyük bir örnek teşkil ettiğini belirten Majer, Osmanlı devletine başkaldıranların genellikle Müslümanlar arasından çıkmasının da dikkat çekici olduğunu söyledi. 
     Yenal ise Türkiye Cumhuriyeti'nin kuruluşundan bugüne kadar kurumlarıyla Avrupa'yı örnek aldığını, Türkiye'de yapılan en önemli devrimlerin hilafetin kaldırılması, alfabenin değiştirilmesi ve hukuk sisteminin Avrupa'dan alınması olduğunu belirtti. 
     Berlin-Neukölln Belediye Başkanı Heinz Buschkowsky ise Türkiye'nin AB üyeliğiyle ilgili tartışmaların, Almanya'da yaşayan Türklerin göz önünde bulundurularak yapıldığını ifade ederek, ''Buradaki Türk gençlerinin eğitim durumu, Alman yaşıtlarına göre daha kötü. Bu durum Almanya'da göze batıyor'' dedi. 
     Hıristiyan Sosyal Birlik Partisi CSU Federal Meclis Milletvekili Thomas Silberhan ise partisinin, Türkiye'ye tam üyelik yerine ''imtiyazlı ortaklık'' verilmesi yönündeki görüşünü tekrarladı. 
     
</TEXT>
</DOC>
