<DOC>
<DOCNO> 308164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/spor/spo02.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex, Evliya Çelebi gibi 
</HEADLINE>
<TEXT>


Brezilya Milli Takımı'nın Hong Kong ile oynayacağı maça davet edilen Fenerbahçe'nin yıldızı, 5 gün içinde onbinlerce kilometre yol katedecek 

MEHMET ÇİFTÇİ 


Yeniden çağrıldı 
BREZİLYA Milli Takımı Teknik Direktörü Carlos Alberto Parreira, Fenerbahçeli Alex'i yine kadroya aldı. Tecrübeli teknik adam, yıldız oyuncuyu 9 Şubat'ta Hong Kong ile oynanacak karşılaşma için Milli Takım'a davet etti. Alex ile birlikte Roberto Carlos, Ronaldo, Ronaldinho, Emerson ve Adriano gibi yıldızları, maç trafiğinin en yoğun olduğu bir dönemde kampa çağıran Parreira'ya Avrupa kulüplerinden büyük tepki geldi. 

Zaragoza arefesi 
ALEX de Souza'nın, ikinci yarının ikinci haftasındaki Samsunspor deplasmanı sonrası yaklaşık 15 saatlik bir yolculuğun ardından Hong Kong'a gideceği, cuma günü Türkiye'ye geri döneceği belirtildi. Beş gün içinde toplam 17.536 km. yol yapacak olan Brezilyalı oyuncunun, UEFA Kupası'ndaki Real Zaragoza maçı düşünülerek, aynı hafta oynanacak İstanbulspor karşılaşmasında dinlendirileceği kaydedildi. 

Fener hız kesmedi 

Yoğun program 
SARI - Lacivertli ekip, Türkiye Kupası 3. kademesinde pazar günü kendi sahasında Ankaragücü ile yapacağı maçın hazırlıklarına dün devam etti. Samandıra Tesisleri'nde, Teknik Direktör Christoph Daum yönetiminde iki saatlik bir antrenman programı uygulayan Fenerbahçe, kondisyon çalışmasının ardından çift kale maç ile idmanı tamamladı. 

Bayram jesti 
TEDAVİSİ süren Kemal takımdan ayrı koşu yaptı. Hafif rahatsızlığı bulunan Serkan ise çalışmada yer aldı. Bu arada antrenman öncesi teknik heyet ve futbolcular, tesislerde bayramlaştı. Teknik Direktör Daum bugünkü antrenmanı saat 17.00'ye çekerek, futbolcularına bayram kutlamaları için izin verdi. Başkan Aziz Yıldırım da bayram nedeniyle İsviçre'ye gitti. 

Anelka vaazı 

YENİ Levent Camii imamı dün kılınan Bayram Namazı öncesi Fenerbahçe'nin transfer etmek istediği müslüman futbolcu Anelka hakkında ilginç yorumlar yaptı. Caminin hocası, "Fransız golcü müslüman olduktan sonra başta Fransızlar olmak üzere diğer ülkeler sahip çıkmadı. Anelka gelirse kendisine sahip çıkmalıyız" dedi. 

</TEXT>
</DOC>
