<DOC>
<DOCNO> 311667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/soneko25.html </URL>
<DATE> 2005/02/02/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Salatalık, Ocak ayı zam şampiyonu... 
</HEADLINE>
<TEXT>

     İstanbul'da geçen ayın zam şampiyonu, fiyatı yüzde 46.6 artan salatalık oldu. 
     İstanbul Ticaret Odası İTO , Ocak ayı ve yıllık bazda fiyatları en fazla artan madde ve hizmetleri açıkladı. 
     Ocak ayında en fazla artış yüzde 46.6 ile salatalıkta olurken, kibrit yüzde 34.4 artış ile ikinci, biber yüzde 25.9 artış ile üçüncü olarak belirlendi. 
     Yıllık bazda ise sağlık ve kişisel bakım harcamaları arasında yer alan devlet hastanesi enjeksiyon ücreti yüzde 110 artış ile birinci oldu. İkinci sırada yüzde 80.1 artışla fındık, üçüncü sırada yüzde 62.9 artışla mahkeme ve avukatlık hizmeti yer aldı. 
     İTO açıklamasında, geçmiş aylardaki artışlar nedeniyle Ocak ayında da yıllık bazda artışları enflasyon hedefinin çok üzerinde gerçekleşen maddelerde yine kamu hizmetlerinin ön planda olduğu kaydedildi. 
     Açıklamada, mevsimsel özellik ve piyasadaki ekonomik koşullar nedeniyle Ocak ayında giyim sektöründe yüzde 10-28 oranlarında indirimli satışların ön planda olduğu, kadın ve çocuk giyiminde yer alan maddelerin fiyatlarındaki azalışların ilk sıraları teşkil ettiği belirtildi. 
     
</TEXT>
</DOC>
