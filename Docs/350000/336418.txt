<DOC>
<DOCNO> 336418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/soneko05.html </URL>
<DATE> 2005/04/24/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Piyasaların reel faiz beklentisi yüzde 8.1'e indi... 
</HEADLINE>
<TEXT>

     Temmuz 2004'ten bu yana gerileyen piyasaların reel faiz beklentisi, nisan ayında yüzde 8.1'e kadar indi. 
     Reel faiz beklentisinde son dokuz aydaki toplam düşüş 5 puanı buldu. 
     Merkez Bankası'nın beklenti anketinden yapılan hesaplamaya göre, reel faiz beklentisindeki düşüş eğilimi, faiz oranlarındaki düşüş beklentisinin enflasyon beklentisinden daha yüksek olması nedeniyle devam ediyor. 
     Mart ayının ikinci anketinde yüzde 16.3 olan Hazine'nin üç ay vadeli bono ihalelerine yönelik yıllık bileşik faiz beklentisi, nisan ayının son anketinde yüzde 15.8'e geriledi. 
     Mart ayında yüzde 7.2 olan gelecek 12 aylık dönem için tüketici fiyatları endeksindeki TÜFE artış beklentisi ise yüzde 7.1 olarak gerçekleşti. 
     Son bir yılda piyasaların yıllık TÜFE beklentisi 3.4 puan azalırken, yıllık bileşik faiz beklentisindeki düşüş 6.8 puanı buldu. 
     Piyasaların yıllık bileşik faiz beklentisinin, aynı dönem için öngörülen TÜFE artışından arındırılmasıyla hesaplanan yıllık reel faiz beklentisi, mart ayındaki yüzde 8.5'lik düzeyinden nisanda yüzde 8.1'e indi. 
     
     TEMMUZ 2004'TEN BU YANA GERİLİYOR 
     Reel faiz beklentisi, geçen yılın temmuz ayından bu yana düşüş eğiliminde bulunuyor. Temmuz 2004'te yüzde 13.2'ye kadar yükselen yıllık reel faiz beklentisi, 
     ağustosta yüzde 12.7'ye, eylülde yüzde 11.7'ye, ekimde yüzde 11.1'e, kasımda yüzde 10.6'ya inmişti. Aralık ayında yüzde 9.8 olan reel faiz beklentisi, bu yıl da gerilemeye devam ederek ocakta yüzde 9.6, şubatta yüzde 8.6, martta yüzde 8.5 düzeyinde oluşmuştu. Piyasaların reel faiz beklentisinde Temmuz 2004'ten bu yanaki son dokuz aylık dönemde gözlenen toplam düşüş 5.1 puanı buldu. 

ANKA 
     
</TEXT>
</DOC>
