<DOC>
<DOCNO> 312986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/dunya/adun.html </URL>
<DATE> 2005/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeriat istiyorlar 
</HEADLINE>
<TEXT>


Irak'ta en büyük güç haline gelen Şii din adamları yeni anayasanın şeriat temeline dayandırılmasını istedi ve aksi halde ülkedeki istikrarın bozulacağı tehdidinde bulundu 

DIŞ HABERLER SERVİSİ 


Irak'ta 30 Ocak'ta yapılan seçimlerin ardından ulusal mecliste mutlak çoğunluğu elde etmelerine kesin gözüyle bakılan Şii partileri üzerinde büyük etkisi olan Şii din önderleri, seçimlerin üzerinden bir hafta geçtikten sonra dün yaptıkları açıklamalarda, ülkenin yeni anayasasının şeriat temelinde hazırlanmasını istediklerini ilan ettiler. 
Ülkede nüfusun yüzde 60'ını oluşturan Şiilerin ruhani lideri, Büyük Ayetullah Ali el Sistani'nin başkanlığını yaptığı, 5 ayetullahtan oluşan merci - i taklid üyesi, Büyük Ayetullah Muhammed İshak el Fayed adına, Şeyh İbrahim İbrahimi tarafından yayımlanan açıklamada özetle şu ifadelere yer verildi 
"Bütün ulema ve merci, ve Irak halkının çoğunluğu, ulusal meclisten, İslamı yasamanın kaynağı yapmalarını ve İslama ters düşen tüm yasaları reddetmelerini istemektedir. Yetkilileri din ve devlet işlerinin ayrılmasına karşı uyarıyoruz çünkü bu ulema ve merci tarafından reddedilmektedir ve bu konuda hiçbir uzlaşmayı kabul etmeyeceğiz." 
AFP'ye konuşan El Sistani'ye yakın bir kaynak, Büyük Ayetullah'ın bu açıklamayı desteklediğini belirtti. 

Dokunmayın, yoksa... 
Şeyh İbrahimi açıklamasında, ülkeyi yönetecek yeni hükümeti de açık bir dille şöyle uyardı "Eğer hükümet ülkede istikrar ve güvenlik istiyorsa, ülkenin İslami değer ve geleneklerine el uzatmamalıdır". 
Radikal Şii lider Mukteda el Sadr ve yandaşları da, İslamın resmi din, şeriatın da devlet hukuku olarak kabul edilmesini istiyor. Sadr yandaşlarının dağıttıkları broşürlerde, Irak ordusuna yalnızca Müslümanların kabul edilmesi, İran'daki Devrim Muhafızları Konseyi gibi bir kurulun tüm yasaları gözden geçirmesi gerektiği savunuluyor. 
Şii din önderlerinin bu açıklamaları, seçimlerden önce takındıkları nispeten ılımlı tutumdan net bir sapma içeriyor. 
Anayasanın şeriat hükümleri ışığında yazılması girişiminin, özelllikle, anayasa üzerinde veto hakkına sahip olacak Kürtlerin tepkisini doğurması bekleniyor. 

Ayetullah El Sistani 
Irak'ın en güçlü adamı 

Şiilerin ruhani lideri Ayetullah Ali el Sistani, Irak'ın yeni anayasası ve geleceğinde söz sahibi olacak. 74 yaşındaki İran doğumlu Sistani'nin, Şiilerin kutsal kenti Necef'te sürrdürdüğü mütevazı yaşam, kitleler üzerindeki etkisini daha da artırıyor. Sistani, Pakistan'dan İngiltere'ye kadar uzanan, milyonlarca dolarlık varlığı olan çok sayıda dini vakfı yönetse de, hastalandığında kendisine ikram edilen meyve suyunu, "Halk içme suyu bile bulamıyor" diyerek reddediyor, kliması bozulduğunda yardımcılarının satın aldığı yeni klimayı yoksul bir aileye vererek kendi klimasını tamir ettirip kullanıyor. Necef'teki evinden neredeyse hiç ayrılmayan Sistani, Irak'ın tüm Şii bölgelerinde yardımcıları tarafından temsil ediliyor. Sistani, halen İran vatandaşı olduğu için 30 Ocak'taki seçimlerde oy kullanamadı. 


</TEXT>
</DOC>
