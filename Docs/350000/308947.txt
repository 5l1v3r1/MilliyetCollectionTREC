<DOC>
<DOCNO> 308947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur14.html </URL>
<DATE> 2005/01/24/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Hayal Kahvesi'ni kurşunladılar 
</HEADLINE>
<TEXT>

     
     ESKİŞEHİR, DHA 
     

ESKİŞEHİR'de Hayal Kahvesi adlı bara, taksiden bir kişi 4 el ateş edip kaçtı. Olayda ölen yada yaralanan olmadı. Polis, saldırıyı gerçekleştirdiği sanılan sabıkalı Mesut Kemal A.'yı arıyor. 
     Hoşnudiye Mahallesi İsmet İnönü Caddesi'nde önceki gece saat 00.30 sıralarında meydana gelen olayda Süleyman Kaya yönetimindeki 26 T 0231 plakalı taksiye müşteri olarak binen bir kişi, önünden geçtiği Hayal Kahvesi'ne tabancayla 4 el ateş etti. Kurşunlar, barın kapısına ve duvarlarına isabet etti. Polis olaydan kısa süre sonra taksi şoförü Süleyman Kaya'yı yakaladı. 
     Taksici Süleyman Kaya, silahla ateş eden kişinin aracına müşteri gibi binen saldırganı tanımadığını, olaydan sonra araçtan inip kaçtığını söyledi. Kaya, emniyette kendisine gösterilen fotoğraflardan, saldırıyı gerçekleştiren zanlının 25 yaşındaki Mesut Kemal A. olabileceğini söyledi. Polis, adam yaralamak suçundan sabıkalı Mesut Kemal A.'yı arıyor. 
     
</TEXT>
</DOC>
