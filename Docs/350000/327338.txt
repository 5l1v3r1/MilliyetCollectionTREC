<DOC>
<DOCNO> 327338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonsiy04.html </URL>
<DATE> 2005/03/26/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Afganları inciten su borcu temizlendi 
</HEADLINE>
<TEXT>

     Ankara Minibüsçüler Odası, borçlarının bir başkası tarafından ödenmesini istemediklerini açıklayan Afganistan Büyükelçiliği'nin ASKİ'ye olan 7 bin YTL'lik borcunu, Büyükelçinin karşı çıkmasına rağmen ödedi. 
     Büyükşehir Belediye Meclisi Afganistan Büyükelçiliği'nin ASKİ'ye 7 bin YTL'lik borcunu affetmek istemiş ama örnek teşkil edeceği gerekçesiyle bundan vazgeçmişti. Daha sonra borcun aynı zamanda Belediye Meclisi'ne üye veren Ankara Minisbüsçüler Odası'nın ödemesine karar verilmişti. 
     
     AFGANLARIN ALINGANLIĞI 
     Afganistan Büyükelçiliği yetkilileri de bir basın açıklaması yaparak, kimsenin parasına ihtiyaç duymadıklarını, olayın basına bu şekilde yansıtılmasının kendilerini "rencide" ettiğini belirtmiş, 7 bin YTL'yi de en kısa zamanda ödeyeceklerini söylemişti. 
     Öte yandan, üç hafta önce borcu ödemek için ASKİ'ye başvuran Ankara Minisbüsçüler Odası, 20 günlük bir uğraştan sonra borcu ödedi. 
     Minibüsçüler Odası Danışmanı Zeki Murat ANKA'ya, borcu ödemek için çok uğraştıklarını belirterek, "Biz Allah rızası için yaptık. Afganlar alınganlık gösterdiler. 20 gün borcu ödemek için bürokratik işlemlerle uğraştım. Ben bizzat ilgilendim borçla. En sonunda işlemler bitti ve parayı vezneye bizzat ben verdim. 7 bin YTL'den de fazla tuttu. 
     Afganların sözlerine anlam veremedim. Ortada gurur yapacak bir durum yok" diye konuştu. 
     Borçlarının bir başkası tarafından ödenmesi ve affedilmesini istemeyen Afganistan'ın bu istem dışı ödenmenin ardından yeni bir kriz yaşatıp yaşatmayacağı bilinmiyor. 
     
</TEXT>
</DOC>
