<DOC>
<DOCNO> 301181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/yasam/axyas02.html </URL>
<DATE> 2004/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"İÜ'de, köklü değişim şart" 
</HEADLINE>
<TEXT>


İstanbul Üniversitesi rektör adaylarından Prof. Kurtuluş, gelişim için 'peformansa' dayalı bir sistem vaat ediyor 

Burcum Devrez 

Prof. Dr. Kemal Alemdaroğlu'nun görevden alınmasının ardından gözler İstanbul Üniversitesi'nde İÜ yakında yapılacak rektörlük seçimlerine çevrildi. 
Rektör adaylarından İşletme Fakültesi öğretim üyesi Prof. Dr. Kemal Kurtuluş, üniversitede güven ve performansa dayalı bir sistem kurmayı hedeflediğini söyledi. İstanbul Üniversitesi'ne 38 yıl hizmet veren Kurtuluş, "Seçimlerde şanslı olacağıma inanıyorum. Bu üniversitenin köklü bir değişikliğe ihtiyacı var. Artık insanların da buna göre davranacaklarına inanıyorum" dedi. 
Kurtuluş, ilk hedefinin rektörlük yönetimini A'dan Z'ye bir sisteme oturtmak olduğunu belirterek, herkesi eşit ölçüde görevli olduğu alanda sorumlu tutacağını ifade etti. Kurtuluş, "Performans değerlendirmesi, bir üniversite için çok önemli. İnsanlar işlerini yaptığı sürece kalacak. Yönetimi ancak bu şekilde kaliteli tutabiliriz" diye konuştu. 

'Önce öğrenci gelir' 
Bir üniversitenin öğrencilerle var olduğunu anlatan Kurtuluş, sözlerine şöyle devam etti 
"Öğrenciler olmazsa bu iş olmaz. Öğrenciye, üniversite içinde var olduğunu hissettirmek zorundayız. Öğrencilere kapım açık. Yoksa hiçbir sorunu çözemeyiz. Bu, dekanlık dönemimde de böyle oldu. Üniversitede bir sorun olduğu zaman öğrencinin de bir fikri varsa, bunu onlarla çözmek isterim." 
İÜ'de öğrencinin sosyal yaşamı olmadığını söyleyen Kurtuluş, "Öğrenci kampuse geliyor. Dersi bittikten sonra gidiyor. Kampus içinde bir sosyal yaşam sunmamız gerekiyor. O zaman öğrenci kendini üniversitenin bir parçası olarak görecektir. Öğrenci olaylarını, öğrenciye kapılarımı açarak, onları dinleyerek ve kampus içinde onlara bir yaşam hazırlayarak çözeceğime inanıyorum" şeklinde konuştu. 


</TEXT>
</DOC>
