<DOC>
<DOCNO> 302513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/spor/aspo.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Organize işler 
</HEADLINE>
<TEXT>


Semih, Denizli önünde gol sağanağını başlattı ve geceyi dört kez ağları havalandırarak noktaladı. Aurelio ile Appiah skoru tamamladı. Sarı-lacivertli takım, 2005'i dört puan farkla zirvede tamamladı 

Mehmet Demirkol 


İlk yarının normal süresinin bitmesine 20 saniye bile yoktu belki. Fenerbahçe yarı sahaya yakın bir yerden faul kazandı. Son düdüğün çalmasını bekliyordu herkes. Luciano ve Önder gitmiyorlardı kale önüne. Kaptan Ümit, onları uyardı ve yolladı. Serkan'ı yanına çağırdı, Ömer Rıza'yı kontrol etmek üzere. Tuncay'a "git" dedi. Alex topun başına geçti. Ön direğe doğru kesti. Ve yoklukta 11'e giren Semih, 2. golünü atıp rüştünü ispat etti. Oyunda dengeyi kurup gole gitmek üzere yüreklenen, hiç de kötü bir plan uygulamayan Denizli'nin umutları böylece kül oldu. Ümit de neden kaptan olduğunu, bu takımda oynayabildiğini ispat etti. Soldan sağ driplingle koşarken sağ dışla orta yapabilmeyi başarmıştı daha önce. İsteyince olduğunu anlatmıştı bize. Fuıtbolu düşündüğünü konsantrasyonla her şeyin yapılabileceğini de gösterdi böylece. O gol Ümit'indi Semih'in olduğu kadar. 
Baskılı başladı Fenerbahçe. Tuncay'ın ekstra istekli oyunu Bülent'in karşısında etkili oluyor Fenerbahçe buradan yürüyordu daha çok. 5'te kornerde Luciano'nun indirdiğine Semih vurdu kafayı. Hemen öne geçtiler. Denizli kalabalık savunmasından top çıkarmakta zorlandı önce. Sonra Yusuf'un devreye girmesiyle, Fenerbahçe orta sahası çok ileri çıktığında savunması onlardan kopunca aradaki açık alanı kullanıp baskın yapmaya başladılar. Ömer Rıza'nın ofsayta takılmadığı ya da Baki Tuncay Akkın'ın yanlış bayraklarla akınları kesmediği zamanlarda başarılı da oldular. 13'de Önder'in kaptırdığı toptan 2 şut çıkardılar. 33'de Mikka, 45'de İbrahim'in şutlarıyla da gole yaklaştılar. İlki az farkla auta gitti, ikincisi Volkan'da kaldı. Ama en net şansı 8'de Volkan'ın çıkmakta tereddüt ettiği pozisyonda İbrahim'in üstten auta giden şutuyla yakaladılar. Fenerbahçe yönünde ise detaya girmeye gerek yok. Semih gösterisine bakmak yeterli. 25'de markaj altında alıp indirdip vurduğu top Süleymanou'da kaldı. 50'deki şutu da benzerdi, bu kez Kamerunlu içeri aldı. 54'de amansız vurduğu ve direği sıyıran şutu ise nereden baksanız şahaneydi.Abartma değil Raulvari. Bu yeteneğin Raul'un başladığından 7 yıl sonra - o da zorunluluktan - A takıma girebilmesi nereden baksanız garip. 1 dakika sonra İbrahim'in zorlayıp Serhat'ın attığı gol, Denizli'nin bu en iyi 2 oyuncusunun ödülüydü sadece. 55'de "buldog" Appiah'ın gümbür gümbür golü ise maçı maç olmaktan çıkarıp şova dönüştürdü. Alex sahneye çıktı. 70'de Aurelio'ya attırdığı gol için söylenecek az şey var. Ya da çok. 
Tuncay'ın harika dripling ve ortasına Semih 76'da tek başına ön direk, arka direk yaptı hilafsız Raul'un kulakları çınlasın . Onun 4'üncü, takımının 6'ıncı golü. Golle de Olcan girdi oyuna. Ardından da Zafer Biryol. Taraftar hepsini alkışladı. Ama aslında alkış alması gereken Denizli'yi darmadağın olmaları gereken zamanda ayaktaydılar. Net pozisyonlarla. 88'de buldukları ve Kratochvil'le golledikleri penaltıyla Fenerbahçe'ye Saracoğlu'nda 2 gol attılar. 

İlginç pankartlar 

Fenerbahçeli taraftarlar açtıkları ilginç pankartlarla dikkat çektiler. Bunlardan birisi Başkan Aziz Yıldırım'a yönelikti. Migros tribününde "Susmak çok şey anlatmaktır" yazılı pankartı gören Yıldırım'ın uzun süre gülümsemesi gözlerden kaçmadı. Sarı - lacivertliler Galatasaray'a bir gönderme de, "Florya'yı satıyormuşsunuz, talibiz. Riva'yı satıyormuşsunuz, talibiz" pankartıyla yaptılar. Bu arada Denizlispor da, "Doğan Seyfi kalbimizdesin" yazılı bir pankartla sahaya çıkarken eski futbolcularını ölüm yıldönümü nedeniyle andılar. 

YILDIZ TABLOSU 

YUSUF KOBAL 

FENERBAHÇE 1 Volkan 6 30 Serkan 5 17 Can Dk.72 6 19 Önder 5 2 Luciano 5 5 Ümit 7 7 Mehmet 5 15 Aurelio 7 20 Alex 7 4 Appiah 7 10 Tuncay 7 29 Olcan Dk.80 23 Semih 8 8 Zafer Dk.82 

YEDEKLER 
34 Rüştü, 3 Servet, 24 Deniz, 27 Kemal 

DENİZLİSPOR 16 Hamidou 3 25 Bülent 3 3 Burak 3 7 Kratochvil 4 21 İbrahim 4 5 Yusuf 4 22 Mikka 5 30 Eyüp Dk.79 4 6 Serhat 5 4 Tomas 5 15 Taylan 4 8 Fatih Dk.58 4 10 Ömer Rıza 3 23 Ender Dk.58 5 

YEDEKLER 
1 Süleyman, 2 Volkan, 14 Ufuk, 20 Serdal 

HAKEMLER 
Oktay Demiray, Baki Tuncay Akkın, Mustafa Emre Eyisoy 

GOLLER 
Semih Dk.5, 45, 50 ve 76 , Serhat Dk. 51 , Appiah Dk. 55 , Aurelio Dk.71 , Kratochvil Dk. 88 pen. 

SARI KARTLAR 
Alex, Aurelio Fenerbahçe , İbrahim Denizli 

Eşine armağan 

Denizlispor karşısında attığı dört golle maça damgasını vuran Semih Şentürk, "Bana şans tanıyan hocamın da yüzünü kara çıkarmadım" dedi. Genç futbolcu attığı golleri ve formasını ilk kez kendisini izlemeye gelen eşi Pınar'a armağan ettiğini belirtti. 

NOTLAR 

Aurelio cezalı 
Denizlispor karşısında dördüncü sarı kartını gören Aurelio cezalı duruma düştü. Brezilyalı oyuncu, ikinci yarının ilk haftasında oynayacakları Gençlerbirliği maçında forma giyemeyecek. 

Anelka gidiyor 
Fransız yıldız sakatlığının tam olarak geçmemesi üzerine pazartesi günü ülkesine gitme kararı aldı. Anelka yoğun tedavi programına rağmen oynayabilecek duruma gelmediği için Gaziantepspor ile yapılacak kupa maçında da da forma giyemeyecek. 

UEFA affetmedi 
UEFA, Fenerbahçe Kulübü'ne 8 bin İsviçre Frangı para cezası verdi. Milan ile İstanbul'da oynanan maçta tribünlerde rakip takım aleyhine açılan pankartlar ve karşılaşmanın son dakikalarında sahaya atılan pet şişeler nedeniyle cezanın geldiği açıklandı. 

Fener'de vefa günü 
Fenerbahçe Kulübü'nde, üyelikte 40 ve 50 yılını dolduranlar ile 50 yıl üzeri üyelere plaket ve altın rozet verildi. En kıdemli üyelerden 74 yıllık üye Bülent Büyükyüksel ve 73 yıllık üye Zekai Tüker'e başkan Aziz Yıldırım hediyelerini verdi. 


</TEXT>
</DOC>
