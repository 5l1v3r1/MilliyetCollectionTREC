<DOC>
<DOCNO> 300894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sonsiy11.html </URL>
<DATE> 2004/12/25/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Zana ve arkadaşları parti kuruyor... 
</HEADLINE>
<TEXT>

     Kapatılan DEP'in eski milletvekilleri Leyla Zana, Orhan Doğan, Selim Sadak, Hatip Dicle ve Ahmet Türk'ün de aralarında bulunduğu 14 kişiden oluşan grubun oluşturduğu Demokratik Toplum Hareketi DTH ilk toplantısını Diyarbakır'da yaptı. 
     Demirok Tesisleri'nde DTH'nin kurucu üyelerinin katılımıyla gerçekleştirilen toplantıda DTH ile ilgili hazırlanan 12 sayfalık metni Orhan Doğan okudu. 
     Doğan, Türkiye'de, yeni bir siyaset kültürü ve anlayışıyla yola çıkan, en başta da, 'halka dayalı siyaset yapma anlayışının' bir gereği olarak başlatılan DTH'nin, partileşme öncesi sürecini yaşadıklarını söyledi. 
     Türkiye'de bugüne kadar kurulmuş olan partilerden farklı olarak DTH'nin, partileşme sürecini, halkla birlikte tartışarak, görüş ve öneri alarak devam ettirip tamamlamak istediğini anlatan Doğan, ''Kurulacak olan yeni partimizin örgütlenme modeli ve örgütsel işleyişiyle temel hedefleri ve siyasal programı halkın demokratik iradesinin en geniş katılımıyla şekillendirilecektir'' dedi. 
     Doğan, konuşmasını şöyle sürdürdü 
     ''DTH kendisinden önce kurulan ve çoğu kapatılmış bulunan HEP, DEP, ÖZDEP ve HADEP çizgisinin bütün kazanımlarıyla mücadeleci özlerini koruyacak. Ancak, geçmişin tekrarı olmayarak, geçmişten sonuç alıcı dersler çıkararak, demokrasi ve özgürlük mücadelesini başarıya ulaştırmak için gerekli olan kapsamlı bir değişim ve dönüşümü gerçekleştirerek yoluna devam edecektir.'' Doğan, ''Mevcut partilerimizin, sosyolojik kitlesel tabanında bir daralmanın işaretleri her geçen gün artmaktadır. Hemen vurgulanmalıdır ki, DTH mevcut partilerimizin yeniden yapılandırılmasını veya restorasyonunu hedeflemektedir''dedi. 
     Doğan, partileşme süreçlerinin tamamlanmasıyla birlikte, düşünsel ve siyasal gerekçesi ile birlikte program, tüzük ve gerekli diğer belgeleri de tamamlayarak kamuoyuna sunacaklarını bildirdi. 
     
     TÜRKİYE'NİN AB SÜRECİ... 

     Doğan, DTH'nin Türkiye'nin devlet, siyaset ve toplum yapılanmasının köklü bir yenilenmesini, tam katılımcı demokrasi ilkeleri içerisinde, demokratik, eşitlikçi birlik anlayışı çerçevesinde çözümü hedefleyeceğini söyledi. 
     Türkiye'de yaşanan bir çok sorunun esasen bu sorunları çözmesi beklenen siyaset kurumunun kendisinden kaynaklandığını ileri süren Doğan, ''DTH bu aşamada, Türkiye'nin demokratikleşmesi ve bu kapsamda Kürt sorunun demokratik çözümü başta olmak üzere, temel konularda ana ilkelerle genel yaklaşımını belirtmekle yetinecektir'' dedi. 
     Doğan, DTH'nin Türkiye'nin içerisinde bulunduğu AB sürecini kararlılıkla desteklediğini ifade etti. 
     
     ''YÖNETİM KURULUNU HALKIN OYLARIYLA BELİRLEYECEĞİZ'' 

     DTH'nin, 'demokratik ekolojik toplum' yaratmayı amaçladığını ifade eden Doğan, sözlerini şöyle tamamladı 
     ''Bu örgütsel model 19. ve 20. yüzyıla dayanan klasik amaçlı, geleneksel partilerin alternatifi olmak durumundadır. DTH, Türkiye'de ilk kez bir partinin kuruluşunu doğrudan hakla dayalı olarak gerçekleştirmek istemektedir. Bugün tartışmaya açacağımız bu modelde kurulacak partinin kurucular kurulunu seçecek binlerce delegeyi, doğrudan halk belirleyecektir. Daha sonraki dönemde vereceğimiz basın ilanı ile birlikte yapacağımız seçimle kurucular kurulu ve yönetim kurulunu halkın oylarıyla belirleyeceğiz.'' Toplantıya eski DEHAP Genel Başkanı Mehmet Abbasoğlu, eski HADEP Genel Başkanı Murat Bozlak, eski ÖTP Genel Başkanı Ahmet Turan Demir, DEHAP Genel Başkanı Tuncer Bakırhan, kapatılan HEP'in Genel Başkanı Feridun Yazar, kapatılan DEP eski milletvekilleri Leyla Zana, Orhan Doğan, Selim Sadak, Hatip Dicle, Ahmet Türk, avukatlar Aysel Tuğluk ve Doğan Erbaş, Senanik Öner ve Diyarbakır'ın Bağlar Beldesi eski Belediye Başkanı Cebbar Laygara da katıldı. 
     Açıklamanın ardından basına kapalı devam eden toplantının yarın da süreceği bildirildi. 
     
</TEXT>
</DOC>
