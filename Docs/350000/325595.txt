<DOC>
<DOCNO> 325595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonsiy25.html </URL>
<DATE> 2005/03/21/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Kültür ve Turizm Bakanı Koç, Nevruz dolayısıyla resepsiyon verdi 
</HEADLINE>
<TEXT>

     Kültür ve Turizm Bakanı Atilla Koç, Nevruz bayramı dolayısıyla resepsiyon verdi. 
     Devlet Resim ve Heykel Müzesi'ndeki resepsiyona, Bakan Koç'un yanı sıra Milli Savunma Bakanı Vecdi Gönül, Azerbaycan Kültür Bakanı Polat Bülbüloğlu, TRT Genel Müdürü Şenol Demiröz ve Ankara Valisi Kemal Önal ile Almanya, Çin, Mısır, Makedonya'nın Ankara büyükelçileri katıldı. 
     Bakan Koç, resepsiyondan önce yaptığı konuşmada, Türk dünyasının, baharın müjdecisi Nevruz'u kutladığını söyledi. 
     Nevruz'un bir bölgenin ve bir mezhebin değil, bütün Ortadoğu, Türk dünyası ve insanlığın baharı karşılama günü olduğunu belirten Koç, Nevruz bayramının kutlanmasında Türk Cumhuriyetleri'nin ortaya çıkmasının önemli olduğunu kaydetti. Koç, kutlamaların gerçekleşmesinde emeği geçenlere teşekkür etti. 
     Nevruz'un, Allah'ın insanlara verdiği bir ihsan olduğunu ifade eden Koç, ''Gönlüm Nevruz'un her yerde, bir barışa sebep olacak şekilde kutlanmasının heyecanı içindedir'' dedi. 
     
     NEVRUZ'UN RESMİ TATİL İLAN EDİLMESİ 

     Azerbaycan Kültür Bakanı Polat Bülbüloğlu da Türk milletinin Nevruz'u asırlar boyu mukaddes saydıklarını belirtti. 
     ''Bazı insanlar Nevruz'un bizim bayramımız olduğunu anlamak istemiyor'' diyen Bülbüloğlu, eski Türk belgelerinde Nevruz'a ilişkin işaretler bulunduğunu vurguladı. Bülbüloğlu, ''Her şeye rağmen Nevruz Türk milletinin aziz bayramıdır'' dedi. 
     Türk Cumhuriyetleri'nin çoğunun, Nevruz'u resmi tatil ilan ettiklerine dikkat çeken Bülbüloğlu, ''Ben inanıyorum ki büyük Türk devleti de bir gün Nevruz'u resmi tatil ilan edecektir'' diye konuştu. 
     Konuşmaların ardından Türk Dünyası Müzik Topluluğu konser verdi. 
     ''Nevruziye'' adlı karşılama türküsüyle başlayan konser, Kerkük, Azerbaycan, Anadolu, Kazakistan ve Türkmenistan'dan türkülerle sürdü. 
     Türkiye'deki Nevruz kutlamalarına katılmak üzere gelen Nahçıvan Devlet Filarmonisi de bir gösteri sundu. 
     Gösterinin ardından resepsiyona geçildi. 
     
</TEXT>
</DOC>
