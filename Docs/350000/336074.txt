<DOC>
<DOCNO> 336074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/guncel/gun06.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
40 fotoğrafta 20 yılı anlattı 
</HEADLINE>
<TEXT>


Türkiye'de basın fotoğrafçılığının önde gelen isimlerinden Ali Öz, ilk albümünü yayımladı 

ALİN TAŞÇIYAN 

"Hafızası olmayan bir toplumuz. Çabuk unutuyoruz. Güneydoğu olayları, İslamcılar... Sıcak olayları unutmaya başladık" diyor Ali Öz. Nerede bir protesto, direniş, miting, eylem varsa orada görmeye alıştığımız bir basın fotoğrafçısı Ali Öz. Kendi deyişiyle politik-belgesel tarzda bir fotoğrafçı. 20 yıldır fotoğraf çektiği halde ilk kez albüm çıkardı. Kendi adını taşıyan albüm, Antartist Yayınları'nın Türk Fotoğrafçıları Kütüphanesi dizisinin 11. kitabı oldu. 
"Kaçarım böyle işlerden. Yayınevi tekliflerine uzak durdum bunca yıl. Fotoğraf çekmekten bu işleri örgütlemeye zaman ayırmadım. H l nerede sıcak olay varsa onun peşindeyim. Elim kolum, ayağım bağlansa yine haber peşinde koşarım. Albümün kapağındaki fotoğraf, esnaf eylemleri sırasında çekildi. O zamanlar işsizdim, yine de koşup gittim." 

'Bu albüm bir seçme' 
1985 - 2005 yılları arasında Türkiye'nin yanı sıra Arnavutluk, Irak, Nahçıvan ve Hindistan'da yaşanmış acı olayların izdüşümleri yer alıyor, Ali Öz'ün albümünde "40 fotoğrafla 20 yılı toparlamaya, geçmişe tanıklığı kalıcı hale getirmeye çalıştım. Milyon kare fotoğrafın içinden zorla, saçımızı yola yola seçtik bunları. Portfolyo olduğu için beni etkileyen, tarzım olan politik - belgesel fotoğrafı temsil eden kareleri seçtim. 22 yıldır YÖK protestolarını, öğrenci olaylarını üç buçuk yıldır Cumartesi Anneleri'ni, 12 yıldır İslam konusunu, 15 yıldır Güneydoğu meselesini çalışıyorum. 3 yıldır savaş karşıtı eylemleri baştan sona fotoğraflıyorum. Canlı kalkanlarla Bağdat'a gittim. Her biri büyük bir proje. Bu albüm ise bir seçme". 


</TEXT>
</DOC>
