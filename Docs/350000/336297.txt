<DOC>
<DOCNO> 336297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/dunya/axdun01.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Soir Ermeniler Türkiye'de mutlu 
</HEADLINE>
<TEXT>


Belçika gazetesi, Türkiye'deki Ermenilerin, 'Korkunç şeyler yaşanmış ama tartışmalar eski yaraları deşmekten başka bir işe yaramıyor' dediğini yazdı 

DIŞ HABERLER SERVİSİ 


Belçika'nın yüksek tirajlı gazetelerinden "Le Soir", Ermeni soykırımı iddialarına ve Ermeni diasporasının faaliyetlerine değindiği haberinde, Türkiye'de yaşayan Ermenilerin ve özellikle genç neslin soykırım iddialarını savunmadığını ve Türkiye'de mutlu olduklarını yazdı. İstanbul'daki Ermenilerle yaptığı röportajın yanı sıra gazete, Ermeni iddialarına, "Ermenilerin büyük yakarışı" başlığı altında bir sayfa ayırdı. 

Tartışmalar bizi üzüyor 
İstanbul'daki Ermeni asıllı Türklerle yaptığı söyleşilere yer veren gazete, "Nadia" adlı 35 yaşındaki Ermeni asıllı bir öğretmenin, Türkiye Cumhuriyeti'nin Ermeni azınlığa sağladığı haklar çerçevesinde, 4 yaşındaki çocuğunu Ermeni kültürü ve diliyle yetiştirdiğini, Ermeni azınlığın yüzde 90'ının yaşadığı İstanbul'da 18 Ermeni okulu ve 2 Ermeni hastanesi bulunduğunu belirtti. 
Nadia, "Türkiye'de Ermeni olmak benim için hiçbir zaman sorun teşkil etmedi. Eskiden sokakta Ermenice konuşmaya çekiniyordum, son yıllarda bu da bitti. Kendi gazetelerimiz ve dergilerimiz var, yakında radyomuz da olacak. Evet, Türkiye'de yaşamaktan mutluyum" dedi. 
"Türkiye'de, askerlik görevim dahil, hiçbir zaman ayırımcılık yaşamadım" diyen Zakar Aktungur 39 adlı Ermeni asıllı bir kuyumcu da, "Biliyoruz ki, 1915'te korkunç şeyler yaşanmış. Bugünkü tartışmalar eski yaraları deşmekten başka bir işe yaramıyor ve beni üzüyor" diye konuştu. 
Patrikhane'nin Sözcüsü Luiz Bakar, 1915'te çok vahim olaylar yaşandığını, toplu göç edenler ve ölenler olduğunu belirttikten sonra, soykırımdan söz edilip edilemeyeceğini kendisinin de bilmediğini ifade etti. 


</TEXT>
</DOC>
