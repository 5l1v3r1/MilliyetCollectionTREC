<DOC>
<DOCNO> 309721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonyas27.html </URL>
<DATE> 2005/01/26/ </DATE>
<TIME> 21.37 </TIME>
<AUTHOR>  </AUTHOR>
<HEADLINE>
Dünya'da doğurganlık oranı düşüyor... 
</HEADLINE>
<TEXT>

     BM Ekonomik ve Sosyal İşler Departmanı Nüfus Bürosu, dünya nüfusunun doğurganlık oranının düştüğünü ve gelişmekte olan ülkelerde erkek ve kadınların daha geç evlendiklerini ve daha az çocuk sahibi olduklarını bildirdi. 
     BM Nüfus Bürosu tarafından hazırlanan ''Dünya Doğurganlık Raporu 2003'' verilerine göre, bu eğilim nedeniyle doğurganlığın ciddi şekilde düştüğü gelişmekte olan ülkelerde kadın başına düşen çocuk sayısının 3'ün altına indiği ifade edildi. 
     1970'li yıllardan bu yana 192 ülkede evlilik ve korunma yöntemleri de dahil olmak üzere doğurganlık davranışlarındaki değişiklikleri belgeleyen raporda, bu ülkelerin hükümetlerinin doğurganlık konusuna yaklaşımları da irdelendi. 
     Rapordaki bulgulara göre, artık kadın ve erkekler hayatlarının daha uzun bir süresini evlenmeden geçiriyor. 192 ülkede yapılan araştırmalar, 1970'lerde yüzde 15 olan 25-29 yaş arasındaki bekar kadın oranının 1990'larda yüzde 24'e ulaştığını, aynı yaş grubunda yüzde 32 olan bekar erkek oranının ise yüzde 44'ü bulduğunu gösterdi. Gelişmiş ülkelerde ise bu oranın kadınlarda yüzde 15'ten yüzde 38'e, erkeklerde ise yüzde 26'dan yüzde 57'ye yükseldiği belirlendi. 
     1970 ile 1990'lı yıllar arasında aile planlamasında büyük bir artış olduğunun belirtildiği raporda, korunma yöntemlerini kullanan evli ya da beraber yaşayan kadınların oranının yüzde 38'den yüzde 52'ye yükseldiği kaydedildi. Gelişmekte olan ülkelerde ise bu oranın aynı süre zarfında yüzde 27'den yüzde 40'a yükseldiği ifade edildi. 
     Doğurganlık eğilimlerinin değişmesi konusunda hükümet politikalarının son derece etkili olduğunun belirtildiği raporda, 2001 itibariyle dünyadaki bütün hükümetlerin yüzde 92'sinin aile planlaması programlarını desteklediği, bu hükümetlerin ya doğrudan ya da bu konuda faaliyet gösteren sivil toplum örgütlerini desteklemek suretiyle dolaylı olarak hamilelikten korunma araçlarını dağıttığı kaydedildi. 
     Bu destek neticesinde gelişmekte olan ülkelerde doğurganlığın azalması sonucu dünya nüfusunun ortalama doğruganlık seviyesinde ciddi bir düşüş kaydedildiğinin belirtildiği raporda, gelişmekte olan ülkelerde bugün kadın başına 2,9 doğum düştüğü ifade edildi. 
     
</TEXT>
</DOC>
