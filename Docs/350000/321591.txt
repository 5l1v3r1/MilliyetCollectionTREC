<DOC>
<DOCNO> 321591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur15.html </URL>
<DATE> 2005/03/07/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İzmit'te doğalgaz borusunda yangın .. 
</HEADLINE>
<TEXT>

     İzmit'te, toprak kayması sonucu meydana gelen patlama, doğalgaz borusunda yangına yol açtı. 
     Çayırköy'deki bir arazide, toprak kayması nedeniyle, sanayi tesislerine doğalgaz götüren ana arterde meydana gelen patlama sonucu yangın çıktı. 
     Yaklaşık 2 kilometre uzaklıktan görülen yangın, çevrede yaşayan vatandaşlarda panik yarattı. 
     Çayırköy'de yaşayan Nazmi Altuntaş, ''Büyük bir patlamayla uyandım. Deprem oluyor diye aniden dışarı çıktım. Her taraf alev gibiydi. Çok korktuk'' dedi. 
     
     KOCAELİ'YE DOĞALGAZ VERİLEMİYOR 

     Kocaeli'nin Kandıra ilçesi yakınlarından geçen BOTAŞ'ın doğalgaz ana boru hattında meydana gelen patlama nedeniyle sanayi kuruluşları ve evlere doğalgaz verilemiyor. 
     Kocaeli Büyükşehir Belediyesi İtfaiye ekiplerinin, arterin yoldan uzak olması ve çevrenin aşırı ısınması nedeniyle müdahale edemediği yangın, BOTAŞ ekiplerince hatta verilen doğalgazın kesilmesinden yaklaşık 1 saat sonra kendiliğinden söndü. 
     Can kaybı yaşanmayan yangınla ilgili hasar tespit çalışmalarının sürdürüldüğü bildirildi. 
     
</TEXT>
</DOC>
