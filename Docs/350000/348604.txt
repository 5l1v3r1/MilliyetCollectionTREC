<DOC>
<DOCNO> 348604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonsiy13.html </URL>
<DATE> 2005/06/03/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Kabahatler Kanunu çevreyi koruyacak 
</HEADLINE>
<TEXT>

     1 Haziran’dan itibaren yürürlüğe giren 26 Sayılı Kabahatler Kanunu kapsamında başkalarının huzurunu bozan alkollü kişilere, kapalı yerlerde ve toplu taşıma araçlarında sigara içenlere 50 YTL para cezası verilecek. 
     Konya’nın merkez Selçuklu Belediye Başkanı Adem Esen, AA muhabirine yaptığı açıklamada, Kabahatler Kanunu’nun çevrenin korunması açısından büyük önem taşıdığını söyledi. 
     Kanun çerçevesinde evsel atıkları, bunların toplanmasına ve depolanmasına özgü yerler dışına atan ayrıca yeri izmarit gibi çöplerle kirletenlere 20 YTL para cezasının uygulanacağını belirten Esen, bu durumun yemek pişirilen ve servisi yapılan yerlerde gerçekleşmesi halinde ise para cezasının 500 YTL ile 5 bin YTL arasında uygulanabileceğini kaydetti. 
     Kullanılamaz hale gelen ev eşyalarının belirtilen bölgeler dışındaki yerlere atanların da 50 YTL ceza ödeyeceğini ifade eden Esen, şöyle dedi 
     "Hurdaya çıkan araçlarını yol kenarları gibi Belediye’nin belirlediği yerler dışına bırakanlara 250 YTL ceza yazılacak. Başkalarının huzurunu bozacak şekilde gürültüye yol açan sarhoşlar, mal ve hizmet satmak için bağırıp gürültüye neden olanlar 50 YTL para cezası ödeyecek. Başkalarının huzurunun bozulması, bir ticari işletmenin faaliyeti çerçevesinde gerçekleşmesi durumunda gerçek ya da tüzel kişiye verilecek ceza bin ile 5 bin YTL arasında değişecek." 
     
     KAPALI YERDE SİGARA İÇENE 50 YTL 
     Yetkili makamların açık ve yazılı izni olmaksızın, meydan, cadde, sokak ve yayaların geçtiği kaldırımları işgal edenlere kanu kapsamında 50 YTL ceza verileceğini dile getiren Esen, kaldırımlara, cadde ve 
     sokaklara inşaat malzemesi yığan kişilere yönelik ise 100 ile 500 YTL arasında para cezasının uygulanacağını bildirdi. Esen, kapalı alanlarda ve toplu taşıma araçlarında tütün mamülü tüketen kişilere ise 50 YTL para cezasının uygulanacağını söyledi. Bu kanunda belirtilen çevre ile ilgili cezaların önemli kısmının belediyeler tarafından uygulanacağını vurgulayan Esen, "Kanunun takipçisi olacağız. Çevrenin korunması adına Belediye olarak üzerimize düşeni yapacağız. Temizlik için trilyonlarca lira para harcıyoruz. Vatandaşların da bu konuda duyarlı olmasını istiyoruz" dedi. 
     
</TEXT>
</DOC>
