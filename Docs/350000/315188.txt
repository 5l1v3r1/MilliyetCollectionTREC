<DOC>
<DOCNO> 315188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sontur24.html </URL>
<DATE> 2005/02/14/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Yolda bulduğu şekeri yedi ve öldü .. 
</HEADLINE>
<TEXT>

     Muş'ta, 6 yaşındaki Melisa Köroğlu'nun yolda bulduğu şekeri yiyerek öldüğü iddia edildi. 
     AA muhabirinin edindiği bilgiye göre, Muş'un Bulanık İlçesi'ndeki Kültür Mahallesi'ne ikamet eden Şükriye Köroğlu, 6 yaşındaki kızı Melisa Köroğlu'nu mahallelerindeki çeşmeye gönderdi. 
     Daha sonra evine geri dönen Melisa aniden fenalaşınca, ailesi tarafından Bulanık Devlet Hastanesi'ne götürüldü. 
     Ardından Muş Devlet Hastanesi'ne gönderilen Melisa, burada yapılan müdahalenin ardından Diyarbakır'a sevkedilirken yolda öldü. 
     Anne Şükriye Köroğlu, AA muhabirine yaptığı açıklamada, kızının çeşmeden döndükten sonra elinde şekerler olduğunu belirterek, kızının şekerleri yolda bulduğunu ve bir kısmını yediğini iddia etti. 
     Kızının yediği şekerlerden zehirlenerek ölmüş olabileceğini anlatan Köroğlu, diğer çocuğu Vatan'ın da aynı şekerlerden yediğini, ancak Vatan'ın midesinin yıkanmasının ardından sağlığının normal olduğunu kaydetti. 
     Muş Devlet Hastanesi Başhekimi Reşit Sönmez de yaptığı açıklamada, Melisa'nın hastanelerinde yapılan müdahalenin ardından gıda zehirlenmesi teşhisi ile Diyarbakır'a sevkedildiğini belirterek, ''Melisa gıda zehirlenmesi teşhisiyle Diyarbakır'a sevkedilirken yolda öldü. Doktorlarımızın söz konusu hastaya müdahalede bir ihmalleri kesinlikle söz konusu değildir'' diye konuştu. 

     
</TEXT>
</DOC>
