<DOC>
<DOCNO> 339141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sondun02.html </URL>
<DATE> 2005/05/03/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
İtalyan Calipari'nin öldürülmesiyle ilgili rapor açıklandı... 
</HEADLINE>
<TEXT>

     İtalyan gizli servis elemanı Nicola Calipari’nin Irak’ta Amerikan askerlerinin açtığı ateş neticesinde ölümü konusunda oluşturulan soruşturma komisyonunun İtalyan üyeleri tarafından kaleme alınan rapor, bu akşam geç saatlerde açıklandı. 
     67 sayfalık rapor, Calipari’nin 4 Mart 2005’te öldürülmesinin 
     ardından, ABD ve İtalya tarafından oluşturulan ortak soruşturma komisyonunda görev alan Büyükelçi Cesare Ragaglini ve General Pierluigi Campregher tarafından kaleme alındı. Raporun, ABD’nin aynı konuda yayımladığı rapora bazı itirazları içerse de yumuşak bir üslupla kaleme alınmış olması dikkat çekiyor. İtalya’nın raporunda, Irak’taki Amerikan yetkililerinin Calipari ve İtalyan meslektaşının Irak’taki özel misyonundan tümüyle habersiz oldukları iddiası reddedilerek, "ABD emir-komuta zincirinin söz konusu özel misyona dair hiçbir bilgisi olmadığı tam olarak doğru değildir. Calipari’nin gelmekte olduğu tartışmaya mahal bırakmayacak biçimde komuta makamlarının bilgisi dahilindeydi" denilmekte. Irak’taki Amerikan askeri makamlarının, iki İtalyan istihbarat elemanının yasal prosedür dahilinde, Irak’ta özel bir görev için bulunduklarını bildiklerine değinilen raporda, bu kişilerin çalışmaları sırasında ABD askerlerine ait Victory kampında geceledikleri de kaydedildi. Olay günüyle ilgili olarak ise "İtalyan istihbaratının iki elemanı o gün dışarı çıktıklarında Bağdat’ta bir mekana gideceklerini, misyonları biter bitmez, muhtemelen de akşam saatlerinde döneceklerini gizlememişlerdi" denildi. 
     
     KONTROL NOKTASINA DAİR BİR İŞARET YOKTU 

     Raporda, Bağdat Havalimanı’na giden yol üzerinde kontrol noktasının varlığına dair hiçbir işaret bulunmadığı belirtildi. "Sivil trafiğin yanı sıra bizzat askerler için de ihtiyaten alınması gereken en basit bir önlem olmasına karşın, kontrol noktasının varlığına dair en ufak bir işaret bulunmadığı görülmüştür" denilen raporda, "Trajediye taammüden sebebiyet verme ihtimali söz konusu olmasa da askerlerin gerilim ve deneyimsizlik neticesinde ateş ettikleri" görüşüne yer verildi. İtalyanların raporu, kontrol işlemleri konusunda net kurallar bulunmamasının, kişisel sorumlulukları saptamayı da zorlaştırdığını belirtiyor. Raporda, işaretin bulunmaması nedeniyle aracın hızının da büyük bir önem taşımadığı belirtilerek, "Her halükarda aracın olay sırasındaki hızı 40-50 kilometre civarındaydı" denilmekte. Açıklanan raporda, olay sonrasında Amerikan askerlerinin, kontrol noktası diye belirtilen mahaldeki tüm araçların yerlerinin değiştirilmek suretiyle delil olarak değerlendirilebilecek bulguları "gereği biçimde muhafaza altına almadıkları"ndan söz edilerek, olayın ayrıntısıyla inceleme ve hangi noktadan ateş açıldığını saptama imkanının da ortadan kaldırılmış olduğu kaydediliyor. İtalyan yetkililer, basında çıkan bazı haberlerin aksine, olay anını görüntüleyen uydu fotoğraflarının bulunduğu biçimindeki iddialara inanmadıklarını da belirtiyorlar. "İtalyan yetkililer, bazılarının delil ve kanıtları gizlemek istediği iddialarını inandırıcı bulmamaktadırlar" ifadesine yer verilen raporda, ABD makamları nezdinde mevcut tüm delillerin incelenmiş olduğu da vurgulanıyor. 
     
</TEXT>
</DOC>
