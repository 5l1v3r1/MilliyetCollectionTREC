<DOC>
<DOCNO> 325932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy23.html </URL>
<DATE> 2005/03/22/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
DEHAP Türk Bayrağı Kürtler'in de bayrağıdır 
</HEADLINE>
<TEXT>

     DEHAP Genel Başkanı Tuncer Bakırhan, ''Türk Bayrağı Kürtlerin de bayrağıdır. Mersin'deki olay provokasyondur, kınıyoruz'' dedi. 
     Bakırhan, Class Otel'de düzenlediği basın toplantısında, bu ülkenin ortak değerlerine ve sembollerine saygılı olduklarını söyledi. 
     Mersin'deki ''Türk Bayrağı'nı yakma girişimi'' olayının üzerine gidilmesi gerektiğini kaydeden Bakırhan, ''İki çocuğun eline o bayrağın kimler tarafından verildiği, kimlerin neyi tezgahladığını partimiz de öğrenmek istiyor'' dedi. 
     Bakırhan, şöyle dedi 
     ''Mersin'de provokasyonlar hiçbir zaman tutmadı. Birileri tarafından Mersin pilot bir il olarak seçilmiş. Önümüzdeki günlerde hayata geçirilmek istenen bir projenin parçası mıdır diye bizi de kaygılandırıyor. Bu ülkenin ortak değerlerine saygılı olduğumuzu, ülkenin ortak değerleri ve sembollerinin biz Kürtlerin de ortak değer ve sembolleri olduğunu belirtmek istiyorum. Türk Bayrağı Kürtlerin de bayrağıdır. Türk Bayrağı'na Türkiye'de yaşayan herkes kadar saygılıyız. Bu ortak sembolü atalarımız birlikte yarattı. Bu konuda çok hassasız. Mersin'deki olay provokasyondur. Olayı kınıyoruz.'' Bakırhan, Nevruz kutlamalarına yabancı heyetlerin gelerek halay çekmelerinin, türkü söylemelerinin normal olduğunu belirterek, ''Bununla farklı bir düşünceye gidilmemelidir. Kürtlerin, sorunu, yabancı heyetler ve ülkelerle çözme gibi bir düşüncesi yoktur. Sorun Türkiye'nin sorunudur. Türkiye'de çözülecek bir sorun olduğuna inanıyoruz'' dedi. 

     
</TEXT>
</DOC>
