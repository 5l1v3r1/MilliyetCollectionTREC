<DOC>
<DOCNO> 337452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonspo28.html </URL>
<DATE> 2005/04/27/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Ç. Rizesporlu Okan Beşiktaş'a yine gol atmak istiyorum... 
</HEADLINE>
<TEXT>

     Birinci Süper Futbol Ligi'nin ilk yarısında teknik direktör Rıza Çalımbay'ın görevde bulunduğu dönemde, Beşiktaş ile İstanbul'da yapılan ve 2-2 sona eren karşılaşmada Çaykur Rizespor'un gollerini atan Okan Öztürk, siyah-beyazlı takım ile 29 Nisan Cuma günü yapacakları karşılaşmada da gol atmak istediğini söyledi. 
     Bu kez eski teknik direktörü Rıza Çalımbay'ın çalıştırdığı takıma karşı oynayacağını ifade eden Okan Öztürk, ''Bu tip durumlara profesyonel futbol yaşantımda çok rastladım. Bundan etkilenmem. Beşiktaş ile ligin ilk yarısındaki maçta sahadan 2-2 beraberlikle ayrılmıştık. O karşılaşmada 2 gol atmak bana nasip oldu. Cuma akşamı yine Beşiktaş ile önemli bir maça çıkacağız. Bu maçta yine gol atmak istiyorum'' dedi. 
     Önemli olanın yeşil-mavili takımın kazanması olduğunu kaydeden Okan, şöyle konuştu 
     ''Bunun için elimizden gelen herşeyi yapmalıyız. Son haftalarda istediğimiz sonuçları alamıyoruz. Bu karşılaşma bizim yeniden çıkış ve kendimizi gösterme maçımız olacak. Onun için bu maça büyük önem veriyoruz. Çaykur Rizespor, taraftarının bizi bu maçta yalnız bırakmamasını itiyorum. Beşiktaş maçında ben de gol atıp bu maçı kazanırsak daha çok sevinirim.'' Rıza Çalımbay'ın çok başarılı bir teknik adam olduğunu dile getiren Okan, ''Ligin ilk yarısında başarılı olmamız için elinden gelen herşeyi gösterdi. İyi sonuçlar aldık. Şimdi Erdoğan hoca yönetiminde de uyum içinde başarılı bir grafik çiziyoruz. Ligin ilk yarısında Rıza hocanın bizi çalıştırmış olması bizim açımızdan bir dezavantaj olmaz. Türkiye'de herkes bir birini tanıyor. Bu maçta sahaya kapasitesini olumlu şekilde yansıtan taraf kazanacaktır. İnşallah kazanan biz oluruz.'' 
     
</TEXT>
</DOC>
