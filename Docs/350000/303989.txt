<DOC>
<DOCNO> 303989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun45.html </URL>
<DATE> 2005/01/06/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
'Gülerek izlediler' 
</HEADLINE>
<TEXT>

     BBC 

      Amerikalı askerlerin yargılandığı davada ifade veren Iraklı sivil, Fırat Nehri'ne atlamaya zorlandıklarını, 19 yaşındaki kuzeni boğulurken, askerlerin gülerek izlediğini anlattı. 
     3 Ocak 2004'te Irak'ın Samara kentinde gerçekleşen olayla ilgili olarak Teksas'ta devam eden mahkemede 3 Amerikan askeri yargılanıyor. 
     Mahkemede ifade veren Iraklı Marvan Fadıl, olay günü Bağdat'tan şehre tesisat malzemesi getirdiklerini, sokağa çıkma yasağının başlangıcından birkaç dakika önce de kamyonlarının bozulduğunu anlattı. 
     Amerikan askerlerinin bu sırada yanlarına geldiklerini ve arabadan silah zoruyla indirilerek, nehrin kıyısına götürüldüklerini söyleyen Fadıl şöyle devam etti "19 yaşındaki kuzenim ile birlikte, bizi nehre itmemeleri için yalvardık. İngilizce olarak, 'lütfen, lütfen' diye defalarca tekrarladık. Ancak işe yaramadı. Silahlarını bize doğrultmuş gülüyorlardı." 19 yaşındaki Mahmud Hassun'un babası, mahkemeye oğlunun nehirden çıkan cesedinin fotoğrafını gösterdi. 
     Amerikalı askerlerin avukatları ise, iki Iraklının da nehirden sağ çıktığını savunuyor. 
     
</TEXT>
</DOC>
