<DOC>
<DOCNO> 314039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/yazar/zbirand.html </URL>
<DATE> 2005/02/10/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Köktendinciliğin ilacı AB üyeliği 
</HEADLINE>
<TEXT>


Genelkurmay Başkanı Org. Özkök ile , Fransız Meclis Başkanı arasındaki görüşmede köktendinci akımların da gündeme geldiği anlaşılıyor. 
Aynı konuya birkaç defa değinmiştim. 
Dünya'daki son gelişmeler, özellikle 11 Eylül olaylarından sonraki dönemi göz önüne alın. İslamcılığın Uluslararası camiada nasıl tepki gördüğünü hesaba katın ve ardından da Türkiye'deki gelişmelere bakın. İşte böyle bir ortamda, Türkiye Avrupa ile müzakerelere oturuyor. Müzakerelere oturmak demek, üzerimize Tam Üyelik kadar büyük bir yükün veya sorumluluğun alınması demektir. Müzakerelerde, ne gerekçeyle olursa olsun, bir kesinti ile karşılaşılmasının, siyasi ve ekonomik etkileri son derece sert şekilde hissedilecektir. 
Demek istediğim, Türkiye, AB ile müzakere masasına oturduktan sonra, kolay kolay kalkamayacaktır. İşin zor yanı, Avrupada Türkiye müzakerelerini geciktirmek için bahane arayanların çok olmasıdır. Yani Türkiye görüşmeleri kesme, "bırakın giderim haa.." türünden sert çıkışlar yapma lüksüne de sahip değildir. Müzakerelerin kesilmesi, ülkenin ekonomisine büyük zararlar getireceği için, Türkiye bundan böyle, Avrupa ile iyi geçinmek zorundadır. 
Dönüşü olmayan bir yola girilmiştir. 
İşte böyle bir ortamda, köktendinci hareketleri bir yana bırakın, hükümetin türban konusu başta olmak üzere, kuşku yaratacak adımlar atması dahi imkansızdır. Atıldığı anda, tepki öncelikle Brüksel'den gelecektir.Unutmamak gerekir ki, Türkiye özellikle dini hareketler açısından gözetim altındadır. 



İLK DEFA BİR RUM LİDER ANKARA' DA... Kıbrıs Rum Bölgesinin muhalefet lideri Nikos Anastasiadis Türkiye'de bir dizi görüşme yapmak üzere Ankara'ya geldi. 
Şimdiye kadar böyle bir ziyaret olmadı. Türkiye bugüne kadar, hiçbir Rum lideri resmen Ankara'ya davet etmedi. Başbakan düzeyinde, basının önünde görüşme yapmadı. Bu durum, Türkiye'nin yeni bir yaklaşıma girdiğinin en belirgin işaretidir. 
Tahmin edebileceğiniz gibi, Anastasiyadis'in bu ziyareti Rum yönetiminde eleştirilere neden oluyor. Bazı çevreler tarafından ihanete kadar götürülen suçlamalarla karşı karşıya kaldı. 
Eminim hatırlayacaksınız, M.Ali Talat bir dönem, Güney Kıbrıs siyasi liderleriyle temaslar yapmış, hatta hükümet yetkilileriyle görüşmüş ve bizim tarafımızdan "vatan haini" damgası yemişti. Zaman geçtikçe, Talat'ın bu temasları yapmasının çok doğal olduğunu kabul etmiştik. Eminim, Kıbrıs Rumları da ilerde anlayacaklardır. 
Biz bu temasların çok önemli olduğuna inananlardanız. 
Avrupa ile müzakerelere başlayacak olan Türkiye'nin artık tutumunu esnekleştirmesi ve diyalog kurmak isteyenlerle çekinmeden konuşulması, son derece yerindedir. 
Anastasiyadis, diyalog kurulabilecek kişilerin başında gelmektedir. Bir çözüm bulunabilmesi için hangi noktalara dikkat edilmesi gerektiği konusunda Türkiye'ye önemli ipuçları verebilecektir. 
Türkiye artık Kıbrıs konusunda yeni bir tutum saptamalıdır. Referandum öncesinde kalınmaması ve kalıcı bir çözüm için yeni adımlar atılması bu ülkenin çıkarınadır. 
Erdoğan, Kıbrıs konusunda bugüne kadar kimsenin göstermediği cesareti göstermiş bir lider olarak, bundan sonra da gelişmelere farklı bakmalıdır. 
Kıbrıs artık Avrupa ile ilişkilerde engel değildir. Eğer biz hatalı adımlar atarsak yine eskiye dönülür ve yine engel durumuna girer. Ancak Türkiye akılcı adımlar atarsa, Kıbrıs sorun olmaz. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
