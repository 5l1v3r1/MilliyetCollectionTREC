<DOC>
<DOCNO> 348086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/spor/aspo.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahisçi yıldız belli 
</HEADLINE>
<TEXT>


Futbol Federasyonu'nun, Şike Tahkik Kurulu kurmasına neden olan A.Sebat-Kayseri maçıyla ilgili yaptığı araştırmada ortaya çıkan Karadenizli futbolcunun ismini yeni TCK nedeniyle sayfalarımıza yansıtamıyoruz 


Futbol Federasyonu'nun, A.Sebatspor - Kayserispor maçındaki şike ve bahis iddialarıyla ilgili Tahkik Kurulu oluşturması ve suçlanan oyuncular arasında Trabzonsporlu bir futbolcunun olduğunun da ortaya çıkması gündeme bomba gibi düştü. 
Federasyon Başkanvekili Hasan Doğan, dün doğruladığı soruşturmanın sonuna kadar gideceklerini açıkladı. Doğan, Tahkik Kurulu'ndaki resmi müfettişlerin, bilgilerin resmen federasyona aktarılmasında yararı olacaklarını da ekledi, "Bu soruşturmanın milli maçtan sonra gündeme gelmesini isterdik. Çünkü Ay - Yıldızlı ekibin konsantrasyonunun bozulmasını istemiyorduk. Düğmeye basmak için ligin bitmesini bekledik. Akçaabat savcılığının bugüne kadar bize en ufak katkısı olmadı. Elde ettiği bilgileri bizimle paylaşmadı. Şimdi gerekirse Trabzon Cumhuriyet Savcılığı'nın da devreye girmesi için harekete geçeceğiz. Savcılar yardımcı olmazsa, başbakanımıza kadar gideceğim. Futbolcu, kulüp ayrımı yapmadan bu işin arkasındaki mafyayı ortaya çıkaracağız. 1 trilyonluk bahis basit bir olay değil" dedi. 

Genel Kurul'da konuşuldu 
Ankara'da dün yapılan mali Genel Kurul'da, özellikle büyük miktarda bahis oynayan Trabzonsporlu futbolcunun ismi kulislerde kulaktan kulağa dolaştı ve bu yıldızın böyle bir işe karışması büyük şaşkınlık yarattı. 
Ancak soruşturma olayını ortaya çıkaran MİLLİYET olarak biz de, ismini bilmemize rağmen, yeni Ceza Kanunu nedeniyle kimliğini açıklayamadığımız Karadenizli futbolcunun, özellikle bahis olayında başrolü oynadığı dün kulislerde de yer aldı. Trabzonsporlu futbolcunun, 100 bin Euro'larla ifade edilen bahiste parasını A.Sebatspor'un ve kendisinin de forma giydiği Galatasaray - Trabzonspor maçında Galatasaray'ın galibiyetine yatırdığının tespit edildiği Genel Kurul'da konuşuldu. Trabzonlu futbolcunun, Sebat - Kayseri'nin berabere bitmesiyle umudunu ve parasını kaybettiği, bunun üzerine kazandıkları Galatasaray maçına çıktığı da dilden dile dolaştı. 

Gökdeniz'in babası kızdı 

Şefik Karadeniz "Oğlum bahis oynamaz. Ayrıca bir genç bahis oynayamaz mı Birine mi sorması lazım " dedi 

Hakan Değirmenci DHA 

MİLLİYET TAKTİK'TE yer alan "Trabzonsporlu bir milli futbolcu da İDDAA yoluyla, A.Sebat - Kayseri maçıyla ilgili şikeye karıştı" haberleri, Gökdeniz'in ailesini kızdırdı. 
Gökdeniz isminin gündeme getirildiğini belirten baba Şefik Karadeniz, "Oğlum Gökdeniz bahis oynamaz. Gazetelerdeki fotoğraf ona ait değil. Çünkü Gökdeniz'in maçlarda yüzüksüz fotoğrafı yok. Eşiyle konuştum, o da şans oyununa rastlamamış. Böyle bir şey varsa bulup çıkartsınlar. Ama milli maçtan önce çocukların moralini bozmasınlar. Kim şike için kimle konuşmuş, niye söylemiyorlar Ayrıca bir genç bahis oynayamaz mı Birine mi sorması lazım Öküz altında buzağı arıyorlar. Böyle bir maç arefesinde bunlar konuşulur mu '' diye çıkıştı. 

Aktuğ yorumsuz 

Trabzonspor Başkanı Atay Aktuğ, Futbol Federasyonu'nun şike ile ilgili belirlediği oyuncularıyla ilgili yorum yapmaktan kaçındı. Aktuğ, "Bu konuyla ilgili bilgimiz, gazetelerde okuduklarımızla sınırlı. Yazıldığı gibi, bir soruşturmanın sonucu bu ise, bize resmen ulaştığında tavır belirleriz. Şu an için söyleyeceğimiz her söz boşlukta kalır" dedi. 

Ne olmuştu 

Federasyonun, Şike Tahkik Kurulu oluşturmasıyla birlikte yeniden gündeme gelen ve 4 Sebatsporlu, 1 Kayserisporlu ve 1 Trabzonsporlu futbolcunun adının geçtiği bahis skandalı, ligin 27'inci haftasında meydana gelmişti. 
Küme düşme potasındaki Kayserispor'un, ligden düşmesi kesinleşen Sebatspor'la deplasmanda oynayacağı karşılaşmadan önce Sebat'ın, Kayseri'ye maçı vereceği dedikoduları çıkmıştı. Ayrıca İDDAA kuponlarında yoğun şekilde 2 oynanması dikkat çekmişti. 
Bir grubun bu karşılaşma dahil, Schalke - Stuttgart ve Galatasaray - Trabzonspor maçlarıyla yüksek miktarda kupon yapması üzerine İDDAA şirketi Sebat - Kayseri maçını tahtadan çıkartmış, ardından da Sebat kalecisi Hakan, şike teklif edildiğini açıklamıştı. Bu üç maçı bağlayanlar, kuponların büyük bölümünü Trabzon'da oynarken, Kayseri ve Galatasaray'ın galibiyetine, Schalke maçının ise 9 ihtimale oynanması ayrıca dikkat çekmişti. Sebatspor'un o maçta Kayseri ile berabere kalmasının ardından, Trabzonspor da deplasmanda Galatasaray'ı mağlup etmişti. 


</TEXT>
</DOC>
