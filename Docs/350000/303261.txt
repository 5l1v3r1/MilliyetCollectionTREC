<DOC>
<DOCNO> 303261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/yasam/yas01.html </URL>
<DATE> 2005/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Talih kuşu, aynı köye 2 kez uğradı 
</HEADLINE>
<TEXT>


Muğla Yakacık'ta çeyrek bilet alan Büyüksolak 1 milyon 250 bin YTL, Arıkan 750 bin YTL kazandı. Arıkan, ortaya çıkmadı 

MUĞLA, VAN KAHRAMANMARAŞ DHA 

Milli Piyango'nun Yılbaşı özel çekilişinde Muğla'nın Fethiye ilçesi Yakacık köyünde yaşayan Soner Büyüksolak'ın 25 çeyrek biletine 1 milyon 250 bin YTL 1 trilyon 250 milyar lira , yine aynı köyde yaşayan Özcan Arıkan'ın 33 çeyrek biletine de 750 bin YTL 750 milyar lira çıktı. 
Asgari ücretle çalışan temizlik işçisi Büyüksolak, dün ikramiyesini almak üzere Ankara'ya gitti. Anne Ferize Büyüksolak, ikramiyeyi aldıktan sonra ilk iş olarak Soner'i evlendireceğini söyledi. 

'Özcan 5 bilet aldı' 
Fethiye İş Bankası önünde duran seyyar piyango bayii Nilgün ve Nazmi Kocatepe çiftinden çeyrek bilet alan Arıkan ve eşi Ummuhan Arıkan, 750 bin YTL kazandıklarını öğrenince sevince boğuldu. Eşinin cumartesi gününden beri kayıp olduğunu belirten Ummuhan Arıkan, "Özcan, 5 bilet almış. Birine amorti, birine de teselli ikramiyesi isabet etti. İkramiye kazandığımız yayılınca ortadan kayboldu" dedi. Arıkan'ın yoksul olduğunu söyleyen Muhtar Bayram Karataş, "Köye yardım paketleri gelince, önce onlara veriyordum" diye konuştu. 
15 milyon YTL 15 trilyon lira isabet eden 3786127 numaralı biletin Van'da satıldığının açıklanması kentte heyecan yarattı. Bileti satan seyyar bayii İdris Kaval, "Kirada oturuyorum. Talihlinin beni de unutmamasını bekliyorum. Bir miktar parayla beni bu sefaletten kurtarsın" dedi. Büyük ikramiyeyi kazanan diğer çeyrek biletin satıldığı Kahramanmaraş'ın Afşin ilçesinde de talihli henüz ortaya çıkmadı. 




</TEXT>
</DOC>
