<DOC>
<DOCNO> 313304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/ekonomi/eko12.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası'ndan sahte e-posta uyarısı 
</HEADLINE>
<TEXT>



Merkez Bankası, "Merkez Bankası Genel Güncelleme Formu" başlığıyla gönderilen sahte e-posta mesajına karşı vatandaşları yeniden uyardı. Merkez Bankası'ndan yapılan açıklamada, 26 Ocak'ta, Merkez Bankası'nın e-posta yoluyla işlem yaptırmak ya da bilgi toplamak gibi uygulamasının olmadığının açıklandığı hatırlatıldı. 
Bu kez yine Merkez Bankası logosu da kullanılarak, sözde "Merkez Bankası Genel Güncelleme Formu" başlığıyla gönderilen bir sahte e-posta mesajında yer alan bağlantı adresinden giriş yapılmasının istendiği ve Merkez Bankası ile hiçbir ilgisi olmayan bir web adresine yönlendirme yapıldığı vurgulandı. Açıklamada, "E-posta yoluyla web adreslerine yönlendirilen ve kişisel bilgilerin girilmesinin istendiği formların asla doldurulmaması gerektiğini önemle hatırlatırız" denildi. 
Merkez 26 Ocak'taki duyurusunda, kurumun ismi kullanılarak banka müşterilerine YTL işlemlerini otomatik olarak yapmaları için e-posta yoluyla mesajlar gönderildiğini, e - postada verilen linkle kendilerinin bir ilgileri olmadığını belirtmişti. 


</TEXT>
</DOC>
