<DOC>
<DOCNO> 314443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/soneko39.html </URL>
<DATE> 2005/02/11/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Reuters anketine göre AB üyeliği yolu açık... 
</HEADLINE>
<TEXT>

     Reuters ajansının 40 gelişen piyasalar uzmanının katılımıyla gerçekleştirdiği ankette Türkiye'nin Avrupa Birliği AB üyeliği konusunda 2015 tarihi öne çıktı. 
     Ankete katılan bankacılar, yüzde 80 ihtimalle Türkiye'nin, AB ile üyelik müzakerelerine öngörüldüğü üzere 3 Ekim'de başlayacağını düşünüyor. 
     Türkiye'nin üyelik müzakerelerine başlaması konusunda en büyük engel olarak ''Kıbrıs sorunu'' görülen ankette, katılımcıların en kötümseri müzakerelerin 3 Ekim'de başlamasına yüzde 40, en iyimseri ise yüzde 100 şans tanıyor. 
     Ankete göre Türkiye'nin 2015 yılında AB üyesi olması bekleniyor. Türkiye'nin son yıllarda bir çok reform gerçekleştirdiğini düşünen gelişen piyasalar analistleri, AB üyeliği konusunda yapılması gereken hala çok şey bulunduğunu belirtiyor. Ankete katılan 40 bankacıdan 2'si ise Türkiye'nin AB üyesi olmasını beklemiyor. 
     8-11 Şubat arasında gerçekleştirilen anketi yorumlayan merkezi Almanya'da bulunan Oppenheim araştırma kuruluşu analistlerinden Dagmar Alpen, ''AB ve Türkiye'nin ortaya koyduğu bağlayıcı ifadeleri dikkate alırsak, üyelik müzakerelerinin daha önce planlandığı şekilde 3 Ekim'de başlayacağını söyleyebiliriz'' değerlendirmesinde bulundu. 
     Türkiye'nin AB üyeliği konusunda yapması gereken bir çok reform bulunduğunu hatırlatan Alpen, ''Türkiye'nin AB'ye anlamlı bir üye olabilmesi için yapması gerekenleri hesaba kattığımızda, müzakere sürecinin en az 10 yıl alabileceğini bekleyebiliriz'' şeklinde konuştu. 
     
</TEXT>
</DOC>
