<DOC>
<DOCNO> 314077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun38.html </URL>
<DATE> 2005/02/10/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Kuzey Kore nükleer görüşmelerden çekildi 
</HEADLINE>
<TEXT>

     BM Genel Sekreteri Kofi Annan, Kuzey Kore'nin nükleer görüşmelerden çekilme kararının ardından, bu ülkenin görüşmelere geri döneceği umudunda olduğunu söyledi. 
     Annan, Londra'da İngiltere Dışişleri Bakanı Jack Straw ile görüşmesinden sonra yaptığı açıklamada, ''Diğer ülkelerin çabalarıyla Kuzey Kore'nin masaya geri dönebileceğini umut ediyorum'' dedi. Görüşmelere taraf olan diğer 5 ülkeye seslenen Annan, Kuzey Kore'nin mümkün olan en kısa zamanda görüşmelere ve masaya dönmesi için çaba harcamalarını istedi. 
     İngiltere Dışişleri Bakanı Jack Straw da Kuzey Kore'nin bu kararından büyük üzüntü ve endişe duyduğunu, bunun büyük bir hata olduğunu açıkladı. 
     Kuzey Kore, nükleer programıyla ilgili krizin çözümü için Rusya, ABD, Çin, Japonya ve Güney Kore'yle birlikte sürdürdüğü altılı görüşmelerden bugün çekildiğini açıklamıştı. 
     Düşman olarak gördüğü ABD'ye karşı savunmaya ihtiyaç duyduğunu belirten Kuzey Kore'nin resmi açıklamasında, ''nükleer silahların, kendi savunmaları için her koşul altında nükleer caydırıcılığı sürdüreceği'' ifade edilmişti. 
     
</TEXT>
</DOC>
