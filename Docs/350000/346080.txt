<DOC>
<DOCNO> 346080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonspo05.html </URL>
<DATE> 2005/05/26/ </DATE>
<TIME> 04.00 </TIME>
<AUTHOR>  </AUTHOR>
<HEADLINE>
Ancelotti ''6 dakikalık gaflet anımız, maçın kaderini değiştir'' 
</HEADLINE>
<TEXT>

     Şampiyonlar Ligi finalinde İngiltere’nin Liverpool takımına penaltı atışlarıyla mağlup olarak kupayı rakibine kaptıran AC Milan’ın Teknik Direktörü Carlo Ancelotti, rakiplerinden daha iyi oynadıklarını ifade ederek, "Bazen iyi oynayanlar da kazanamaz" dedi. 
     Ancelotti, maçtan sonra düzenlediği basın toplantısında, "AC Milan olarak 6 dakikalık bir gaflet anımız oldu, her şey bu anda değişti. AC Milan iyi bir final oynadı, ancak kaybetti. Aslında kaybetmeyi hak etmiyorduk. Tabi ki mağlubiyeti kabul etmek zorundayız. 
     Penaltıları atamadık. Ekip yaptığı işten gurur duymalıdır. Üzgünüz ama onurlu bir şekilde kaybettik" diye konuştu. 
     Yedikleri 3 golden sonra takım olarak bazı zorluklar yaşadıklarını anlatan Carlo Ancelotti, "Tek kale oynadık ama gol atamadık, bunun açıklaması da zor. Yapabileceğimizin bir sınırı vardı, pek çok fırsat kaçırdık. Orta sahada çok çalıştık ve elimizden geleni ortaya koyduk" dedi. 
     İtalyan teknik adam, penaltıyı en iyi kullanan 3 futbolcusunun penaltıları kaçırdığını dile getirerek, ’Serginho, Pirlo ve Shevchenko en iyi penaltıcılarımızdı kaçırdılar, ne yapabiliriz. Penaltılarda her zaman bir şans faktörü vardır. Mükemmel penaltıcılarımız var ama bu teknikten ziyade psikoloji meselesi. " ifadesini kullandı. 
     AC Milan kulübünün bu sonuçtan memnun kalması gerektiğini de öne süren Ancelotti, ekibinin iyi bir performans gösterdiğini ve bu yıl ki görevlerini yerine getirdiklerini, gelecek sezon da yola devam edeceklerini söyledi. 
     
</TEXT>
</DOC>
