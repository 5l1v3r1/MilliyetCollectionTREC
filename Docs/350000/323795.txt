<DOC>
<DOCNO> 323795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur41.html </URL>
<DATE> 2005/03/14/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Yahya Murat Demirel'e tahliye... 
</HEADLINE>
<TEXT>

     İstanbul 1. Ağır Ceza Mahkemesi, Egebank'ın eski sahibi Yahya Murat Demirel'in, ''Egebank davası kapsamında 2 yılı aşan bir süre tutuklu kaldığı, makul tutukluluk süresinin aşıldığı'' gerekçesiyle tahliye edilmesine karar verdi. 
     Demirel'in avukatlarının, müvekkillerinin tahliye istemini reddeden İstanbul 8. Ağır Ceza Mahkemesi'nin kararına itirazını değerlendiren İstanbul 1. Ağır Ceza Mahkemesi, kararında, ''sanığın sorgusunun yapılmış olduğu, dava konusu olayın Egebank davası ile irtibatlı bulunduğu, ileride davaların birleştirilmesi durumunda, davanın mükerrer açılıp açılmadığı ya da aynı suçun değişik zamanlarda işlenmiş olması dolayısıyla ayrı cezaya hükmetmeyip artırımı öngören TCK'nın 80. maddesi kapsamında bulunup bulunmadığı yönündeki delillerin birlikte değerlendirilmesi gerektiği'' ifade edildi. 
     Demirel'in, ''İstanbul 1. Ağır Ceza Mahkemesi'nde yargılaması süren Egebank davası kapsamında 2 yılı aşan bir süre tutuklu kaldığı, CMUK'un 110. maddesindeki makul tutukluluk süresinin aşıldığı'' belirtilen kararda, bu nedenle itirazın kabulüne, sanığın tahliyesine hükmedildiği bildirildi. 
     Yahya Murat Demirel, kararın Kartal Cezaevi'ne gönderilmesi üzerine cezaevinden tahliye edildi. 
     
     OLAYIN GEÇMİŞİ 

     Bulgaristan'da yakalanmasının ardından Türkiye'ye iade edilen Demirel, Egebank ve Bankkapital davaları kapsamında hakkında çıkarılan 2 ayrı gıyabi tutuklama kararı 10 Ocak 2005 tarihinde vicahiye çevrilerek, Kartal Cezaevi'ne konulmuştu. 
     Daha sonra avukatlarının bu davalar kapsamındaki tutukluluğuna yaptıkları itirazların İstanbul 1. ve 2. Ağır Ceza Mahkemelerince kabul edilmesi üzerine Demirel, 9 Şubat 2005 tarihinde cezaevinden çıkmıştı. 
     Hakkında Egebank'a ait parayı zimmetine geçirdiği iddiasıyla 12 yıla kadar hapis cezası istemiyle açılan dava kapsamında İstanbul 8. Ağır Ceza Mahkemesi tarafından 10 Şubat 2005 tarihte gıyaben tutuklanan Demirel, aynı gün adliyeye gelerek teslim olmuş ve tutukluluğu vicahiye çevrilerek yeniden Kartal Cezaevi'ne gönderilmişti. 
     İstanbul 8. Ağır Ceza Mahkemesi'ndeki davanın 7 Mart 2005 tarihindeki ilk duruşmasında Demirel, tahliye talebinde bulunmuş ancak mahkeme heyeti, sanığın tutukluluk halinin devamı yönünde karar almıştı. 
     Bunun üzerine, Demirel'in avukatları tutukluluğun kaldırılması istemiyle üst mahkemeye itirazda bulunmuştu. 
     
</TEXT>
</DOC>
