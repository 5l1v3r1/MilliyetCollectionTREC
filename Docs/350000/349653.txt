<DOC>
<DOCNO> 349653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun44.html </URL>
<DATE> 2005/06/07/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
" Erdoğan'ın ABD ziyareti ilişkilerinin tamirine odaklanacak" 
</HEADLINE>
<TEXT>

     Los Angeles Times gazetesi, ABD Başkanı George W. Bush ile görüşmek üzere ABD’ye gelen Başbakan Recep Tayyip Erdoğan’ın ziyaretine geniş yer ayırdı. 
     Gazete, Başbakan Erdoğan’ın ABD ziyaretinin Irak savaşı ve bazı diğer konulardaki farklılıklardan dolayı ciddi zarar gören ilişkilerin tamirine odaklanacağını yazdı. 
     Her iki tarafın da son haftalarda yaptıkları jestlerle bir zamanlar iki NATO müttefiği arasında ortaklık olarak nitelenen bir çeşit stratejik işbirliğine tekrar dönmeye duydukları ilgiyi gösterdiğini yazan Los Angeles Times, buna rağmen iki ülke arasında hala önemli bir ayrılığın bulunduğunu ileri sürdü. 
     Haberde, görüşmeler sırasında Bush Yönetimi’nin Türkiye’nin Suriye ve İran ile olan ilişkilerini kesmesi konusunda Başbakan Erdoğan’a baskı uygulamasının ve Avrupa Birliği AB üyeliği için gerekli demokratik reformları sürdürme konusunda ise teşvik etmesinin beklendiği kaydedildi. Gazete, Başbakan Erdoğan’ın ise kuzey Irak’tan Türkiye’ye saldırılar düzenleyen terör örgütü PKK’ya yönelik ABD’nin harekete geçmesini isteyeceğini yazdı. 
     Başbakan Erdoğan’ın, Başkan Bush’la Beyaz Saray’da bir saat görüşeceğini belirten gazete, Türk tarafının talebinin Başkan Bush’la bir öğlen yemeği olduğunu, ancak bunun kabul görmediğini iddia etti. 
     Haberde, buna rağmen, her iki tarafın da görüşmenin sorunlu ilişkilerin yoluna koyulması konusunda önemli bir adım olduğuna vurgu yaptığı belirtildi. 
     Gazete, isminin açıklanmasını istemeyen bir Amerikalı yetkilinin büyük bir iyimserlik ifade ederek, "Türk-Amerikan ilişkilerinin kötü bir dönemden çıkmaya başladığının işaretlerini görüyoruz. Görmek istediğimiz ilk hedef, bu ziyareti yeni bir ivme kazanmak ve ikili ilişkilerimizi sağlam bir zemine yeniden oturtmak için kullanıp kullanamayacağımızdır" dediğini aktardı. 
     PKK’nın saldırılarının artması sonucu Ankara’nın her geçen gün daha kızgın ve sinirli hale geldiğini bildiren gazete, PKK saldırıları sonucu son 12 ayda 107 kişinin öldüğünü, 231 kişinin de yaralandığını öne sürdü. Gazete, bir yıl önce ise PKK saldırıları sonucu ölenlerin sayısının sadece 5 olduğuna dikkat çekti. 
     Türk-Amerikan ilişkilerindeki olumlu tarafın da Afganistan ve Irak’a lojistik destek sağlamak üzere İncirlik Üssü’nün Amerikan kullanımına açılmasını ve Türkiye’nin Afganistan’da görev yapan ISAF’ın komutasını ikinci kez üstlenmesini gösteren gazete, Başbakan Erdoğan’ın Başkan Bush’tan Kıbrıslı Türkler üzerindeki tecride son verme konusunda da destek isteyeceğini kaydetti. 
     
</TEXT>
</DOC>
