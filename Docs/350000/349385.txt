<DOC>
<DOCNO> 349385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonsiy20.html </URL>
<DATE> 2005/06/06/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Fatsa 10 Cumhurbaşkanının seçiminde prosedür neyse, aynısı olacak 
</HEADLINE>
<TEXT>

     AK Parti Grup Başkanvekili Eyüp Fatsa, TCK’da değişiklik öngören ve Cumhurbaşkanı Ahmet Necdet Sezer tarafından TBMM’ye geri gönderilen yasa konusunda tavırlarını henüz belirlemediklerini söyledi. 
     TBMM’de basın toplantısı düzenleyen Fatsa, "Sezer’in iade gerekçeleri dikkate alınarak yasanın değerlendirileceğini", uygulanacak prosedürün belli olduğunu bildirdi. Konunun Bakanlar Kurulu ile AK Parti’nin yetkili organlarında ele alınacağını ifade eden Fatsa, daha önce geri gönderilen yasalarda uygulanan prosedürün işletileceğini kaydetti. 
     Kanuna aykırı eğitim kurumları açan ve işletenlere verilen cezayı düşüren 263. madde konusundaki tavırlarının ne olacağı sorusuna Fatsa, şu karşılığı verdi 
     "Bu madde, yetkili organlarda görüşülecek. Eğer iade gerekçeleri ile bizim ilgili maddeyi çıkarma gerekçemiz örtüşüyorsa gereği yapılır. 263. maddede değişiklik düşüncemiz olmayacaksa, yapılacak şey bellidir. Değişiklik olacaksa o zaman da yapılacak şey bellidir. Daha önce TBMM’ye iade edilenlerde olduğu gibi 2 yöntem söz konusu... Ya aynen kabul edilir veya değişiklik yapılarak gönderilir. Bunu henüz yetkili organlarımızda değerlendirmedik. Bugün veya en geç yarın netleşir." Fatsa, "Aynen geri gönderme daha mı ağır basıyor Geçen hafta İrfan Gündüz ’aynen göndeririz’ demişti" sorusuna, henüz konu üzerinde oluşmuş bir mutabakat olmadığını söyledi. Yasanın bu hafta TBMM gündeminde olmadığını anımsatan Fatsa, ancak düzenlemenin tatile girilmeden görüşüleceğini ifade etti. 
     
     "SAYIN DEMİREL DOĞRU SÖYLÜYOR" 

     9. Cumhurbaşkanı Süleyman Demirel’in "Cumhurbaşkanı’nın eşinin 
     türbanlı olup olmaması" konusundaki sözlerine ilişkin bir soruya, TBMM’nin Cumhuriyet’in kurulduğu günden beri 10 Cumhurbaşkanı seçtiğini anımsatarak, "Bundan sonraki süreçte geçerli kural da geçen 10 Cumhurbaşkanının seçilişindeki prosedür neyse, aynısı olacaktır" görüşünü savundu. Fatsa, Demirel’in doğru söylediğini, yasal mevzuatta kimlerin, hangi şartları taşıyanların nasıl cumhurbaşkanı seçileceğinin açık olduğunu belirtti. 
     
     REFERANDUMA GİDİLMESİ 

     Eyüp Fatsa, Başbakan Recep Tayyip Erdoğan’ın "Gerekirse 2B ve YÖK konusunu referanduma da götürebiliriz" sözlerinin sorulması üzerine, "AK Parti Grup Başkanı Erdoğan’ın söylediği bir şeyi grup başkanvekillerinin kabul etmemesi gibi bir şeyin söz konusu olamayacağını" vurguladı. 
     Fatsa, "Referandum da bir yoldur. Türkiye’de çok fazla başvurulan bir yöntem olmamasına rağmen meselelerin halli, toplumsal mutabakat konusunda önemli bir yöntemdir. Başbakan ifade etti. Böyle bir çalışma olursa, gündeme gelirse Hükümet ve partimiz yetkilileri, bunu değerlendirir ve karar verir. Başbakan’ın bu sözünün yanlış anlaşılacak veya anlaşılamayacak bir durumu yok. Gerekirse, ihtiyaç duyulursa, referandumlar demokrasilerde önemli bir yöntemdir, başvurulabilir" dedi. 
     "Referandum bir olasılık mı yoksa bu yasama döneminde yapılabilir mi " sorusuna karşı Fatsa, "TBMM’nin 1 Temmuz’a kadar gündeminde referandum diye bir şey olmadığını" belirtti. 
     
     "ERKEN SEÇİMİ GEREKTİRECEK DURUM YOK" 

     Fatsa, erken seçimle ilgili bir soruya, Başbakan Erdoğan’ın bu konudaki görüşlerini daha önce kamuoyuyla paylaştığını belirterek, şunları söyledi 
     "Erken seçim Türkiye’nin ve partimizin gündeminde yoktur. 
     Seçimler zamanında yapılacak. ’Bundan önce hiç 5 yıl dolmadı’ deniyor. 
     O günden bugüne Türkiye’de köprünün altından çok sular geçti. Şartlar çok değişti. Türkiye’nin erken seçime gitmesini gerektirecek bir durum söz konusu değil. İstikrar ve demokratikleşme konusunda atılan net adımlar ve kamuoyunun desteği de ortadadır. Seçimi gerektirecek bir şart yoktur. Türkiye’nin gündeminde başka önemli sorunlar varken erken seçimi getirmenin, ülkeye ve bunu getirenlere hiçbir faydası olmayacak." 
     
</TEXT>
</DOC>
