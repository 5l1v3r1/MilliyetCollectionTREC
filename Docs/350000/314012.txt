<DOC>
<DOCNO> 314012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/spor/yguven.html </URL>
<DATE> 2005/02/10/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Çanta esprisi 
</HEADLINE>
<TEXT>


Espriye ve esprili insanlara bayılırım... Üstesinden gelmeye çabaladığımız "yaşam ormanı"nda, yaban arısı kovanından bal tırıklamak kadar heyecanlı ve keyifli bir eylemdir espri... 
Lezzetli olduğu kadar da riskli... Yine de her orman sakini şansını dener. Kimi kovana çomak sokar, kimi ölçülü dozlarla ömür boyu abone olur bala. Ayılar kovanı tarumar eder, yediğinden çok yere döker. Serçeler mikroskobik takılır. Maymunlar kovan sahibinden tırsar. Sürüngenlerin sadece rüyalarına girer. Yaşam ormanındaki "insanlar" ise hem tadar hem tattırır. 
Hele Samsunspor Başkanı Sayın İsmail Uyanık gibi espritüel insanlar futbolun içindeyse, tadına doyum olmaz esprinin. 
Sayın Uyanık, Sayın Aziz Yıldırım ile koyu bir sohbete dalmışken elinde çantası ile yanlarına gelen sayın Nihat Özdemir'i görünce hapşırık gibi gelen espriyi tutamamış besbelli 
"Hayırdır başkan, çantayı burada mı vereceksiniz"... 
Kahkahalar lobiden Samsun sokaklarına taşmış. 
Haklılar... 
Lakin bir de esprilerin "konjonktür belirleyici" işlevleri var. Mesele siz KGB şakaları duyuyor musunuz artık. Veya Jimmy Carter fıkraları, Cevdet Sunay yakıştırmaları. Kimse esprilerinde Boğaz Köprüsü'nü kullanmıyor bugün. Hepsi geride kaldılar. 
Espri, ne kadar güncele yakınsa o kadar kıymetlidir ve İsmail Uyanık'ın yaptığı tam yerli yerindedir maalesef... 
Şu çanta durumları, futbolumuzda eskimedi gitti. 

Sinek ve pire 

"Sinek küçüktür, ama mide bulandırır" diye bir laf var ya geçin onu .. Mide bulantısı ne ki Pire daha küçüktür, lakin onun yüzünden Avrupa nüfusunun dörtte biri öteki dünyaya göçmüştür vakti zamanında... Xenopsylla Cheopis namlı bu tür, veba mikrobunu sırtlayarak ortaçağı zehir etmiştir insanlığa. 
Evet... "sorun"un ebadı milimetrik olabilir, ama vereceği zararları sıkletiyle orantılamak mümkün olmaz çoğu kez. Eldiveni fırlatmak, montu itmek "sinek" gibi mide bulantısı verse de, ölümcül pireleri gözden saklayabilir. 
Fenerbahçe'de "her an her şey olabilir" -sayın Daum'un da katkılarıyla. 
Ne yazık ki, forma, krampon, mont, eldiven bitince yedek kulübesinden atılacaklara "havlu" eklenir genellikle. 

Tribünden belli olmaz 

Futbolun şaibelerini araştıracak Meclis Komisyonu üyeleri, tribün liderlerini gözlemlemek için seyircilerin arasına karışacakmış... İyi niyetli fakat hatalı bir strateji... 
Malum Ankara'dan bir süperlig takımının amigosu ve davulcusu uyuşturucu operasyonunda yakayı ele verdi. Komisyon üyeleri durumu kavramak için farklı "mekan"lar seçmeli. 

Yazık değil mi aslanlara 

Kulüp 5,5 aydır ödeme yapmayınca Galatasaraylı futbolcular, aldıkları ev ve otomobillerin taksitlerini ödeyebilmek için kişisel kredi peşine düşmüşler... 
Yandık, bittik, rezil olduk .. 
Şu koskoca Türkiye'de memurundan işçisine herkes bir eli yağda bir eli balda geçinirken, Hakkari'deki deprem mağdurları yeni villaları yapılırken tatilllerini Rio Karnavalı'nda değerlendirirken, tribünler karnı tok sırtı pek iş güç sahibi insanlarla dolup boşalırken ve tüm spor kulüplerimiz artan paralarını koyacak yer bulamazken Allahtan reva mı bu .. 
Doğrusu ben üzülmedim. Tam tersine "sevindim" bile diyebilirim. Bu koşullar Sarı-Kırmızılı futbolculara negatif mi pozitif mi motivasyon olur, orasını bilemem ama, sevgili "idollerimiz"i sıradan vatandaşla kaynaştıracağı kesin. Bizim onlara kurduğumuz altından fanusta yaşayan futbolcularımızın keşke her biri bu maddi sıkıntıları bir süreliğine yaşasa. O zaman formaların kıymetini de daha iyi bilirler, halkın sevgisinin değerini de... Hatta "eleştirmenleri" bile anlayabilirler belki. 

İki Mardinli 

Minibüse Kızıltepe'deki duraktan sonra bindi. Gazete kağıtlarıyla ambalajlanmış iki koca "çıkını" ile saygılı bir mesafede yanıma yerleşti. Bir ceket, bir yelek... Hava buz gibiydi. Parasını hazırladı. Tam uzatırken iki tane milyonluk banknotu ona doğrulttum ve "Şunu da veriver" dedim. 
Bayramın ilk günüydü. Kızıltepe Belediye Başkanı ve Ömeryan aşiretinin "ileri geleni" Cihan Sincar'la röportajımı tamamlamış, sokaklardaki çocuk kalabalığına karışmıştım az önce. Beni kırmamış, bayramlaşmalar arasında makamına dönmüş ve teybime konuşmuştu Cihan Hanım. Gurbetten mi, onun söylediklerinden mi bilemem ama, bayramın "harçlıksız" çocuklarıyla sokakları paylaşmak gelmişti içimden. Kurusıkı tabanca sesleri, ayaküstü döner ekmek, bir milyona "boş yok niyet" ve kaldırımda aylak aylak yürümek... Çok güzeldi Kızıltepe'de bayram sabahı. 
Tam bir köşebaşından geçerken şöförün "Mardin... Mardin" seslenişine kapılmış, minibüse atlamıştım. Kızıltepe sokaklarına oranla çok sakindi minibüsün içi... Önüme iki delikanlı oturdu ve uzun Amerikan sigarasını yakıverdi bir tanesi. Binerken attığım yarım sigaraya yandım. Arkamdakini göremiyordum, ama sürekli yediği çekirdeklerin çıtlamasını duyabiliyordum. Keyifli bir yolculuk onun da hakkıydı. Şöförün arkasındaki başörtülü kadın yanındaki adamın kulağına bir şeyler fısıldadı. Sanıyorum beni biraz yabancılamıştı. 

Dolmadan kalkan minübüse yeni yol arkadaşım binerken 1,5 milyonluk ücreti denkleştirmeye çalışıyordum. Tam zamanında yetiştim ve "Şunu da veriver" dedim. Biraz sonra ben Mezapotamya topraklarına dalmıştım, ama yol arkadaşım beş yüz bin lira alacağımı unutmamıştı. Üç kere istedi paramın üstünü. Görev edinmişti. O sırada Seren Kışlası'nın önünden geçiyorduk ve nizamiyede bir yazı vardı 
"Vatanı en çok seven, görevini en iyi yapandır". 
Yol arkadaşım vatansever miydi bilemiyorum ama, muhteşem bir misafirperverdi. Bu kez kürtçe seslendi şöföre... Ne dediyse, işe yaradı. Uzandı aldı beş yüz bin liramı. Bana teslim etti. 
"Görevi" bitmemişti. Misafirdim ya Mardin girişinde plakasını asla öğrenemediğim kiralık arabayı arayan bakışlarıma da yardıma koştu. "Nereyi arıyorsun " dedi. Şoföre yine kürtçe talimat verdi ve ben otomobili görene dek yavaş gitmesini sağladı. İnerken çıkınlarını çekti, kapıyı açtı, yolumun açık olmasını için Allah'a dilekte bulundu. 
Anadolu'nun yürekten gelen misafirperverliği buydu... 
Niye yazdım bu taze anıyı... H.T. isimli bir Mardinspor taraftarı Adana Stadı'na bomba koyduğunu söylemişti takımının yenilgisine engel olmak için. Blöftü... Asla yapamazdı bence. Belki de benim yol arkadaşımın akrabasıydı. Ama bu futbol yok mu. En saygılı insanı bile çileden çıkarırdı işte. Öyle ihtiyacı vardı ki, Mardin'in Süperlig'e... 
Çok üzüldüm... Çünkü Mardin'deki dostlarımın bombalı-keleşli imajdan kurtulmak için ne kadar büyük çabalar içinde olduğunu biliyordum. Bomba ihbarcısı Mardinli gündeme gelince, yol arkadaşım Mardinliyi size uzattım 
"Şunu da biliver" gibilerinden. 


</TEXT>
</DOC>
