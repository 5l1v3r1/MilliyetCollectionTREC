<DOC>
<DOCNO> 318607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonspo25.html </URL>
<DATE> 2005/02/25/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
UEFA'dan elenen Valencia'da teknik direktör Ranieri kovuldu 
</HEADLINE>
<TEXT>

     İspanya Birinci Futbol Ligi La Liga takımlarından Valencia'da, teknik direktör Claudio Ranieri'nin görevine son verildi. 
     Valencia Kulübü Başkanı Juan Bautista, yaptığı açıklamada, Claudio Ranieri'nin teknik direktörlük ve sportif faaliyetler direktörlüğü görevine son verildiğini söyledi. 
     Bautista, ''Biz Ranieri'yi, Ranieri de bizi anlıyor. Son haftalarda aldığımız sonuçlar bizi sezon başında koyduğumuz hedeflerden uzaklaştırdı. Biz de böyle bir karar almak zorunda kaldık'' dedi. 
     Geçen yıl UEFA Kupası'nı ve İspanya Kupası'nı müzesine götüren Valencia, dün akşam yaptığı Steaua Bükreş maçını penaltılarla 4-3 yitirmesinin ardından UEFA Kupası'ndan elenmişti. 
     Kulüpte Claudio Ranieri'den boşalan koltuğa, takımda Rafa Benitez döneminde antrenör yardımcılığı yapmış Antonio Lopez'in getirileceği bildirildi. 
     
</TEXT>
</DOC>
