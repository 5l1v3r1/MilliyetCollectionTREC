<DOC>
<DOCNO> 335230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonspo28.html </URL>
<DATE> 2005/04/20/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Türkiye FIFA klasmanında 14. sıraya yükseldi... 
</HEADLINE>
<TEXT>

     Futbolda, FIFA milli takımlar dünya klasmanında nisan ayı sıralaması açıklandı. 
     FIFA'dan yapılan açıklamaya göre Türkiye, 2005 yılı nisan ayında, geçen aya göre 1 basamak yükselerek, 15. sıradan 14. sıraya yükseldi. 
     Geçen ay açıklanan FIFA Milli Takımlar dünya klasmanında 705 puanla 15. sırada bulunan Türkiye, Dünya Kupası elemelerinde üstüste kazandığı 2 maçın ardından 14 puan toplayarak 719 puana çıktı. 
     Dünya Kupası Avrupa elemelerinde Türkiye'nin grubundaki rakiplerinden Yunanistan, klasmanda 2 basamak yükselerek, 12. sıraya çıkarken, Danimarka, 1 basamak gerileyerek 18. sıraya düştü. 
     UEFA klasmanında geçen ay 11. sırada bulunan Türkiye, bu sıralamada da 1 basamak yükselerek ilk 10 arasına girmeyi başardı. UEFA klasmanında ilk sırayı Çek Cumhuriyeti aldı ve uzun zamandır bu klasmanda birinci olan Fransa'yı ikinciliğe itti. 
     FIFA klasmanında ise son Dünya Şampiyonu Brezilya, geçen aya göre 2 puan yitirmesine karşın birinciliği kimseye kaptırmadı. 
     Brezilya, nisan ayında 834 puanla birinci sırada yer alırken, aldığı galibiyetlerle klasmanda üst sıralara tırmanan Çek Cumhuriyeti, geçen aya göre 2 basamak birden yükselerek 783 puanla ikinciliği kaptı. Fransa Milli Takımı'nın 2 sıra birden gerileyerek 4. olduğu klasmanda Arjantin, 780 puanla üçüncülüğünü korumayı bildi. 
     205 ülkenin yer aldığı klasmanda, Amerikan Samoa'sı 18 puanda kalarak listenin son sırasındaki yerini değiştirmeyi başaramadı. 
     Eleme grubunun lideri Ukrayna, klasmandaki hızlı yükselişini bu ay da sürdürdü. Bu ay topladığı 19 puanla sıralamada 4 basamak birden yükselen Ukrayna, 614 puanla 42. oldu. 
     Arnavutluk, 1 sıra gerileyerek 505 puanla 89. sıraya, Gürcistan, 2 basamak düşerek, 470 puanla 102. sıraya yerleşirken, Kazakistan ise 308 puanla 149. sıradaki yerini korudu. 
     FIFA'nın milli takımlar dünya klasmanında mayıs ayı sıralamasının 18 Mayıs Çarşamba günü açıklanacağı bildirildi. 
     
</TEXT>
</DOC>
