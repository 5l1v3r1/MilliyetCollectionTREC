<DOC>
<DOCNO> 301915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonsiy21.html </URL>
<DATE> 2004/12/29/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Siyaset yılbaşında tatil yapmayacak 
</HEADLINE>
<TEXT>

     Yılbaşı için siyasi liderler özel bir tatil programı yapmazken, 2005'i Başbakan Recep Tayyip Erdoğan İstanbul, diğer liderlerin çoğunluğu ise Ankara'da karşılayacak. 
     ANKA'nın edindiği bilgilere göre Cumhurbaşkanı Sezer, yılbaşı gecesini Ankara'da geçirecek. 
     Başbakan Erdoğan'ın son anda bir değişiklik olmaması halinde 31 Aralık'ta İstanbul'da olması ve 2005'i de İstanbul'da karşılaması bekleniyor. Erdoğan'ın yılbaşı gecesi için siyaset dışında tatile yönelik özel bir programı bulunmuyor. 
     CHP Genel Başkanı Deniz Baykal da yılbaşı gecesini Ankara'da ailesiyle birlikte geçirecek. 
     DYP Genel Başkanı Mehmet Ağar, geçtiğimiz yıl olduğu gibi yine 31 Aralık gecesi belli bir saate kadar Ankara'da parti genel merkezinde çalışmalarını sürdürecek. Ağar'ın daha sonra geceyi evinde ailesiyle birlikte geçirecek. 
     MHP Genel Başkanı Devlet Bahçeli de her yıl olduğu gibi yılbaşını Ankara'da geçirme geleneğini sürdürecek. 
     DSP'nin eski Genel Başkanı Bülent Ecevit'le yeni Genel Başkan Zeki Sezer'le Saadet Partisi'nin eski Genel Başkanı Necmettin Erbakan ve Genel Başkanvekili Recai Kutan da yılbaşında özel program yapmayarak Ankara'da kalan siyasetçiler arasında yer alacak. 
     
</TEXT>
</DOC>
