<DOC>
<DOCNO> 349898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/yazar/uras.html </URL>
<DATE> 2005/06/08/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Önce Karamanlis sonra Erdoğan 
</HEADLINE>
<TEXT>


Biz Avrupa Birliği tam üyeliği için Yunanistan'la birlikte başvuruda bulunmamak ile yanlış yaptık. 
Şimdi Yunanistan'ın ardından koşmak zorunda kalıyoruz. Bizi öne geçirmiyorlar. 
İkinci Dünya Savaşı sonrası Bretton Woods Konferansı ile oluşturulan yeni para düzeni, Dünya Bankası ve IMF kuruluş çalışmalarına Türkiye Yunanistan ile birlikte katıldı. 
1945 yılında San Francisco'da Birleşmiş Milletler'in kuruluşu için yapılan toplantılarda Türkiye Yunanistan ile birlikte idi. 
Avrupa'da İkinci Dünya Savaşı sonrası ilk işbirliği girişimi olan Avrupa Ekonomik Topluluğu Örgütü'nün OECD kuruluşunda Türkiye ile Yunanistan yan yana idi. 

Bağ koptu 
Avrupa Konseyi'nin oluşmasında, NATO'nun kurulmasında Yunanistan ve Türkiye birlikteliği devam etti. 
Altı ülke Avrupa Birliği'nin temelini teşkil eden AET'yi kurduktan sonra ilk olarak Türkiye ile Yunanistan'a tam ortaklık statüsü önerdi. 
Biz bu birlikteliğin yarattığı imk nları ve fırsatı, Yunanistan ile birlikte tam üyelik başvurusu yapmamakla ve Yunanistan ile birlikte tam üyelik işlemlerini tamamlamakla kaybettik. 
Başkan Bush bir ay önce Yunanistan Başbakanı Kostas Karamanlis'i "Oval Ofis"te ağırladı. Bir ay sonra Başbakanımız Erdoğan'ı ağırlıyor. 

Önce onlar, sonra biz 
Sayın okuyucularıma 19 Mayıs'ta Başkan Bush ve Başbakan Karamanlis'in Oval Ofis'teki buluşmasının resimlerini ve haberini hatırlatmak istiyorum. Bu resim ve haberi, Başkan Bush ve Başbakan Erdoğan'ın buluşması sonrası yayımlanacak resim ve haberlerle karşılaştırınız. 
19 Mayıs buluşmasının ardından yaptığı açıklamada Bush, "Karamanlis'i yeniden ağırlamanın kendisi için büyük zevk olduğunu ifade ederek, Amerika ve Yunanistan'ın stratejik ortaklığı var. Bu önemli. Halklarımız için önemli. Özgürlük ve barışı yaymak için birlikte çalışmamız önemli. Ülkenize seyahat etmeyi sabırsızlıkla bekliyorum" dedi. Karamanlis ise, "Bir yıl içinde Bush ile ikinci defa görüşmekten memnuniyet duyduğunu belirterek, bu ortaklığı daha da ileri götürmeye kararlı olduklarını" açıkladı. 
Bakalım Bush-Erdoğan buluşmasının ardından nasıl bir resim ve ne tür açıklamalar yayımlanacak 



</TEXT>
</DOC>
