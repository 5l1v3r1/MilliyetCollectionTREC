<DOC>
<DOCNO> 325613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonspo16.html </URL>
<DATE> 2005/03/21/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Eşiyle tartışırken sehpaya tekme atan İbrahim Üzülmez hastanelik oldu 
</HEADLINE>
<TEXT>

     Beşiktaş'lı milli futbolcu İbrahim Üzülmez, evde geçirdiği bir kaza sonucu sol aşil tandonu kesildiği için sezonu kapattı. Kulislerde, İbrahim'in eşiye tartışırken sinirlenip cam sehpaya tekme atınca sol aşil tendonu kesildiği öne sürüldü. İbrahim Üzülmez ise Beşiktaş'ın internet sitesi'nde yaptığı açıklamada eşiyle kavga ettiği iddialarını kesin bir dille yalanladı. 
     İddiaya göre, İbrahim Üzülmez Ataşehir'deki evinde gece eşiyle tartışmaya başladı. Tartışmanın büyümesi üzerine genç futbolcu salondaki cam sehpaya öfke ile tekme attı. Ancak darbe sonucu Üzülmez'in ayağı kesildi ve yakınları tarafından İsviçre Hastanesi'ne kaldırıldı. 
     Kulüp doktoru Ayhan Optur, tecrübeli oyuncumuzun sezonun geride kalan maçlarında forma giyemeyeceğini ve sezonu kapattığını açıkladı. 
     Ancak İbrahim Üzülmez öğleden sonra yaptığı açıklamada, ''Eşiyle tartıştı ve sinirlenerek cam sehpaya tekme attı'' şeklindeki haberlerin, doğru olmadığını belirterek, ''Meydana gelen bir ev kazası sonucu ortaya çıkan bir sağlık sorununu, insan haklarını ve aile mahremiyetini çiğnercesine haber yapmaya çalışmak, medya etiği açısından da tartışmaya açık bir durumdur'' dedi. 
     İbrahim Üzülmez'in açıklaması şöyle 
     ''Bugüne kadar tüm spor yaşamımı profesyonelce sürdürmek için gerekli tüm özveriyi ortaya koyup, Beşiktaş Kulübü'ne layık bir futbolcu olmak için elimden gelen tüm gayreti gösterdim. Haberde yer alan profesyonellik dışı olumsuz davranışı yerine getirmeyecek kadar kendini bilen ve ayaklarıyla ekmeğini kazanan bir insanın bilincine sahip olduğumu, son 4 yıldır ortaya koyduğum performansım ve futbol istatistikleri gözler önüne serecektir." . 

     
</TEXT>
</DOC>
