<DOC>
<DOCNO> 326264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko28.html </URL>
<DATE> 2005/03/23/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Babacan Niyet mektubunda güncellemeler için bir IMF heyeti gelebilir 
</HEADLINE>
<TEXT>

     Devlet Bakanı Ali Babacan, niyet mektubunda güncellemeler için Nisan ayının ilk haftasında bir Uluslararası Para Fonu IMF heyetinin bir haftalığına Türkiye'ye gelebileceğini bildirdi. 
     Devlet Bakanı Babacan, CNN Türk televizyonunda çeşitli konulardaki soruları yanıtladı. En son IMF ile Aralık ayında çalışma yapıldığını hatırlatan Babacan, şunları kaydetti 
     ''Aralık'tan, Nisan'a nereden baksak 4 ay geçmiş oluyor. Niyet mektubunun taslağını hazırladığımızda tarihler Aralık'tı. 4 ay içinde 2004'e ait tüm rakamlar belli olmuş olacak, 4 aylık gelişmeler var bunları projeksiyonlarımıza yansıtmamız gerekecek. Niyet mektubunun içindeki tabloları, hedefleri yeniden gözden geçirmemiz lazım. Bunların telefonla, mail ile yapılabilmesinin biraz zor olacağını düşünüyoruz. Nisan ayının ilk haftasında bir IMF heyetini, bir haftalığına Türkiye'ye davet edebiliriz. 
     En son niyet mektubundaki güncellemeler için Nisan ayının ilk yarısında yasalarla ilgili çalışmalarımız tamamlanırken, bir yandan da bir haftalığına davet edebileceğimiz heyetle niyet mektubundaki güncellemeleri yapıp, 4 aylık gelişmeleri de yansıtıp, IMF yönetimine gitmeden önce son noktayı koyabiliriz diye düşünüyorum. Aralık ayındaki taslak var, bu taslak üzerinde masada oturarak karşılıklı çalışma gereği olabilir.'' IMF ile anlaşmanın ne zaman yapılacağı konusunda kati bir tarih veremeyeceğini ifade eden Babacan, ''Çünkü meclis süreci var. Akla gelmeyecek aksaklıklar olabilir. Mümkün olan en kısa zamanda biz bitirmeyi arzu ediyoruz'' dedi. 
     Nisan ayının ortasında IMF-Dünya Bankası yarıyıl toplantısı olduğunu hatırlatan Babacan, ''ABD'de bir hafta yoğun temaslarımız olacak. Bahar toplantılarından önce biz bunu kendi açımızdan tamamlamış olmayı düşünüyoruz. Ondan sonra IMF yönetiminin kendi takdiridir'' diye konuştu. 
     
     BAŞMÜZAKERECİLİK BAŞBAKAN'IN TAKDİRİ 
     Başmüzakereciliğe ilişkin bir soruya Babacan, ''Bu konu tamamen Başbakanımızın takdiridir. Başbakanımız son kararı verecektir. Bu konuda yorum yapmayı doğru bulmuyorum'' yanıtını verdi. 
     ''Başmüzakereci olabilirim diyebiliyor musunuz '' sorusu üzerine de Babacan, ''Şu anda üzerinde çalıştığımız konular var. Sorumluluk alanım belli'' diye konuştu. 
     Devlet Bakanı Babacan, ''Hem Hazine hem de başmüzakerecilik bir arada gider mi '' sorusuna ise ''Bundan sonraki çalışmamızın niteliği, şekli Başbakan'ın vereceği karardır. Çünkü bu işin bütün sorumluluğu Başbakan'dadır. Türkiye'nin bütün siyasi sorumluluğu Başbakan'dadır. Türkiye'yi her konuda nasıl çok farklı bir konuma getirmek için nasıl bir ekiple çalışacağı kendi takdiridir'' yanıtını verdi. 
     
</TEXT>
</DOC>
