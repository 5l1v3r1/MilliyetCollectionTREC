<DOC>
<DOCNO> 309665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur39.html </URL>
<DATE> 2005/01/26/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Yangın faciasında 2 çocuk babalarının pencereden sarkıtmasıyla kurtuldu 
</HEADLINE>
<TEXT>

     Adana'nın Aladağ İlçesi'nde bir evde meydana gelen ve aynı aileden 6 kişinin öldüğü yangında, iki çocuk, babalarının pencereden dışarı sarkıtması sonucu kurtuldu. Yangına ilk müdahaleyi gerçekleştiren ailenin yakınları ve köylüler, ahşap yapının yıkılmasını dehşet içinde seyrettiler. 
     İtfaiye ekipleri, Aladağ ilçe merkezinden yaklaşık 12 kilometre uzaklıktaki Kızıldam Köyü'nün Kör Mesut Mahallesi'nde, saat 02.30 sıralarında meydana gelen yangına, arazinin olumsuz koşulları nedeniyle su ile müdahalede bulunamadı. Köylüler, itfaiye görevlileri gelinceye kadar yangını söndürebilmek için çaba gösterdi, ancak başarılı olamadılar. 
     Ailenin evli ve en büyük kızı Zeynep Yaldız, sabaha karşı yeğenlerinin çığlığı üzerine alevlerin yükseldiğini görünce koşarak eve geldiğini, babası Durmuş 80 ve annesi Ayşe Çam 70 , kardeşi Mehmet 40 ve gelinleri Arzu 42 ile yeğenleri Emine 15 ve Gülay'ın 18 içeride kaldığını öğrendiğini ve şok geçirdiğini söyledi. 
     Bahçedeki çeşmenin suyuyla yangına müdahale etmeye çalıştığını anlatan Zeynep Yaldız, ''Ailemin alevler içinde yandığını görünce kurtarmak için eve girmek istedim, ama başaramadım. Yeğenim Gülay'ın cesedini evden sürükleyerek çıkarttım. Bu sırada üzerimize sürekli ateş parçaları düşüyordu'' dedi. 
     Babası Durmuş Çam'ın felçli ve zihinsel özürlü olduğunu bildiren Zeynep Yaldız, şunları kaydetti 
     ''Babam çoğu kez ne yaptığını bilmezdi. Hareketlerinde dengesizlik vardı. Yangın da giriş kattaki babamın odasındaki sobanın alev almasıyla çıkmış. Soba da evin giriş kapısının yakınında olduğu için dışarı çıkamadılar. Yeğenlerim Emrah ve Gamze'yi de babaları penceredeki demirleri aralayarak sarkıtıp evden çıkarmış. Tam bu sırada ev dayanamayarak çöktü. Acı içindeyiz.'' Zeynep Yaldız, dün akşam, aynı köyde yaşayan bir ailenin yeğeni Gülay'ı oğullarına istemek için babasının evine gittiğini, ancak yaşı küçük olduğu gerekçesiyle bunu olumlu karşılamadıklarını söyledi. 
     Enkaz altından çıkartılan cesetler, Adana Adli Tıp Kurumu'na götürülmek üzere bezlere sarılarak yakınları tarafından bir kilometre uzaklıktaki köy yoluna kadar taşındı. 
     
     KAYMAKAM OLAY YERİNDE 
     Aladağ Kaymakamı Mehmet Arslan da yangın sonrasında olay yerine gelerek incelemelerde bulundu. 
     Arslan, babalarının kurtardığı çocukların ilçe merkezine getirilerek sağlık ocağında kontrolden geçirildiklerini belirtti. 
     Kaymakam Aslan, ölümlerden haberi olmayan küçük Gamze 7 ile ağabeyi Emrah'ın 12 , ruhsal açıdan desteğe ihtiyacı olabileceği düşünülerek Adana'daki Ruh ve Sinir Hastalıkları Hastanesi'ne gönderildiklerini belirtti. 
     
</TEXT>
</DOC>
