<DOC>
<DOCNO> 341581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonspo10.html </URL>
<DATE> 2005/05/11/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Şenol Güneş İstanbul takımlarında almak istediğimiz oyuncu yok... 
</HEADLINE>
<TEXT>

     Trabzonspor Teknik Direktörü Şenol Güneş, gelecek yıl ligde ve Avrupa kupalarında başarılı olmak zorunda olduklarını söyledi. 
     Şenol Güneş, yaptığı açıklamada, Trabzonspor’un, oynadığı futbol olarak başarıya uygun bir takım olduğunu belirterek, "Halen daha ikincilik şansımız var. 3 maçımızı alıp ligdeki durumumuza bakacağız. 
     İyi bir kadromuz var ve takviyeler yapacağız. Bu yıl epeyce mesafe aldık ve eksikliklerimizi gördük. Gelecek yıl ligde ve Avrupa kupalarında başarılı olmak zorundayız" dedi. 
     İstanbul takımlarından kendilerine bazı futbolcuları pazarlamak isteyenlerin olduğunu ifade eden Güneş, "İstanbul takımlarından almak istediğimiz oyuncu yok. Bırakmayı düşündüğümüz de oyuncu yok. Almak isteyen varsa 10 milyon doları getirir. Ben futbolcularıma, sizinle devam edeceğim dedim. Onlardan da bana gelip ’gitmek istiyorum’ diyen yok. Ama hem oyuncunun hem kulübün menfaatleri varsa değerlendirilir" diye konuştu. 
     Bölge futboluna katkı yapmanın kendileri açısından önemli olduğunu ifade eden Güneş, bölge takımlarıyla hem teknik hem idari işbirliği yapacaklarını, herşeyi bölgede düşüneceklerini, ancak hedeflerinin evrensel olacağını kaydetti. 
     Fenerbahçe, Galatasaray ve Beşiktaş’ın ekonomik olarak Trabzonspor’dan önde olduğunu dile getiren Güneş, şöyle konuştu 
     "Ancak onlardan futbol olarak geri değiliz öndeyiz. Ama bu yetmedi. Daha iyi olmak zorundayız. 3 yıldır Trabzonspor yükselen bir değer ancak henüz mükemmelliği yakalamış değil. 4 maçta 11 puan kaybettik. Bunun 2’sinde büyük haksızlıklar oldu. Kaybedilen bu puanlarda haksızlık, şanssızlık ve yanlışlıklar var." 
     
     ZURAWSKI’NİN TRANSFERİ 
     Güneş, büyük paralar harcayarak transfer yapmak istemediklerini ifade ederek, "Zurawski, büyük paralarla alınacaksa buna evet 
     demiyorum. Fenerbahçe, bu konuda sıkıntı çekmez ama biz çekeriz. 
     Zurawski ile görüşmeler sürüyor. Düşündüğümüz rakam kabul edilerse, transferi gerçekleşir" diye konuştu. 
     
</TEXT>
</DOC>
