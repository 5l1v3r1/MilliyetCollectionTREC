<DOC>
<DOCNO> 314298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/magazin/amag.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ehliyeti tehlikede 
</HEADLINE>
<TEXT>


Bir TV programında renk körü olduğunu açıklayan Yılmaz Erdoğan, farkında olmadan kendisini ihbar edip ehliyetini tehlikeye attı... 

Bayram Kaygusuz 

NTV'de katıldığı Gani Müjde'nin "Gündem Dışı XL" programında renk körü olduğunu, trafik ışıklarını renklerine göre değil, diziliş sırasına göre tanıdığını itiraf eden Yılmaz Erdoğan, kendisini ihbar etmiş oldu. Trafikten Sorumlu İstanbul Emniyet Müdür Yardımcısı Mehmet Selvi, "Renk körleri ehliyet alamaz. Biz ehliyet almak isteyenleri doktora sevk ediyoruz orada rahatsızlıkları tespit ediliyor. Bu durumda 'Ehliyet alabilir' diye onay veren doktor suçlu. Cumhuriyet Savcılığı, Erdoğan'ın açıklamasını suç duyurusu olarak kabul edip adli işlem başlatacak. Mahkeme kararıyla da ehliyetine el konulacak" dedi. 

'Şaka yapmıştım' 
Erdoğan, bunun üzerine renk körü olmadığını, bazen renklerin tonlarını seçmekte yaşadığı sıkıntıyı anlatmak için espri yaptığını savundu. Erdoğan, "Benimkisi kısmi bir renk körlüğü. Sadece zaman zaman renklerin tonlarını karıştırdığım oluyor. Bazen koyu kırmızıyla açık kırmızı arasındaki ayrımı tam yapamıyorum. Yoksa trafik ışıklarını seçememek gibi bir renk körlüğüm söz konusu değil. Eğer ben renk körü olsaydım, ehliyet alırken yapılan kontrolde anlaşılırdı" diye konuştu. 


</TEXT>
</DOC>
