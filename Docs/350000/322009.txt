<DOC>
<DOCNO> 322009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/dunya/axdun02.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Nisan'a kadar şimdiki hükümet 
</HEADLINE>
<TEXT>


SEFA KARAHASAN Lefkoşa 


KKTC Cumhurbaşkanı Rauf Denktaş, 20 Şubat seçimleri ardından M. Ali Talat başkanlığında kurulan yeni hükümeti onayladı. Başbakan Talat'ın Cumhuriyetçi Türk Partisi CTP ve Dışişleri Bakanı Serdar Denktaş'ın Demokrat Partisi'nden DP oluşan yeni kabine, mevcut CTP-DP koalisyon hükümetinin devamı niteliğinde. Talat, hükümetin 17 Nisan'daki cumhurbaşkanlığı seçimine kadar görev yapacağını, bu seçimden sonra yeni hükümetin oluşturulacağını bildirdi. Talat, bu nedenle Denktaş'ın onayladığı bakanlar kurulu listesindeki isimlerin mevcut bakanlardan oluştuğunu belirtti. Talat, Başbakan Recep Tayyip Erdoğan'ın daveti üzerine Serdar Denktaş'la birlikte cuma günü Ankara'ya gideceklerini açıkladı. 
Mevcut CTP-DP koalisyon hükümetindeki gibi bakanlıkların dağılımında 6'ya 4 oranını koruyan 2. Talat hükümeti, 17 Nisan'dan sonra 7'ye 3 formülüyle yeniden kurulacak. Yeni hükümette, DP'deki Çalışma ve Sosyal Güvenlik Bakanlığı CTP'ye geçecek. Talat'ın olası cumhurbaşkanlığında CTP Genel Sekreteri Ferdi Sabit Soyer başkanlığında yeni bir hükümet kurulacak. 


</TEXT>
</DOC>
