<DOC>
<DOCNO> 306076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sondun28.html </URL>
<DATE> 2005/01/13/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
İsrail askerleri 1 Filistinliyi vurdu 
</HEADLINE>
<TEXT>

     Gazze Şeridi'ndeki bir mülteci kampında bir Filistinlinin, İsrail askerlerinin açtığı ateş sonucu öldüğü bildirildi. 
     Filistinli hastane kaynakları, Said Abdüsselam isimli 22 yaşındaki Filistinlinin, bölgede operasyon yapan İsrail askerlerinin mermilerine hedef olduğunu söylediler. 
     Aynı kaynaklar, Filistinliler arasında yaralananların da olduğunu belirttiler, ancak sayı vermediler. 
     
     GAZZE'YE HAVA SALDIRISI 
     Öte yandan, Gazze Şeridi'nde bir Filistin aracı, İsrail helikopterinden atılan füzeyle vuruldu. 
     Görgü tanıkları, araçtan dumanların yükseldiğini gördüklerini belirttiler. 
     İsrailli bir askeri kaynak da Yahudi yerleşim birimi Kfar Darom'un güneyindeki açık alanda şüpheli bir araca saldırı düzenlediklerini söyledi. 
     Kaynak, helikopterin saldırı düzenlediği sırada aracın açık bir arazide durduğunu kaydetti. 
     İsrail radyosu da füze saldırısının Filistinli militanlara yönelik bir suikast girişimi olmadığını, sadece bomba yüklü olmasından şüphelenilen bir araca saldırı olduğunu duyurdu. 
     Saldırıda can kaybı olup olmadığı yönünde haber alınmadı. 
     
</TEXT>
</DOC>
