<DOC>
<DOCNO> 348966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sontur23.html </URL>
<DATE> 2005/06/04/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Tuğba Özay Okul yaptırdım, bu kadar gündeme gelmedim... 
</HEADLINE>
<TEXT>

     Çıkar amaçlı suç örgütü kurduğu iddiasıyla yargılanan Kürşat Yılmaz’ın yakalandığı operasyon sırasında gözaltına alınan manken Tuğba Özay, "Okul yaptırdım, bu kadar gündeme gelmedim" dedi. 
     Tanıtım etkinliği için geldiği Sivas’ta gazetecilerin sorularını yanıtlayan Özay, Kürşat Yılmaz ile bir vesileyle tanışıklığının olduğunu belirterek, "Yaptığım yanlış bir şey yok. Beyefendinin kim olduğunu, adını, şanını daha önce hiç duymamıştım. Daha sonra bir arkadaşlığımız oldu. Çok uzun süredir görüşmüyorduk" diye konuştu. 
     Hayatı boyunca yaptıklarının arkasında durduğunu ifade eden Özay, şöyle konuştu 
     "Ben bir namussuzluk, ahlaksızlık yapmadım, hak yemedim, adam vurmadım, gasp yapmadım. Aksine insanlar beni bu kadar çok sevip bağrına bastıysa mesleğimden ötürü değil, kişiliğimden ötürüydü. 
     Hiçbir suçum olmamasına rağmen bu kadar zan altında kalmak beni çok üzüyor. Okul yaptırdım bu kadar gündeme gelmedim. İnsanlar üzülme, unutulur gider, gelir geçer diyor ama deler geçer. Ben de şu anda kendi içimde yeteri kadar acı çekiyorum." Özay, "CHP’den ihracının gündeme geldiğine" ilişkin soru üzerine ise "Partimin alacağı her türlü karara saygılıyım. Olay başka yöne çekilmeye çalışılıyor. Sayın Deniz Baykal, bu konuyla ilgili açıklama yaptı" diye konuştu. 
     
</TEXT>
</DOC>
