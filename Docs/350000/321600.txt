<DOC>
<DOCNO> 321600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur24.html </URL>
<DATE> 2005/03/07/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
İstanbul'da 2 sahte rakı ölümünden daha şüphe ediliyor... 
</HEADLINE>
<TEXT>

     Gaziosmanpaşa'daki özel bir hastaneye ölü getirilen 2 kişinin cesedi, ölümlerin sahte rakıdan olabileceği şüphesiyle Adli Tıp Kurumu'na kaldırıldı. 
     AA muhabirinin İstanbul İl Sağlık Müdürlüğü'nden aldığı bilgiye göre, Özel Arnavutköy Hastanesi'ne yakınları tarafından getirilen Yetiş Dilek ile Ufuk Kütük'ün ölü oldukları anlaşıldı. 
     Dilek ve Kütük'ün cesetleri, içtikleri sahte rakıdan ölmüş olabilecekleri şüphesiyle kesin ölüm nedenlerinin belirlenmesi amacıyla Adli Tıp Kurumu'na gönderildi. 
     Bu arada, İl Sağlık Müdürlüğü kayıtlarında, bugüne kadar sahte içkiden dolayı İstanbul'da 17 kişinin öldüğü görülüyor. Bu kişiler, Tanju Kelkit, Selahattin Nilidar, Yaşar Gözümoğlu, Salih Eğriderili, Abbas Avcı, Cezmi Akkoyunlu, Recep Çulamoğlu, Rüştü Ceylan, Fikret Yılmaz, İsmail Köseoğlu, Ebru Yapağcı, Ali Gökten, Cumali Çetin, Semra Yüksel, Sami Alagöz, Fikret Şen ve Mikail Akalp olarak sıralanıyor. 
     Yine aynı verilerde, halen hastanelerde tedavileri sürenlerden Ferit Küçükkoray, Kenan Çinçin, Sezai Palavan, Mahmut Yılmaz, Ekrem Atıcı, İsmet Doğançay, Bayram Sırma, Gültekin Pala ve Mesut Ayyıldız'ın durumlarının ciddi olduğu belirtiliyor. 
     
</TEXT>
</DOC>
