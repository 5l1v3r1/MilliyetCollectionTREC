<DOC>
<DOCNO> 300731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonyas15.html </URL>
<DATE> 2004/12/24/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Hamilelik kışları seviyor 
</HEADLINE>
<TEXT>

     Gebelik testi satışları kışın, özellikle de 'yılbaşı' döneminde zirve yapıyor. Birinci neden hamileliklerin özellikle bu aylara denk getirilmesi, ikincisi 'sahte gebelik'lerin artması .. 
     'Yoksa hamile miyim' sorusu en çok kışın soruluyor. ABD'de gebelik testi üreten bir firmanın araştırması, bu testlerin satışının yılın ilk aylarında zirveye çıktığını gösterdi. Ancak bu şüphe her zaman doğru çıkmıyor. 
     'Clearblue Easy' gebelik testlerini üreten Inverness Medical firmasının araştırmasını değerlendiren ABD Gebelik Derneği Başkanı Dr. Brad Imler, doğumların genellikle aralık ve ocak aylarından dokuz ay sonrası olan ağustos ve eylül aylarında gerçekleştiğini söyledi. Kadınların daha çok tatiller sırasında doğurmak istediğini ve hamileliğin büyük kısmını kış aylarında evde oturarak geçirmekten yana olduğunu söyleyen Imler, Noel tatili döneminde ailenin bir araya gelişinin de kadınları 'havaya sokabildiğini' belirtti. 
     
     Sahte gebelik nasıl oluyor 
     Ancak bu dönemlerde hamilelik testi satışının patlamasında bir diğer sebep, kış aylarının kadınlarda stres yaratması. Stres kadınlarda periyodik kanamaları kesebiliyor ve bu yüzden de hamilelik şüphesi yaratıyor. Imler'e göre kadınların kış aylarında daha fazla stres yaşamasının bir başka nedeni de ekonomik. Yılbaşının hazırlıklar, alışveriş, aileyle ilgilenmek gibi fazladan sorumluluk getirdiğini düşünen Imler, öğrenci kızların ise bu dönem sınav stresiyle boğuştuğunu belirtti. 
     
     Bu belirtiler var mı 
     Imler, gerçek gebeliği yanlış alarmlarla karıştırmamak için diğer belirtilere de dikkat etmek gerektiğini söyledi. Bu belirtiler arasında göğüslerin hassaslaşması, yorgunluk, mide bulantısı, baş ve sırt ağrıları ile beslenme alışkanlığında değişim var. Imler, ayrıca yılbaşında alınan spora ya da diyete başlamak gibi ani kararların regl düzenini etkileyebileceğini de sözlerine ekledi. 
     
</TEXT>
</DOC>
