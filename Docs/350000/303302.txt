<DOC>
<DOCNO> 303302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun14.html </URL>
<DATE> 2005/01/04/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Deprem ve tsunami günlüğü... Bugün neler oldu 
</HEADLINE>
<TEXT>

     Güney Asya'daki deprem ve tsunami felaketinde 30 binden fazla kayıp veren Sri Lanka'nın doğusundaki yardım çalışmaları, aşırı yağmur nedeniyle zorlukla sürdürülüyor. 
     Dev dalgaların evsiz bıraktığı yüz binlerce Sri Lankalı, geçici olarak yerleştirildikleri kamplarda sel sularıyla boğuşuyor. 
     Karaitivu köyündeki okula yerleştirilen yaklaşık 1500 felaketzede, yanlarındaki birkaç eşyayla birlikte, ayak bileklerine kadar yükselen suyun içinde yaşam savaşı veriyor. 
     Okula yerleştirilen 28 yaşındaki Savaguru Puvaneswaran, çocukların hastalandığını ve tuvalet problemi yaşadıklarını söylerken, yapılan yardımın doğru yere ulaştırıldığı konusunda kaygı duyuluyor. 
     
     PSİKİYATRİST GÖNDERİLİYOR 

     Güney Asya'yı 26 Aralık'ta vuran deprem ve tsunami felaketinin ardından sivil toplum örgütleri ve hükümetler yaraları sarmaya çalışıyor. 
     Bu çerçevede, Hindistan'daki federal hükümet, dev dalgalardan ağır zarar gören Andaman ve Nicobar takımadalarına psikiyatrist gönderilmesine karar verdi. 
     Sağlık Bakanlığı'ndan yapılan yazılı açıklamada, takımadalarda 350 bin nüfus yaşamasına rağmen tek bir uzmanın görev yaptığı, hükümetin bölgeye 10 ekip göndereceği ve ekiplerin felaket ertesinde sosyal ve psikolojik sorunlarla ilgileneceği belirtildi. 
     Açıklamada, anakaradan çok uzaktaki bu adalara kaç doktorun gönderileceği ise ifade edilmedi. 
     Takımadalarda tek bir modern hastane bulunuyor ve Andaman'daki bu hastanede 30 yataklı bir psikiyatri servisi de hizmet veriyor. Tek psikiyatrist Sunil Kumar ise yaklaşık 1 haftadır gönüllülerle birlikte, travma geçirenlerle ilgilenmeye çalışıyor. 
     
     KİMLİK TESPİTİ AYLAR SÜREBİLİR 

     Deprem felaketinden en fazla etkilenen ülkelerden biri olan Tayland'da, yetkililer, bazı kurbanların cesetlerinin bulunamayabileceğini, bazılarının kimlik tespitlerinin aylar süreceğini söyledi. 
     Yetkililer, depremin üzerinden 9 gün geçtikten sonra, bulunan cesetlerin çoğunun tanınmayacak kadar şiştiğini, bu nedenle kimlik tespiti için diş kayıtları ve DNA testlerinin kullanılması gerektiğini belirtti. 
     Tayland Dışişleri Bakanı Surakiart Satirathai, cesetlerin sarışın bir Avrupalıya mı yoksa bir Asyalıya mı ait olduğunun bile anlaşılamadığını kaydetti. 
     Ülkede, kimliği belirlenemediği için bekletilen cesetlerin korunması için soğutuculu mekanların artırılmaya çalışıldığı ifade edildi. 
     Tayland'da ölen 5187 kişinin ve kayıp olan 3810'unun büyük çoğunluğunun bölgedeki yabancılar olduğu belirtiliyor. 
     
</TEXT>
</DOC>
