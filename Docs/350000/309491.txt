<DOC>
<DOCNO> 309491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun44.html </URL>
<DATE> 2005/01/26/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
İtalya Cumhurbaşkanı'ndan YTL'ye övgü 
</HEADLINE>
<TEXT>

     TBMM Başkanı Bülent Arınç'ın bugün İtalya Cumhurbaşkanı Carlo Azeglio Ciampi ile yaptığı görüşme sırasında, Türkiye'deki siyasi ve ekonomik reformların da gündeme geldiği öğrenildi. 
     Arınç, Ciampi'ye, ''Sizleri Türkiye'de görmekten de memnun olacağız'' dedi. Ciampi'nin ise Arınç'a, ''2005 yılı içinde, en kötü ihtimalle gelecek yılın ilk haftalarında Türkiye ziyaretimi gerçekleştirmek istiyorum'' karşılığını verdiği belirtildi. 
     Arınç, görüşme sırasında Ciampi'ye Türkiye'de özellikle son iki yılda gerçekleştirilen reformlar hakkında bilgi verdi. Ciampi de Türkiye'de bu konudaki gelişmelerden memnuniyet duyduğunu ifade ederek, ''Gerçekleştirdiğiniz reformlar, 17 Aralık'ta Avrupa Birliği'nden müzakerelerin başlatılması yönünde bir karar çıkmasını da sağlamıştır'' dedi. 
     Ciampi, Türk Lirası'ndan altı sıfırın atılmasını da övgüyle karşıladığını belirtmesinin ardından ise ''Ekonomide istikrar ve büyüme, siyasette özgürlük ve sosyal adalet çok önemlidir. Türk Lirası'ndan 6 sıfırı atmak suretiyle önemli bir adım attınız'' diye konuştu. 
     ''İtalya da, Türkiye de birer Akdeniz ülkesi. Aynı medeniyet havzasında yer alıyoruz'' diyen Ciampi'nin, Birleşmiş Milletler'in reforma tabi tutulması konusunda Türkiye ve İtalya'nın benzer görüşler taşımasından memnuniyet duyduğunu da belirttiği kaydedildi. 
     
</TEXT>
</DOC>
