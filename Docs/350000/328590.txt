<DOC>
<DOCNO> 328590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy47.html </URL>
<DATE> 2005/03/30/ </DATE>
<TIME> 22.48 </TIME>
<AUTHOR>  </AUTHOR>
<HEADLINE>
Başbakan Erdoğan - Jettou ortak basın toplantısı... 
</HEADLINE>
<TEXT>

     Başbakan Recep Tayyip Erdoğan, bölgesel sorunlarda, barışa yönelik adil kalıcı çözümü, Fas'la birlikte üretebileceklerini ifade ederek ''İslam Konferansı Örgütü'nü daha etkin hale getirme konusunda her iki ülkede de irade var'' dedi. 
     Başbakan Erdoğan, Fas Başbakanı Driss Jettou ile Sanayi ve Ticaret Bakanı Ali Coşkun, Tarım ve Köyişleri Bakanı Sami Güçlü ve milletvekillerinin de katılımıyla Başbakanlık binasında yaklaşık 50 dakika süren bir görüşme yaptı. 
     Başbakanlar daha sonra yaklaşık 1 saat süren heyetler arası görüşmelere başkanlık etti. 
     Erdoğan ve Jettou daha sonra ortak basın toplantısı düzenledi. 
     Başbakan Jettou, basın toplantısında, Türkiye ile Fas arasında son iki yıldır ''mükemmel'' düzeyde seyreden ilişkileri ele aldıklarını söyledi. 
     Son iki yılda Fas'ın Türkiye'den ithalatın arttığını dile getiren Jettou, Türk işletmelerinin da Fas'ın alt yapı hizmetlerinin oluşturulmasında önemli katkıları olduğunu ifade etti. 
     Jettou, iki ülke arasında imzalanan Serbest Ticaret Anlaşması'nın bu yıl yürürlüğe girmesiyle iki ülke arasındaki ekonomik ilişkilerin daha da artacağını ifade etti. Bu anlaşmanın yürürlüğe girmesiyle Fas'ın sanayi ürünlerinin gümrüksüz Türkiye'ye girebileceğini ifade eden Jettou, Türk mallarının da 10 yıl içerisinde kademeli olarak gümrüksüz şekilde Fas'ta satılabileceğini kaydetti. Jettou, Türk mallarını alıp işleyerek AB pazarlarına ihraç edebileceklerini kaydetti. 
     Driss Jettou, ''Kazablanka ve Türkiye arasındaki hava yolunun kurulması ile turizm ilişkilerinin daha iyi yapılabileceğini düşünmekteyiz'' dedi. 
     Jettou, Ortadoğu Irak, Lübnan ve Suriye ile ilgili sorunlar konusunda Başbakan Erdoğan ile aynı görüşleri paylaştıklarını gördüğünü bildirdi. 
     Başbakan Erdoğan da ziyaretinin ''dost ve kardeş ülke'' Fas'ın Başbakanı Jettou'nun kısa bir süre önce Türkiye'yeyi ziyaretiyle başlayan iyi ilişkilerin bir devamı olduğunu ifade etti. Türkiye'den Fas'a başbakan düzeyinde ilk ziyareti gerçekleştirdiğini belirten Erdoğan, iki ülke arasında son iki yılda artan ilişkileri devam ettireceklerini söyledi. 
     Başbakan Erdoğan, gerek Fas Kralı 6. Mohammed, gerekse Fas Başbakanı Jettou ile görüşmelerinde, iki ülkenin geleceği için olumlu adımlar atılması konusunda her iki tarafta da siyasi iradenin mevcut olduğunu gördüğünü kaydetti. 
     Fas ile siyasi, askeri, kültürel, turizm, bilim, sanat ve ticaret alanlarında ortaklık yapabilecekleri işler olduğunu gördüğünü işaret eden Erdoğan, Fas'ta 50'yi aşkın Türk iş adamının yatırımları olduğunu belirtti. Erdoğan, şöyle konuştu 
     ''Uluslararası bölgesel boyutta Avrupa ve Akdeniz havzasının iki önemli ülkesi olarak neler yapabileceğimizi görüştük. İsrail-Filistin, Suriye-Lübnan ilişkilerini, Irak'taki seçim sonrası durumu görüştük. Fas ile birlikte, bölgesel sorunlarda, barışa yönelik adil kalıcı çözümü, birlikte yürütebiliriz. Bu çözümlere, destek verebiliriz. İslam Konferansı Örgütü'nü daha etkin hale getirme konusunda her iki ülkede de irade var. Görüşmelerde Arap liginin daha çok inisiyatif alma konusunu da ele aldık. Bunu Türkiye olarak bizler izliyoruz. Fas, Türkiye'nin Avrupa Birliği ile müzakere sürecini yakından izliyor. Bu, dost ve kardeşliğin tezahürüdür.'' Basın toplantısından önce iki ülke arasında sağlık, veterinerlik, bitki karantina ve bitki koruma ile karayolları alt yapı, teknik ve bilimsel alanlarında işbirliğini öngören anlaşmalar imzalandı. 
     Anlaşmaları Türkiye adına Bakanlar Coşkun ve Güçlü imzaladı.'' 
     
</TEXT>
</DOC>
