<DOC>
<DOCNO> 324407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko38.html </URL>
<DATE> 2005/03/17/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Desa, iç pazarda büyüyecek... 
</HEADLINE>
<TEXT>

     Deri sektöründe faaliyet gösteren Desa'nın Yönetim Kurulu Başkanı Melih Çelet, iç pazardaki yapılanmalarına süratle devam ettiklerini belirterek, Düzce'deki fabrikalarının Mayıs ayında üretime hazır hale geleceğini bildirdi. 
     Çelet, Desa'nın 2005 yılı hedeflerini değerlendirdiği toplantıda yaptığı konuşmada, ekonomideki canlanma, enflasyondaki düşüş ve satın alma gücünün artmasının kendilerini iç piyasada büyüme konusunda cesaretlendirdiğini söyledi. 
     2004 yılı sonunda Desa Go ve Desa In franchise programlarını başlattıklarını anımsatan Çelet, yıl sonuna kadar bu mağazaların sayısını 27'ye çıkarmayı hedeflediklerini, bunun ciroya yaklaşık yüzde 35'lik katkı sağlayacağını ifade etti. 
     Çelet, Desa'nın mağaza sayısının 34'e ulaştığını kaydederek, ''Bu sayıyı 2005'te yurt içinde 50'ye çıkarmayı hedefliyoruz. Desa markası ile yurt dışında, öncelikle de İngiltere'de mağaza açma konusunda fizibilite çalışmalarımız devam ediyor'' dedi. 
     Melih Çelet, Desa'nın yüzde 30'luk kısmının geçen sene halka arz edildiğini anımsatarak, halka arzdan elde edilen gelirle Düzce'deki yatırımlarını tamamlama aşamasına geldiklerini bildirdi. 
     Desa'nın toplam 3 milyon dolara mal olan Düzce fabrikasının Mayıs ayında üretime hazır hale geleceğini kaydeden Çelet, deri konfeksiyon, saraciye ve deri eşya üretiminin bir kısmının bu fabrikaya kaydırılacağını söyledi. 
     Çelet, yatırımın ardından günlük bin adet olan konfeksiyon üretiminin bin 600 adete çıkarılacağını belirterek, ''Desa 2005 yılı yatırımlarıyla Türk ekonomisine katkı sağlamaya devam edecektir'' diye konuştu. 
     Çin'e karşı Türkiye olarak gerekli önlemlerin alınmadığını savunan Çelet, Türkiye'ye kısa süreli siparişlerin geldiğini, uzun süreli siparişlerin ise Uzak Doğu'ya kaydığını anlattı. 
     
     ''SLOVENYA'DAKİ ÖZELLEŞTİRME İÇİN DAVET ALDIK'' 
     Çelet, TL'nin aşırı değerlendiğine işaret ederek, ''Bu durumda dünya genelinde rekabet etme şansımız var mıdır Dolarla hareket edebilseydik, bu selle akabilirdik. Ancak üretim yavaşlıyor'' dedi. 
     Desa'nın hala ciddi bir nakit fazlası bulunduğunu belirterek, yatırım anlamında arayış içinde olduklarını dile getiren Çelet, ilgilendikleri Slovenya'daki bir özelleştirmeye ilişkin 1 Nisan'da görüşme için davet aldıklarını söyledi. 
     Çelet, ihracat yaptıkları ülke sayısını artırdıklarını, Türkiye'deki özel havayollarına ait uçak koltuklarının değiştirilmesi projesinde de yer alacaklarını belirtti. 
     
</TEXT>
</DOC>
