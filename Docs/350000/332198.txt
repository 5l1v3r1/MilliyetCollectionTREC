<DOC>
<DOCNO> 332198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko28.html </URL>
<DATE> 2005/04/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Domino's Pizza Türkiye 2005 ciro beklentimiz 25 milyon dolar 
</HEADLINE>
<TEXT>

     Domino's Pizza Türkiye Genel Müdürü Aslan Saranga, bu yıl 25 milyon dolar ciro beklediklerini bildirdi. 
     Saranga, yaptığı açıklamada, bu yılın ilk çeyreğinde yüzde 25 satış ve yüzde 10 dükkan büyümesi kaydettiklerini, Türkiye'de yarıdan fazlası franchising sistemiyle çalışan 38 olan şube sayısını, Haziran sonuna kadar 43'e çıkarmayı planladıklarını kaydetti. 
     Son dönemlerde Ege Bölgesi'ndeki yatırımlara büyük önem verdiklerini ve ilk şubeyi geçtiğimiz Kasım ayında açtıkları İzmir'de bu sayıyı 5'e çıkaracaklarını belirten Saranga, ''Yıl sonuna kadar 50 dükkana ulaşmayı hedefliyoruz. 2005 yılı ciro beklentimiz 25 milyon dolar. Tüm şubelerinde kullandığı malzemelerin yüzde 99'unu iç piyasadan temin eden Domino's Pizza, bu sayede ülke ekonomisine geçtiğimiz yıl 50 milyon dolarlık kaynak yarattı'' dedi. 
     Aslan Saranga, Türkiye'nin bugünkü ekonomik koşullarında yatırımcıların en büyük getiriyi başarılı bir franchising sisteminin içinde yer alarak elde ettiklerini kaydederek, ekonomiye olumsuz etki eden kayıt dışının azaltılması anlamında franchising sisteminin mutlaka desteklenmesi ve Türk şirketlerinin bu sisteme daha geniş çaplı dahil edilmesi için çaba harcanması gerektiğini vurguladı. 
     
</TEXT>
</DOC>
