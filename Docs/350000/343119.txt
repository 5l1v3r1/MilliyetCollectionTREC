<DOC>
<DOCNO> 343119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonyas08.html </URL>
<DATE> 2005/05/16/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
New York Post ’Dolandırıcıların Sultanı Türk’ 
</HEADLINE>
<TEXT>

     NEW YORK DHA 

ABD’de 43 milyon dolarlık bir sahte çek davasıyla ilgili olarak 5 Mayıs’ta resmen suçlanan ve Connecticut eyaletinde hapis yatmaya başlayan 21 yaşındaki Hakan Yalıncak’la ilgili bir haber yayımlayan New York Post gazetesi, Yalıncak için ’Dolandırıcıların Sultanı’ nitelendirmesini yaptı. 
     Gazete, New York Üniversitesi öğrencisi Hakan Yalıncak’ın annesi Ayfer Afet Yalıncak’ın da, diploması olmadığı halde bir dönem kendine doktor süsü verip dolandırıcılık yaptığı gerekçesiyle 2 yıl hapis yattığını yazdı. 
     
     PADİŞAH SOYUNDAN GELDİĞİNİ SÖYLÜYORDU 

     New York Post gazetesi, New Haven kentinde hapis yatmakta olan Türk gencinin, padişah soyundan geldiğini söyleyip, kendisini Türkiye’nin en zengin ailelerinden birine mensupmuş gibi tanıtarak dolandırıcılık yaptığını savundu ve "Yalıncak bu imajını sürdürmek için her tür yalan ve hileye başvuruyordu" dedi. Gazete, Greenwich bölgesindeki 5 yıldızlı Homestead Inn otelinden ismini açıklamayan bir görevliye dayanarak, tutuklanmadan birkaç gün önce Hakan Yalıncak ve annesinin, daha önce de birçok kez olduğu gibi bu otelin verandasında oturup sadece çay ısmarladığını ve bahşiş vermeden gittiğini yazdı. 
     
     NEW YORK TIMES FİŞİ TAKILI OLMAYAN BİLGİSAYARLARDA YAZIYORLARDI 

     Bu arada, Hakan Yalıncak’la ilgili olarak New York Times gazetesinde yayımlanan bir haberde ise, Yalıncaklara lüks bir büro kiralayan film yapımcısı Paul Ardaji’nin ifadelerine yer verildi. Ardaji, geçen mayıs ayında kiraladıkları ofise bilgisayar ve bir konferans masası getiren Yalıncakların geçici personel tuttuğunu söyledi. 
     Ardaji, kimi zaman personelin fişleri takılı olmayan bilgisayarlarda yazı yazdığını görüp durumdan kuşkulandığını ifade etti. 
     

     
</TEXT>
</DOC>
