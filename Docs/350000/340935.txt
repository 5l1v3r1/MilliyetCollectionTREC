<DOC>
<DOCNO> 340935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonsiy17.html </URL>
<DATE> 2005/05/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
AKP'li Ergin'den ceninlerin gösterilmesine tepki .. 
</HEADLINE>
<TEXT>

     AK Parti Grup Başkanvekili Sadullah Ergin, İzmir’de yediz ceninleri basına gösteren doktorun partisinin İzmir İl Yönetim Kurulu üyesi olduğunu belirterek, "Bu, siyasi mülahazaların dışında değerlendirilmesi gereken hassas bir konu... 
     Tasvip etmemiz mümkün değil. Siyasi ve etik açıdan gerekli tahkikat yapılmaya başlanmıştır" dedi. 
     Parlamento’da düzenlediği basın toplantısında, Meclis’in bu haftaki çalışma programı hakkında bilgi veren Ergin, gündemdeki konulara ilişkin soruları yanıtladı. 
     Türkiye’nin, tarihi ve coğrafyasının gereklerine uygun bir ekonomi ve dış politika kulvarında emin adamlarla ilerlediğini belirten Ergin, "Ülkemizi, bir yandan AB sürecinde gelinen nokta, diğer yandan ekonomideki gelişmeler ve istikrar zemininde güçlenen ekonomik yapısıyla küresel ve bölgesel meselelerde inisiyatif alan, bölge ve dünya barışına katkı yapan ülke konumuna getirdik" dedi. 
     Faiz-enflasyon-borç yükü gibi ekonominin temel parametrelerinde Türkiye’nin yakın gelecekte Maastrich kriterlerini yakalayacağını kaydeden Ergin, iktidara geldiklerinde toplam borcun GSMH’ye oranının yüzde 78 iken bugün yüzde 63.5’e indiğini, reel faizlerin yüzde 34’ten yüzde 10’un altına, yüzde 70’lerdeki faizlerin ise yüzde 17 seviyesine düştüğünü ifade etti. 
     Ergin, "Türkiye ekonomisi her gün büyüyor. Geldiğimizde kişi başına milli gelir 2 bin 72 dolardı, şimdi 4 bin 172 dolar. Nereden nereye geldik Millet olarak elde ettiğimiz kazanımları, sağladığımız güven ortamı ve siyasi istikrarın kıymetini iyi bilmek zorundayız. 
     Güveni, istikrarı, kalkınmayı, güçlü Türkiye idealini cılız ve sığ tartışmalara feda etmeyeceğiz. Feda etmek isteyenlere izin vermeyeceğiz" dedi. 
     Ergin, yarın TBMM Genel Kurulu’nda görüşülecek olan 13 ili daha teşvik kapsamına alan yasa tasarısında değişiklik yapılıp yapılmayacağı sorusuna, "Bu konuyla ilgili talepler bitmez. Gönül arzu eder ki hepsi yararlansın. Ama Türkiye gerçekleri var. Azami olarak teşvik kapsamıma alınacak iller alınıyor. Görüşümüz Genel Kurul’a indiği şekliyle geçirilmesidir. Takdir Genel Kurulundur" diye konuştu. 
     
     AİHM’İN KARARI... 
     AİHM’in terör örgütü ele başı Abdullah Öcalan ile ilgili kararını 12 Mayıs’ta açıklayacağının hatırlatılması ve bu konuda neler 
     yapılacağı sorusuna Ergin, Adalet Bakanı ve Hükümet Sözcüsü Cemil Çiçek’in konuyla ilgili gerekli açıklamaları yaptığını söyledi. Henüz açıklanmış bir karar olmadığına işaret eden Ergin, "Kararı bekliyoruz. Karar ne yönde çıkacak onu ve gerekçelerini göreceğiz. Ondan sonra gerekli adımlar atılacak. Çıkmamış karar için hüküm belirtmek yanlış olur" dedi. 
     
     "RTÜK’ÜN KARARI..." 
     Ergin, RTÜK’ün erotik yayın yapan şifreli kanallar ile ilgili kararını nasıl karşıladığı sorusuna, şu yanıtı verdi 
     "RTÜK yetkilileri gerekli açıklamaları yaptı. Bu konuda siyasi talep ve talimat söz konusu değil. RTÜK, özerk çalışan bir kurumdur. 
     Kurulların aldığı kararlar, yargı denetimine tabiidir. Konunun tarafları isterlerse yargıya başvurabilir. Siyasi boyutu olan bir konu değil. Hükümet ve grubumuzu ilgilendiren bir konu değil." Ergin, kişisel görüşünün sorulması üzerine, "Kurulun aldığı karardır. Beğenirsiniz, beğenmezsiniz. Beğenmediği yönleri itibarıyla yapılabilecek şeyler vardır. Kişisel haklar da kullanılabilir. 
     Önümüzdeki süreçte yayıncı kuruluşlar da konuyu yargıya götürebilir. 
     Süreci birlikte izleyeceğiz." Ergin, "Anayasa değişikliği gerçekleşince RTÜK üyelerinin tamamının görevi bitiyor. Karar, seçim yatırımı mı " sorusuna, "Niyet sorgulama şansımız yok. Takdiri kamuoyuna aittir. Teklifimizi verdik. Kararı alan üst kurul, hangi saik ile karar aldığını biz sorgulayamıyoruz" karşılığını verdi. 
     RTÜK üyelerinin seçimiyle ilgili anayasa değişikliği teklifinin ne zaman görüşüleceği sorusu üzerine Ergin, teklifin Genel Kurul’un bu haftaki gündeminde olmadığını ancak yakın bir tarihte görüşüleceğini bildirdi. Ergin, teklifin gelecek hafta veya ondan sonraki hafta gelmesinin muhtemel olduğunu belirterek, teklif üzerinde CHP ile büyük ölçüde ittifak edildiğini söyledi. Ergin, kanunda değişiklik yapılıp yapılmayacağı sorusuna, "Şu anda yok. Üst kurulların tamamını düzenleyen tasarıda değerlendirilebilir" dedi. 
     
     YEDİZLER 
     Ergin, "İzmir’de yediz ceninleri basına gösteren doktor, partiniz il teşkilatında görevli... Bir baba olarak olayı nasıl değerlendirdiniz Üyeniz doktor hakkında herhangi bir işlem yapıldı mı " sorusuna, şu karşılığı verdi 
     "Kamuoyunu rahatsız eden bir görüntüydü. Kamu vicdanı bu görüntüleri kabul etmedi. Bu hadise, kamu vicdanında mahkum edilmiştir. Sağlık Bakanlığı, etik açıdan ve bakanlığın kendi işleyişi açısından soruşturma başlatmıştır. 
     Doktor, partimizin İzmir il yönetim kurulu üyesidir, başkan yardımcısı değildir. Hiç önemli değil. Yönetim kurulu üyesi olur olmaz, üye olur olmaz. Bu, siyasi mülahazaların dışında değerlendirilmesi gereken hassas bir konu... İnsanların duyguları ve hassasiyetleri dikkate alınmadan yapılmış bir yayındır. Tasvip etmemiz mümkün değil. Siyasi ve etik açıdan gerekli tahkikat yapılmaya başlanmıştır." Ergin, bir soru üzerine, parti tüzüğü gereği konuyla ilgili olarak il disiplin kurulu ve genel merkez disiplin kurulunun tasarrufta bulunma yetkisi olduğunu söyledi. 
     
</TEXT>
</DOC>
