<DOC>
<DOCNO> 329899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sonsiy03.html </URL>
<DATE> 2005/04/03/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Meclis'te bu hafta Bakan Şahin soruları yanıtlayacak... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, 5 Nisan Salı günü TBMM Genel Kurulu'nda, sözlü soru önergelerini yanıtlayacak. 
     AK Parti Grup yönetimi, TBMM'nin bu haftaki Genel Kurul çalışmasını planladı. Buna göre Genel Kurul'da 5 Nisan Salı günü Başbakan Yardımcısı Şahin, gündemde yer alan ve Başbakan Recep Tayyip Erdoğan'a yöneltilen sözlü sorulara yanıt verecek. 
     Genel Kurul 6 Nisan Çarşamba günü, görüşmeleri geçen hafta yarım kalan Tarım Kredi Kooperatifleri ve Birliklerinin yapısının değiştirilmesini öngören kanun tasarısı ile Yenilenebilir Enerji Kaynaklarının Elektrik Enerjisi Üretimi Amaçlı Kullanımına ilişkin yasa tasarısını ele alacak. 
     Meclis, 7 Nisan Perşembe günü ise Esnaf ve Sanatkarlar Meslek Kuruluşları Kanunu tasarısını görüşecek. Tasarıya göre, aynı kişi, birlik ve federasyon başkanı olamayacak. Başkanlık ve genel başkanlık görevini üst üste 2 dönem yapanlar bir seçim dönemi geçmedikçe tekrar başkan seçilemeyecek. Esnaf ve sanatkar oda, birlik, federasyon ve konfederasyon yöneticilerinin ücretleri de asgari ücrete bağlantılı olarak sınırlandırılacak. Birlik, federasyon ve konfederasyon genel kurullarına, yeniden seçilemeyen yöneticiler katılamayacak. Başkasının arabasında taksicilik yapanlar esnaf sayılmayacak. 
     Meclis bu hafta da fazla mesai yapacak. Genel Kurul Salı günü sözlü soruların bitimine kadar, Çarşamba günü 14.00-23.00, Perşembe günü ise 14.00-20.00 saatleri arasında çalışacak. 
     AB Uyum Komisyonu, 5 Nisan Salı günü ''Ermeni Soykırım İddiaları'' konusunda Emekli Büyükelçi Gündüz Aktan, Etiyen Mahçupyan ve Hrant Dink'i dinleyecek. 
     Komisyon 7 Nisan Perşembe günü ise Denetimli Serbestlik ve Yardım Merkezleri ile Koruma Kurulları Kanunu Tasarısını görüşecek. 
     
     ARAŞTIRMA KOMİSYONLARI 

     Sporda şiddet, şike ve haksız rekabet iddialarını inceleyen TBMM Araştırma Komsiyonu, 5 Nisan Salı günü saat 11.00'de toplanacak. Komsiyon, sırasıyla UEFA Asbaşkanı Şenes Erzik, Galatasaray Kulübü İkinci Başkanı Ergun Gürsoy ve Büyükşehir Belediyesi Ankaraspor Teknik Direktörü Samet Aybaba'yı dinleyecek. 
     TBMM El Sanatları Araştırma Komsiyonu da 6 Nisan Çarşamba günü saat 14.00'de toplanarak çalışmalarını sürdürecek. 
     
</TEXT>
</DOC>
