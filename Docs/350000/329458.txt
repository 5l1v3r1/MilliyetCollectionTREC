<DOC>
<DOCNO> 329458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur50.html </URL>
<DATE> 2005/04/01/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
İl Milli Eğitim Müdürlüğü, "hababam şakası" için soruşturma başlattı 
</HEADLINE>
<TEXT>

     Gaziantep İl Milli Eğitim Müdürü Fikret Atak, bir okulda örencilerin yaptıkları ''1 Nisan şakası'' iddialarının, gazetelerde yayınlanmasını ihbar kabul ederek, soruşturma başlattıklarını söyledi. 
     Atak, yaptığı açıklamada, bazı gazetelerde Şahinbey İlköğretim Okulu'nda öğrencilerin, öğretmenler odasında bulunan semavere müshil ilacı atarak, öğretmenlerinin rahatsızlanmasına neden oldukları yönündeki 1 Nisan şakası haberi üzerine, okul yetkilileri ile görüştüğünü belirtti. 
     Okul yetkililerinin, olayı doğrulamadığını, herhangi bir öğretmenin rahatsızlanarak, izin almadığını belirttiklerini ifade eden Atak, konuyu araştırmak üzere ilköğretim müfettişlerinin okulda görevlendirildiğini bildirdi. 
     Öğrencilerin şu anda ceza almasının söz konusu olmadığını kaydeden Atak, şunları söyledi ''Bugün bazı basın yayın organlarında ''1 Nisan Şakası'' haberlerinin yayınlanması üzerine, Şahinbey İlköğretim Okulu müdürü ve diğer yetkililerle görüştüm. Böyle bir olayın olmadığını söylediler. Ancak, gazetelerde yazılan haberleri ihbar kabul ederek, ilköğretim müfettişlerini görevlendirdik ve soruşturma başlattık. Bu konu nedeniyle herhangi bir öğrencinin şu anda ceza alması söz konusu değil. Olayı araştırıyoruz.'' Gaziantep Şahinbey İlköğretim Okulu'nda, öğretmenler odasındaki semaverin üstündeki çaydanlığa müshil ilacı attıkları belirlenen 8 öğrenciden 3'ünün okuldan uzaklaştırıldığı, 5'nin ise kınama cezası aldığı iddia edilmişti. 
     
</TEXT>
</DOC>
