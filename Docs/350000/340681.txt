<DOC>
<DOCNO> 340681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sonsiy03.html </URL>
<DATE> 2005/05/08/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
AKP'de "türban mitingi" sıkıntısı... 
</HEADLINE>
<TEXT>

     İnanç Platformu’nca 15 Mayıs’ta "İnanca Saygı, Başörtüsüne Özgürlük" adıyla düzenlenecek türban mitingi, AKP’de katılım açısından sıkıntıya yol açtı. 
     Mazlum-Der’in öncülüğünde oluşturulan İnanç Platformu, TBMM Başkanı Bülent Arınç’la Anayasa Mahkemesi Başkanı Mustafa Bumin arasındaki türban tartışmasının ardından, türban konusunda kampanya başlattı. Platform, Başbakan Recep Tayyip Erdoğan’ın "toplumsal mutabakatla çözüm" açıklamaları çerçevesinde türbanı siyasetin ve TBMM’nin gündemine alacak etkinlikler planladı. 15 Mayıs’ta da Ankara’da "İnanca Saygı, Başörtüsüne Özgürlük" adıyla bir miting düzenlenecek. 
     15 Mayıs’taki miting, konusu doğrudan türban olan ilk miting 
     olma özelliğini de taşıyacak. 
     
     HEDEF REFERANDUM 
     Platform, "türban konusunda referanduma gidilmesi" yolundaki görüşüne mitinglerle kamuoyu oluşturmayı hedefliyor. Bu doğrultuda türban konusunda destek verebileceği öngörülen çok sayıda sivil toplum kuruluşu, üyeleriyle birlikte mitinge davet edildi. Platform, AKP yöneticileri ve milletvekillerine de mitinge katılarak, "türbana özgürlük" taleplerine destek vermeleri çağrısında bulundu. 
     Ancak AKP yönetiminde, "Ülkenin gündeminde yeni bir gerilim ve ’türban yanlıları-türban karşıtları’ şeklinde bir cepheleşmeye neden olunmaması" için milletvekillerinin mitinge katılmamaları yönünde görüş oluştu. Parti de tüzel kişiliğiyle mitingde temsil edilmeyecek. Daha önce de Türkiye’nin değişik yerlerinden Ankara’ya yürüyüş yapan türbanlı öğrencilere, Başbakan Erdoğan, bakanlar ve AKP yöneticilerince randevu verilmemişti. Ancak TBMM İnsan Hakları Komisyonu’nun AKP’li üyeleri türbanlı öğrencileri ziyaret ederek, taleplerini dinlemişlerdi. 
     Bu gelişmeler üzerine 15 Mayıs’taki mitinge de AKP’li milletvekillerinden çok sınırlı sayıda katılım olması bekleniyor. Mitinge, AKP ve hükümete yönelik türbanlı tepkilerine neden olunmaması için Ankara milletvekilleriyle kişisel olarak türban mücadelesine destek veren milletvekillerinin katılacakları beelirtildi. 

ANKA 
     
</TEXT>
</DOC>
