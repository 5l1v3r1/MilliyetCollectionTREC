<DOC>
<DOCNO> 308958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur25.html </URL>
<DATE> 2005/01/24/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Milli halterci Nurcan Taylan'a dava .. 
</HEADLINE>
<TEXT>

     Ankara Cumhuriyet Başsavcılığı, milli halterciler Şule Şahbaz ve Sibel Şimşek'e ''terbiyesiz'' diyerek yayın yoluyla hakaret ettiği iddiasıyla olimpiyat şampiyonu Nurcan Taylan hakkında 2 yıla kadar hapis istemiyle dava açtı. 
     Edinilen bilgiye göre, Basın Savcısı Nadi Türkaslan, Şahbaz ve Şimşek'in avukatları aracılığıyla yaptığı suç duyurusu üzerine başlattığı soruşturmayı tamamladı. 
     Ankara 2. Asliye Ceza Mahkemesi'ne açılan davanın iddianamesinde, Bayan Halter Milli Takımı'ndaki sporcular arasında 2004 Atina olimpiyatlarından sonra ulusal basına yansıyan tartışmalar olduğu anımsatıldı. Nurcan Taylan'ın, bir televizyon kanalındaki canlı yayında, Şimşek ve Şahbaz'a yönelik olarak ''terbiyesizler, terbiyesizlik yapmayın'' şeklinde sözler kullandığı kaydedildi. 
     İddianamede, Taylan'ın bu sözleri ile yayın yoluyla hakaret ettiği öne sürülerek, Türk Ceza Kanunu'nun ''hakaret'' fiilini düzenleyen 482 son 2 kez uygulanarak maddesi uyarınca 6 aydan 2 yıla kadar hapis istendi. 
     Mahkeme, 10 Mart Perşembe gününü duruşma tarihi olarak belirleyerek, taraflara davetiye çıkardı. 
     Taylan, savcılık ifadesinde, olimpiyat şampiyonu olmasından sonra diğer meslektaşlarının kendisini karalamaya çalıştıklarını kaydetti. Eski milli antrenör Mehmet Üstündağ ile gönül ilişkisinin olduğunun bile iddia edildiğini ifade eden Taylan, asılsız suçlamaların televizyon kanalındaki programda yinelenmesi üzerine, meslektaşlarını seviyeli olmaya çağırdığını belirtti. 
     ''Terbiyesizlik yapmamalarını söyledim'' diyen Taylan, kimseye hakaret etmediğini savundu. 
     
</TEXT>
</DOC>
