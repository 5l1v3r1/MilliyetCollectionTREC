<DOC>
<DOCNO> 305501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonspo24.html </URL>
<DATE> 2005/01/11/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Aurelio Kadro yeterli, transfere gerek yok... 
</HEADLINE>
<TEXT>

     Fenerbahçe'nin Brezilyalı futbolcusu Marco Aurelio, ligde şampiyonluk şanslarının büyük olduğunu söyledi. 
     Aurelio, kamp yaptıkları Arcadia Oteli'nde düzenlediği basın toplantısında, ''Şampiyonluk şansımız büyük, ama bu bizim ayaklarımızı yerden kesmemeli. İkinci yarıda dikkatli olup, iyi şekilde mücadelemizi sürdürmeliyiz'' dedi. 
     Derbi maçlarını evlerinde oynayacak olmalarının avantaj olduğunu belirten Brezilyalı futbolcu, ''İlk yarıdakinin aksine ikinci yarıda derbileri kazanacağımıza inanıyorum'' diye konuştu. 
     Basın mensuplarının, ligin ilk yarısında taraftarların en çok sevdiği futbolcu olduğunu belirtmeleri üzerine Aurelio, ''Taraftarlarımıza teşekkür ediyorum. İlk yarıda iyi bir form grafiği yakaladım. Bunu ikinci yarıda da devam ettirmek istiyorum.'' şeklinde konuştu. 
     Aurelio, sezon başında takımdan gönderileceği spekülasyonlarının yapılmasının formunun artmasında bir etken olup olmadığı sorusuna ise ''Hayır. Ben her zaman çalışmayı sevdim. Sezon başı söylentilerinin bir etkisi yok. Her oyuncunun hedefi sürekli çalışıp, kendini geliştirmek olmalı. Benim de hedefim bu ve elimden geldiğince çalışıyorum'' diye yanıt verdi. 
     Transfer teklifi alıp almadığıyla ilgili bir soru üzerine Brezilyalı futbolcu sadece Fenerbahçe'yi düşündüğünü ve daha bir yıllık sözleşmesi bulunduğunu kaydederken, milli takıma çağrılması halinde neler hissedeceğinin sorulması üzerine de ''Eğer milli takım fırsatı elime geçerse buna iki elle sarılırım. Çünkü her oyuncunun böyle bir hayali vardır. Ben de milli takımda oynamak isterim.'' dedi. 
     
     ''ALEX BENİM İÇİN 10 NUMARA'' 

     Aurelio, takım arkadaşı ve vatandaşı Alex'e de övgüler yağdırdı. 
     ''Alex bizim için çok önemli bir oyuncu'' diyen Aurelio, ligin ilk yarısındaki performansa göre bir puan vermesi gerekirse Alex'e 10 numara verdiğini ifade etti. 
     
     TRANSFER 

     Aurelio bir basın mensubunun, ''Senden önce basın toplantısını yapan arkadaşların Fenerbahçe'de kadronun yeterli olduğunu söylediler. Devre arası sence Fenerbahçe'ye transfer gerekli mi '' sorusuna, ''Arkadaşlarıma katılıyorum. Takımda her pozisyonun alternatifi var. Bence bu kadro yeterli'' diye yanıt verdi. 
     
</TEXT>
</DOC>
