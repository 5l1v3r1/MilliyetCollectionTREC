<DOC>
<DOCNO> 328952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy03.html </URL>
<DATE> 2005/03/31/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Fas Başbakanı Erdoğan onuruna yemek verdi... 
</HEADLINE>
<TEXT>

     Başbakan Recep Tayyip Erdoğan, Fas'ın Akdeniz sahillerinde 2010 yılına kadar turizm sektöründe gerçekleştirilecek altyapı projeleri ile gecekondusuz şehirler projelerinin, Türk yatırımcılarının ilgisini çektiğini kaydetti. 
     Başbakan Erdoğan, Fas Başbakanı Driss Jettou'nun Hilton Oteli'nde verdiği akşam yemeğine katıldı. Erdoğan, yemekte yaptığı konuşmada, 2005 yılını ''Afrika Yılı'' olarak belirlediklerini anımsatarak, Kuzey Afrika bölgesinde yer alan Fas ve Tunus'un, bu strateji bağlamında, önemli bir yere sahip olduğunu kaydetti. Türk işadamlarının Fas'taki meslektaşlarıyla faydalı görüşmeler yaparak, buradaki yatırım olanaklarını ele aldıklarını vurgulayan Erdoğan, iki ülke arasındaki ekonomik işbirliğinin giderek yoğunlaştığını bildirdi. 
     Erdoğan, Türkiye ile Fas arasındaki karşılıklı ziyaretin, her iki ülke özel sektör temsilcilerinin birbirlerinin imkanlarını yerinde görmesi bakımından vazgeçilmez önem taşıdığını vurguladı. 
     Erdoğan, Dış Ekonomik İlişkiler Kurulu DEİK ile Fas Firmalar Konfederasyonu arasındaki örnek işbirliğinin, iki ülkenin serbest girişimcileri arasındaki bağların daha da güçlendirilmesi için bir model oluşturduğunu söyledi. 
     Başbakan Erdoğan, Türkiye ve Fas arasındaki ekonomik ve ticari ilişkilerin hukuki altyapısının imzalanan anlaşmalarla tamamlandığına dikkati çekerek, özellikle serbest ticaret anlaşmasının iki ülke arasındaki karşılıklı ticarete yapacağı büyük katkılar bakımından önemli bir dönüm noktası oluşturduğunu kaydetti. 
     Erdoğan, ''Serbest ticaret anlaşmasının, yürürlüğe girdikten sonra Fas'ta iş yapan firmaların sayısını arttırmasını ve başta tekstil olmak üzere Türk işadamlarına Fas'ta yatırım yapmaları için cesaretlendirmesini bekliyoruz'' dedi. 
     Türkiye ve Fas arasındaki yaklaşık 432 milyon dolarlık ikili ticaretin, potansiyelin bir hayli altında kaldığına dikkati çeken Erdoğan, şöyle konuştu 
     ''Günümüzde hakim ekonomik felsefe, devletlerin ekonomik hayatta doğrudan işveren veya üretici olmaktan çıkmalarını gerektirmektedir. Bunun yerine devletlerin düzenleyici sıfatıyla özel sektörün, yatırımların ve ihracatın önünü açmaları beklenmektedir. Yapısal reformlar, şeffaflık ve mali disiplin gibi unsurlar da bu sürecin ayrılmaz parçasıdır. Şüphesiz bu politikaların uygulanmasında her ülke kendi özel koşulları çerçevesinde reform sürecinin hızını kendisi belirleyecektir. 
     Bizim Türkiye'de izlemekte olduğumuz, bu doğrultudaki ekonomik politikalar artık olumlu sonuçlarını vermeye başlamıştır. Enflasyon uzun yıllardan sonra ilk kez tek haneli rakamlara düşürülmüştür. İstikrarlı büyüme hızları yakalanmıştır. Ekonominin yapısal dönüşümünde çok önemli mesafeler kat edilmiştir. 2001 yılında yaşadığı ekonomik krizden sonra Türkiye bugün 300 milyar doları aşmış olan gayri safi milli hasılasıyla tekrar dünyanın en büyük 20 ekonomisinden biri haline gelmiştir. Doğal olarak dış ticaret hacmimiz de son yıllarda büyük bir sıçrama kaydederek 2004 yılında 160 milyar dolara ulaşmıştır. Türkiye halen, dünyanın en çok ihracatta bulunan 30 ülkesinden biri durumundadır.'' Başbakan Erdoğan, AB ile bu yıl başlayacak olan tam üyelik müzakerelerinin ekonomideki olumlu gelişmeleri daha da hızlandırmasının beklendiğini kaydederek, şunları söyledi 
     ''Bütün bunları zikretmemin nedeni sizlere şu mesajı vermektir, Avrupa, Asya ve Ortadoğu'nun kesişme noktasındaki Türkiye, Fas'ın en güçlü ekonomik ortağı olacaktır. Aynı şekilde Fas da Türkiye'nin doğu, orta ve güney Afrika'ya açılımında önemli bir işlev görecektir.'' 
     
     AZUR PLANI 
     Tekstil ve turizm gibi Fas açısından önemli olan sektörlerde Türk işadamları için önemli yatırım imkanları bulunduğunu dile getiren Erdoğan, Azur Planı çerçevesinde Fas'ın Akdeniz sahillerinde 2010 yılına kadar turizm sektöründe gerçekleştirilecek altyapı projeleri ile gecekondusuz şehirler projelerinin Türk yatırımcılarının ilgisini çektiğini kaydetti. 
     Türk firmalarının Fas'ta son iki yılda aldıkları ihalelerin toplamının 1 milyar 295 milyon dolara ulaşmasının Türkiye'nin Fas'taki altyapı projelerine katkısının önemli bir göstergesi olduğunu vurgulayan Erdoğan, bu tür yatırımların gelecek yıllarda başka alanlarda da giderek yaygınlaşmasını diledi. 
     Erdoğan Türkiye Fas ilişkilerini ülkelerin ortak yararına ve bölgedeki barış ve istikrar arayışlarına katkıda bulunacak şekilde daha da ileriye götürmek kararında olduklarını anlattı. 
     
     FAS BAŞBAKANI JETTOU 
     Yemekte konuşan Fas Başbakanı Jettou da, Türk firmalarının Fas'taki çalışmalarından çok memnun olduklarını söyledi. ''İki kardeş ülke'' olarak belirttiği Türkiye ile Fas arasında sayısız benzerlikler olduğuna dikkati çeken Jettou, iki ülke ilişkilerinin geliştirilmesi için çaba gösterdiklerini anlattı. 
     Jettou, Türkiye'nin AB süreciyle ilgili geçen yılın aralık ayında alınan karardan dolayı Türkiye'ye ''En sıcak tebriklerini'' ilettiklerini dile getirdi. 
     ''Fas-Türkiye ilişkilerinin geleceği için bir saygı duruşu istiyorum'' diyen Jettou, salondakileri saygı duruşuna davet etti. 
     Yemeğe Sanayi ve Ticaret Bakanı Ali Coşkun, Tarım ve Köyişleri Bakanı Sami Güçlü, milletvekilleri, bürokratlar ve işadamları da katıldı. 
     
</TEXT>
</DOC>
