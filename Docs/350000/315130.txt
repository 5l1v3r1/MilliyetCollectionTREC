<DOC>
<DOCNO> 315130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonspo07.html </URL>
<DATE> 2005/02/14/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Zaragoza'da tek hedef var UEFA Kupası 
</HEADLINE>
<TEXT>

     Zaragoza Teknik Direktörü Munoz 4-1’lik Barcelona bozgunu sonrası tek hedefimiz UEFA’da başarı. Bu nedenle F.Bahçe’yi geçmemiz şart dedi. 
     
     İki maçtır kaybediyor 

     Real Zaragoza’nın aklı fikri Fenerbahçe’de... Sahasında Barcelona’ya 4-1 yenildikleri maç sonrası artık ligde Avrupa Kupaları’na katılma umutlarının bile kalmadığını kabullenen teknik direktör Victor Munoz, Tek düşüncemiz UEFA Kupası’nda başarı. Çünkü iddialı olduğumuz tek kulvar burası. Fenerbahçe’yi geçmemiz şart. İlk maçta İstanbul’da avantajlı bir skor elde edemezsek işimiz çok zorlaşırö diye konuştu. İki maçtır kaybeden Mavi-Beyazlılar, ligde 12. sıradaki yerlerini koruyor. 
     
     Yönetimden para dopingi 

     Fenerbahçe sınavı öncesi seferberlik ilan eden İspanyol ekibinin yönetiminin de futbolculara tüm alacaklarını ödeyip, takımı perşembe gününe bu şekilde motive etmeye çalıştığı bildirildi. Zaragoza’lı oyuncular Barcelona maçı öncesi birikmiş paralarını alamadıkları için bir isyan başlatmışlardı. Ligdeki konumlarının Fenerbahçe’yi yanıltmaması gerektiğini söyleyen Mavi-Beyazlı futbolcular, Şükrü Saracoğlu Stadı’nın şöhretini duyduk ama İstanbul’dan en az bir beraberlikle döneceğizö ifadesini kullandı. 
     
     Sakat ve cezalı yok 

     İspanyol ekibinde sakat ve cezalı oyuncu bulunmuyor. Zorlu mücadeleye günde çift idman yaparak hazırlanan Real Zaragoza’nın çarşamba günü İstanbul’da olacağı belirtildi. İspanyollar’ı Kadıköy’de 250 kadar da taraftarın destekleyeceği bildirildi. Bu arada Fenerbahçe-Zaragoza maçının yayın hakkının elde kaldığı ifade edildi. Büyük medya kuruluşlarının perşembe günkü mücadelenin ilgi çekmeyeceği gerekçesiyle böyle bir karar alması nedeniyle maçı İspanya’da yerel televizyonun vereceği kaydedildi. 

     
</TEXT>
</DOC>
