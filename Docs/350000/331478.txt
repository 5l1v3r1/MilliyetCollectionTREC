<DOC>
<DOCNO> 331478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonsiy13.html </URL>
<DATE> 2005/04/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Aksu Asla tahriklere ve provokasyonlara iltifat etmeyelim 
</HEADLINE>
<TEXT>

     İçişleri Bakanı Abdülkadir Aksu, son günlerde ''herkesi üzen olayların cereyan ettiğini, soğukkanlı davranarak, tahrik ve provokasyonlara iltifat edilmemesi gerektiğini'' kaydetti. 
     Bakan Aksu, İzmir'in Güzelbahçe İlçesi'nde yaptırılan İlçe Emniyet Müdürlüğü hizmet binasının açılışını gerçekleştirdi. 
     Burada yaptığı konuşmada son günlerde meydana gelen olayları değerlendiren Aksu, şöyle konuştu 
     ''Hepimizi üzen olaylar cereyan ediyor. Tahriklere ve provokasyonlara iltifat etmeyelim. Şunu herkes bilmelidir ki güvenlik güçlerimiz polisimiz, jandarmamız, sahil güvenlik kuvvetlerimiz, her türlü kanunsuzluğa anında müdahale edebilecek güç ve kabiliyete haizdir. Olayların üstesinden gelebilecek durumdadır. Onun için lütfen meseleleri soğukkanlı olarak değerlendirelim. Bu olayların örneklerini Mersin ve Trabzon'da gördük. Bu vesileyle polislerimizi ve müdürlerimizi tebrik ediyorum.'' Bakan Aksu, 160. yıldönümünü kutlayan polis teşkilatının eğitim, araç, donanım ve teknoloji açısından daha ileriye götürülmesi ve özlük haklarının iyileştirilmesi için çalıştıklarını söyledi. 
     Polis okullarının 2 yıla çıkarıldığını, artık polislerin meslek yüksekokulu mezunu olarak hizmet verdiğini dile getiren Aksu, diğer polislere de açık öğretime devam etme imkanı sağladıklarını kaydetti. 
     
     ''AMAÇ POLİS EĞİTİMİNİN ÜST DÜZEYE ÇIKARILMASI'' 
     Cumhurbaşkanı Ahmet Necdet Sezer tarafından meclise iade edilen yasada, polislerin eğitimlerinin daha üst düzeye çıkarılması amacını taşıdıklarını belirten Aksu, ''AB ülkelerinde 250 kişiye bir polis düşüyor. Türkiye'de ise bu oran daha düşük. Bu yasa ile 35 bin polis ihtiyacının büyük bir bölümünün karşılanması da amaçlanıyor'' dedi. 
     Toplu Konut İdaresi TOKİ ile yapılan protokolle, polis teşkilatı mensuplarına, kira gibi taksit ödeyerek ev sahibi olma imkanı getirdiklerini dile getiren Aksu, ilk etapta 768 konutun bu yılın Temmuz ayında teslim edileceğini kaydetti. 
     İçişleri Bakanı Aksu, geçen hafta 600 konutluk daha protokol yapıldığını, bu konutların da yıl sonuna doğru teslim edileceğini, TOKİ ile çalışmaların süreceğini ifade etti. 
     Sokakta yaşamak zorunda kalan çocuklarla ilgili çalışmalar kapsamında, 5 bakandan oluşan bir komite kurulduğunu bildiren Aksu, sokakta çocuk bırakmamayı hedeflediklerini söyledi. 
     İzmir Valisi Yusuf Ziya Göksu, polisin halkın güvenlik ve huzurunu sağlamak gibi kutsal bir görev yaptığını kaydetti. 
     İzmir Emniyet Müdürü Halil Tataş, 12-18 yaş arası çocukların karıştığı hırsızlık ve kapkaç olaylarında artış olduğunu belirterek, ''Ancak İzmir nüfus yoğunluğu dikkate alındığında AB ülkeleri arasında huzur ve güvenlik açısından ön sıralarda'' dedi. 
     Tataş, Güzelbahçe İlçe Emniyet Müdürlüğü hizmet binasının tefrişatı ile 449 bin YTL'ye mal olduğunu bildirdi. 
     Binanın açılışı, İçişleri Bakanı Abdülkadir Aksu, İzmir Valisi Yusuf Ziya Göksu ve Emniyet Müdürü Halil Tataş tarafından yapıldı. 
     Bu arada, İçişleri Bakanı Aksu'nun konuşması sırasında, fenalık geçiren bir kadın zabıta memuruna, alandaki sağlık görevlilerince müdahale edildi. 
     
</TEXT>
</DOC>
