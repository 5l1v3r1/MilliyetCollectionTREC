<DOC>
<DOCNO> 333585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/yazar/guclu.html </URL>
<DATE> 2005/04/15/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Açıköğretimliler için büyük fırsat 
</HEADLINE>
<TEXT>


Açıköğretim Fakültesi, 23 yıl önce eğitime başladığında, dudak ucuyla gülenler olmuştu. Oysa bugün öğrenci sayısı ve altyapı açısından dünyanın en büyük yükseköğretim kurumlarından biri haline geldi. 
Ön lisanstan lisansa, yüksek lisanstan kurumsal eğitime kadar onlarca değişik alanda eğitim veriyor. 
Mezunları arasında profesör olan da var. Banka genel müdürü olan da. Girmesi kolay, mezun olması en zor fakültelerden biri. 
Yaşam boyu uzaktan eğitim felsefesini uygulamaya koyan Açıköğretim Fakültesi'nin halen 930 bin öğrencisi bulunuyor. Mezun sayısı ise 630 bin. 
İkinci üniversite uygulamasına başvuranlar arasında ilk sırayı doktor ve mühendisler alıyor. Herhangi bir üniversitede öğrenim gören ya da herhangi bir üniversiteden mezun olanlar, sınavsız bir şekilde Açıköğretim'in 4 yıllık bölümlerine başvurup, kendilerine yeni bir yön çizebiliyorlar. Bu durumdaki öğrenci sayısının 40 bini aştığı belirtiliyor. 
Anadolu Üniversitesi Açıköğretim Fakültesi'nde, 4 yıllık 7, 2 yıllık da 14 farklı bölüm bulunuyor. 
4 yıllık bölümleri şunlar İşletme, İktisat, Maliye, Çalışma Ekonomisi, Kamu Yönetimi, İngilizce Öğretmenliği ve Okul Öncesi Öğretmenlik. 
2 yıllık bölümlerden bazıları da şöyle Bilgi Yönetimi, Halkla İlişkiler, Bankacılık, Dış Ticaret, İlahiyat, Yerel Yönetimler, Tarım, Turizm... 
Açıköğretim Fakültesi'nin öğrenci profili de çok farklı. 18 yaşında da öğrencisi var, 75 yaşında da... ÖSS'de ilk 100'e gireni de var, sadece barajı aşacak kadar puan alanı da. Polisi, hemşiresi, imamı da var, kara, deniz, hava kuvvetleri personeli de... 
Sadece Türkiye'deki öğrencilere yönelik eğitim vermiyor. Batı Avrupa'da 2 bin, KKTC'de de 3 bin 850 öğrencisi bulunuyor. 
Yılda tam 5 milyon cilt kitap basılıyor. Her biri 300-500 sayfalık. Tüm kitapların hazırlanması ve basılması da yine bünyesinde gerçekleşiyor. 
Rakamlar müthiş. Sınavlarda görev alan personel sayısı 218 bin kişi. Çünkü tam 70 bin sınav merkezinde aynı anda sınav gerçekleştiriliyor. Yani ÖSS kadar önemli bir organizasyonu kendi olanakları ile başarıyor. 
Açıköğretim'i neden böylesine uzun uzadıya anlatıyorum Bu çorbada bizim de tuzumuz olsun istedik. Öğrencilerden gelen yoğun istek üzerine, haziran başında gerçekleştirilecek final sınavları öncesinde hazırlık testleri hazırladık. "ÖSS, OKS'ye yönelik testler veriyorsunuz da bize yönelik neden vermiyorsunuz " dediler. Kolları sıvadık ve bunu en iyi kim gerçekleştirir diye araştırmaya başladık. Karşımıza yine AÖF çıktı. Yapılacak işin, öğrenciler için çok yararlı bir hizmet olacağı varsayımından yola çıkılarak, Soru Bankası'nı bize, daha doğrusu öğrencilerine açtılar. 
Her ders için ayrı ayrı sorular hazırlandı. Öğrenciler, tam final sınavları öncesinde hangi soru tipleriyle karşılaşacaklarını görüp hazırlıklarını ona göre sürdürebilecekler. 
Anadolu Üniversitesi tarafından hazırlanan Açıköğretim Soru Bankası kitabı, aynı zamanda açıköğretime yönelik her türlü bilginin de yer aldığı bir el kitabı olacak. 
Olur ya günün birinde yaptığınız işten sıkıldınız ve kendinize yeni bir meslek arayışı içerisine girdiniz, işte o zaman bu kitap çok işinize yarayacak. 
Dünyada eğitimdeki yeni trend bildiğiniz gibi yaşam boyu eğitim. Her şey öylesine hızlı eskiyor ki bilgi de bundan payını alıyor. AÖF gibi yaşam boyu uzaktan eğitim veren kurumlar işte bu yüzden önümüzdeki 10 yılda çok daha fazla öne çıkacak. 
Anadolu Üniversitesi, internet üzerinden yüksek lisans eğitimine çoktan başladı. İleride bu yelpaze daha da genişleyecek gibi. 
Özetin özeti Anadolu Üniversitesi, uzaktan ve yaşam boyu eğitimde, dünya markası oldu. Batılı ülkelerde bile örnek alınan kurum haline geldi. Bizdeki önemi de her geçen gün artıyor. Öğrencilere final sınavlarında başarılar diliyoruz... 



</TEXT>
</DOC>
