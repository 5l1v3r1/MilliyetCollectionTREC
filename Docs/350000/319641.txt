<DOC>
<DOCNO> 319641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy21.html </URL>
<DATE> 2005/03/01/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
AKP'li Gündüz Sakaryaspor'un hakkı gasp edilmiştir 
</HEADLINE>
<TEXT>

     AK Parti Sakarya Milletvekili Süleyman Gündüz, sporun şiddete dönüştürülmemesi gerektiğini söyledi. 
     TBMM'de basın toplantısı düzenleyen Gündüz, pazar günü BJK İnönü Stadı'nda oynanan Beşiktaş-Sakaryaspor karşılaşmasında çıkan olayları değerlendirdi. Gündüz, sahalardaki centilmenlik dışı hareketler ile hakem hatalarının sporu seyirlik olmaktan çıkardığını bildirdi. 
     Sakaryaspor'un hakkının yenildiğini savunan Gündüz, ''Anadolu takımlarına yönelik haksızlıklar karşısında Futbol Federasyonu ile Merkez Hakem Komitesi'ni göreve davet ediyorum. Sakaryaspor'un hakkı gasp edilmiştir. Maçta, onlarca kural hatası yapılmıştır. Mutlaka adaletli davranılmalıdır. Spor şiddete dönüştürülmemeli, bir yarış, rekabet ve seyirlik olmaktan çıkarılmamalıdır'' diye konuştu. 
     Irak'a asker gönderilmesiyle ilgili tezkerenin TBMM'de kabul edilmemesinin 2. yıldönümü olduğunu anımsatan Gündüz, tezkerenin kabul edilmemesinin, Türkiye'nin Avrupa ve diğer ülkelerle ilişkilerinin gelişimine katkı yaptığını söyledi. 
     
</TEXT>
</DOC>
