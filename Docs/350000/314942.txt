<DOC>
<DOCNO> 314942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sonyas02.html </URL>
<DATE> 2005/02/13/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Profesyonel Boksör Sam, ABD'li rakibini yenerek ünvanını korudu... 
</HEADLINE>
<TEXT>

     WDC Kıtalararası Boks Şampiyonu olan profesyonel boksör Sinan Şamil Sam, başkent Berlin'deki Max-Schmeling Spor Salonu'nda Amerikalı rakibi Lawrence Clay-Bey'i puan üstünlüğüyle yenerek unvanını korudu. 
     Çok sayıda Türk taraftarın izlediği karşılaşma öncesinde Türk Milli Marşı'nın yanlış çalınması üzerine Sam, olayı protesto ederek maçın yarıda kesilmesini sağladı. 
     12 raund sonunda rakibini sayı üstünlüğü ile yenen Sam, karşılaşmadan sonra yaptığı açıklamada ''En büyük olmak istiyorum, en büyük olduğuma inanıyorum'' dedi. 
     
     ''HERKESE KARŞI MÜCADELE EDEBİLİRİM'' 

     Almanya'nın başkenti Berlin'de dün Amerikalı rakibi Lawrence Clay-Bey'i yenerek ağır siklette unvanını koruyan WBC Kıtalararası Boks Şampiyonu Sinan Şamil Sam, herkese karşı mücadele edebileceğini söyledi. 
     Sinan, karşılaşmada fazla iyi oynamadığı şeklindeki eleştirilere karşılık, ''Bu riskli bir maçtı. Baktov daha açık mücadele ediyordu. Bu seferki rakibim daha kurnazdı. Bu nedenle her şeyi riske atmak istemedim. Dünya Şampiyonası karşılaşmasına çıksam böyle mücadele etmezdim. Sadece antrenörümün dediklerini dinledim ve bu kadarı yeter dedim'' şeklinde cevap verdi. 
     Rakibinin son raundlara doğru daha fazla atak yapmasını beklediğini ve ona göre strateji kurduğunu belirten Sinan, ''Puan açısından gerideydi. Bu nedenle böyle davranacağını biliyordum. Ona göre strateji yaptım ve son raunda da yumruk yememeye çalıştım'' dedi. 
     Sinan, kendisi gibi Sauerland boks kulübünde sözleşmesi bulunan Rus boksör Nikolai Valuev hakkında ne düşündüğü şeklindeki bir soruyu ise ''Valuev yapılı fiziğinin dışında da iyi bir boksör. Ancak ben herkese karşı mücadele edebilirim'' diye yanıtladı. 
     Clay-Bey de, ''Puan açısından geride olduğumu biliyordum. Bu nedenle karşılaşmanın sonlarına doğru daha hırslı mücadele ettim, belki Sinan'ı yenebilirim diye, olmadı. Ancak ben her zaman yeniden buraya gelmeye hazırım'' dedi. 
     Sinan'ın antrenörü Ulli Wegner de, Sinan'ın önceki maçında olduğu kadar iyi oynamadığını, ancak gerekli yerde baskı yaptığını ifade ederek, ''Dünya Şampiyonu olmak istiyorsa, son saniyeye kadar mücadele etmeli. Karşılaşmanın sonlarına doğru gereksiz yere bazı risklere girdi, ancak yine de açık bir şekilde kazandı'' diye konuştu. 
     Sauerland boks kulübünün sahibi Wilfried Sauerland da, Sinan'ın karşılaşmanın sonlarına doğru gereksiz yere fazla riske girdiğini belirtti ve Sinan'ın ne zaman Dünya Şampiyonluğu için ringe çıkacağı şeklindeki bir soruyu, ''Daha bir kaç maç yapması lazım. Daha sonra bakarız'' şeklinde cevapladı. 
     Gecenin asıl mücadelesinde ağır siklette WBA Kıtalararası Boks Şampiyonu olan Valuev de İsveçli rakibi Attila Levin'i 3. raundda teknik nakavtla yendi. 
     Yarı ağır siklette Türk kökenli Alman boksör Adnan Özçoban ise, Rus boksör Zaur Baysangurov'a karşı yaptığı mücadeleyi 4. raundda antrenörünün ringe havlu atması sonucu kaybetti. 
     
</TEXT>
</DOC>
