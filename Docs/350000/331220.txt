<DOC>
<DOCNO> 331220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur24.html </URL>
<DATE> 2005/04/07/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Linç girişimiyle ilgili beş kişi tutuklandı 
</HEADLINE>
<TEXT>

     Zanlılar Nurgül A, İhsan Ö, Emre B, Zeynep E. ile Çetin G, Cumhuriyet Savcılığı tarafından tutuklanma istemiyle nöbetçi mahkemeye sevk edilmelerinin ardından 1. Sulh Ceza Mahkemesi'nde ifadelerinin alınmasından sonra ''toplumda infial yaratmak'' suçundan tutuklandı. 
     Zanlıların duruşma salonundan çıktığı sırada doktor olduğu öğrenilen Hacer Ö. ''faşizme karşı direneceğiz'' şeklinde slogan attı. Polis, Hacer Ö'yü adliye dışına çıkardı. 
     Geniş güvenlik önlemleri altında adliyeden çıkarılan 5 kişi, Trabzon E Tipi Kapalı Cezaevi'ne götürüldü. 
     Bu arada, adliye önünde bekleyen bir grup, tutuklanan arkadaşlarına çeşitli sloganlar atarak, destek verdi. Polis, grubu müdahale ederek dağıttı. 
     Trabzon'un Kemerkaya Mahallesi Kunduracılar ve Kahramanmaraş caddelerinde, 'hapishanelerde neler oluyor bilmek hakkımız, tecritte ölüm var'' ifadelerinin yer aldığı bildiri dağıtmaya çalışan 5 kişiyi vatandaşlar dövmüştü. Gruptan 1'i hastaneye giderken, 4'ü polis tarafından zırhlı araca bindirilerek olay yerinden uzaklaştırılmıştı. 
     
     GENİŞ GÜVENLİK ÖNLEMLERİ 

     Dün, Tutuklu Aileleriyle Yardımlaşma Derneği'nin TAYAD bildirilerini dağıtan ve yüzlerce kişi tarafından linç edilmek istenen beş kişi gece boyunca Trabzon Emniyet Müdürlüğü'nde tutuldu. 
     Trabzon'da, bildiri dağıtırken vatandaşlar tarafından darp edilen 5 kişi, geniş güvenlik önlemleri altında adliyeye çıkarıldı. 
     Emniyetteki sorguları tamamlanan Nurgül A, İhsan Ö, Emre B, Zeynep E. ile Çetin G, ''slogan atarak halkı güvenlik güçlerine karşı kışkırtmaya çalışmak, toplumda infial yaratacak davranışlarda bulunmak, görevli memura mukavemet ve saldırı ile sokakta bulunan vatandaşı darp etmek'' iddiasıyla Cumhuriyet Savcılığı'na çıkarıldı. 
     Bu arada, 2 kişinin soruşturmayı yürüten Cumhuriyet Savcılığı'na müracaat ederek, söz konusu 5 kişiden kendilerini taş atarak yaralandıkları gerekçesiyle şikayetçi oldu. 
     Zanlılardan Zeynep E. adliyeye çıkarılırken, bayrak yakmadıklarını belirterek, ''Bu bir provokasyondur. Bayrak yakıldığını gören olmamıştır. Polisin de böyle bir iddiası yoktur'' şeklinde bağırdı. 
     
     EMNİYET MÜDÜRÜ HALKI SÜKÜNETE DAVET ETTİK 

     Trabzon Emniyet Müdürü Ramazan Akyürek, dünkü olaylarla ilgili, ''Trabzon halkını dün sükunete davet ettik, halkımız da bu davete uydu. Allah, böyle olayları tekrar yaşatmasın'' dedi. 
     Akyürek, Trabzon Belediye Başkanı Volkan Canalioğlu'nu ziyaretinde, Kemerkaya Mahallesi Kunduracılar ve Kahramanmaraş caddelerinde bildiri dağıtan 5 kişinin vatandaşlar tarafından darp edilmesi olayıyla ilgili emniyet teşkilatının üzerine düşen görevi yerine getirdiğini ifade etti. Akyürek, ''Allah, tekrar bu olayları yaşatmasın. Trabzon halkını dün sükunete davet ettik, halkımız da bu davete uydu'' diye konuştu. 
     Akyürek, olayın artık adli makamlara intikal ettiğini ve bundan sonra adaletin vereceği kararın önemli olduğunu da kaydetti. 
     Olayın gelişimi 
     Trabzon'da dün ikisi kız dört kişinin Tutuklu ve Hükümlü Aileleriyle Dayanışma Derneği TAYAD adına bildiri dağıtması, halkı sokağa döktü. Bir trafik polisinin, bildirinin izinsiz dağıtıldığı gerekçesiyle gençlere engel olmasına çevreden geçenler de katılınca, olay büyüdü. Bu sırada kentte 'bayrak yakmaya kalkışmışlar' söylentisi yayıldı. Bildiri dağıtanlar, öfkeli kalabalıktan kaçarak bir işhanına sığınmak istedi. 
     Ancak peşlerinden yetişenler, gençleri yakalayarak saldırmaya başladı. Bu sırada, çevrede bulunan az sayıda polis, kalabalığın arasından gençleri kurtararak, bir işhanına soktu. Gençleri kalabalığın arasından dışarı çıkaramayacağını anlayan polisler, takviye ekip istedi. Bazı kişlier de, polis barikatını aşarak gruba saldırmaya çalıştı. 
     
     Gençlerin yardımına özel tim yetişti 

     Olup biteni korku dolu gözlerle ve birbirine sarılarak izleyen gençlerin yardımına, özel harekat timleri yetişti. Polisler, zırhlı araçla gençleri almak istedi. Ancak kalabalığın öfkesi dinmedi. Gençler araca binerken, kalabalık aracın önünü kesti. Bildiri dağıtan gençler linç edilmekten güçlükle kurtarılarak emniyete götürülürken, 2 bine yakın kişi de Türk bayraklarıyla emniyete kadar yürüdü. TAYAD adına dağıtılan bildiride, F tipi cezaevlerinin protesto edildiği ve tecrite son verilmesinin istendiği öğrenildi. 
     
</TEXT>
</DOC>
