<DOC>
<DOCNO> 349725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonspo03.html </URL>
<DATE> 2005/06/07/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Barcelona’dan Rüştü'ye son çağrı 
</HEADLINE>
<TEXT>

     Barcelona, Fenerbahçe’de kiralık oynayan Rüştü’yü kampa katılması için 17 Temmuz’da İspanya’ya davet etti 
     
     Ne olacak şimdi 
     Rüştü Reçber için karar anı yaklaştı. Önümüzdeki sezonda Avrupa Birliği vatandaşı statüsünde oynayabilmesi için mahkemeye başvuran Barcelona kulübü, karar ve UEFA tavsiyesi ne yönde çıkarsa çıksın, milli kaleciden 17 Temmuz’da İspanya’ya gelerek takımın kamp çalışmalarına katılmasını istedi. Geçen sezon Fenerbahçe’de kiralık oynayan tecrübeli eldivenin kaderinin, kamp çalışmalarından sonra kesinlik kazanacağı vurgulandı. 
     
     Nihat Kahveci örneği 
     Teknik direktör Christoph Daum’un sözleşmesini uzatmak için kalmasını şart koştuğu Rüştü Reçber hakkında Fenerbahçe Kulübü’nün bugüne kadar bir girişimde bulunmaması da kafalarda bir takım soru işaretleri yarattı. Çünkü Alman hoca, bu oyuncunun takımda kalması için yönetime bastırıyor. Barcelona ise milli kaleciye, diğer lejyonerlerimizden Nihat Kahveci’nin statüsünde bonservis çıkartmak için yoğun kulis çalışması yapıyor. 
     
</TEXT>
</DOC>
