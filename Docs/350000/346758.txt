<DOC>
<DOCNO> 346758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sontur07.html </URL>
<DATE> 2005/05/28/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
KESK, Eğitim-Sen'in kapatılmasını ILO'ya götürecek... 
</HEADLINE>
<TEXT>

     KESK yönetimi, Eğitim-Sen’in kapatılmasına yönelik davayı, Uluslararası Hür İşçi Sendikaları Konfederasyonu ICFTU kanalıyla ILO Genel Kurulu gündemine getirmeye hazırlanıyor. 
     KESK Genel Başkanı İsmail Hakkı Tombul, AA muhabirine yaptığı açıklamada, 31 Mayıs-15 Haziran 2005 tarihleri arasında Cenevre’de gerçekleştirilecek ILO Genel Kurulu’na katılarak, kamu çalışanlarının çözüm bekleyen temel sorunlarını gündeme getireceklerini söyledi. 
     Öncelikli gündem maddelerinden birinin Kamu Görevlileri Sendikaları Kanunu’nda grevli toplu sözleşme hakkına yer verilmemesi ve örgütlenme önündeki engellerin kaldırılmaması olacağını anlatan Tombul, hükümetin bu konudaki taahhütlerine rağmen somut adım atmaktan kaçınmayı sürdürdüğünü ifade etti. 
     Tombul, Eğitim-Sen hakkında açılan kapatma davasını da ILO Genel Kurul gündemine getireceklerini bildirdi. Konuyu uluslararası kamuoyunun bilgisine sunmak için hazırlıklarının sürdüğünü anımsatan Tombul, üst örgütleri ICFTU ile görüş alışverişinde bulunduklarını belirtti. 
     Davayı, ICFTU kanalıyla genel kurula yansıtma niyetinde olduklarını söyleyen Tombul, Türk delegasyonu nezdinde de girişimde bulunacaklarını kaydetti. 
     Tombul, şikayetlerini, ILO’nun 87 sayılı "Sendika Özgürlüğüne ve Örgütlenme Hakkının Korunmasına İlişkin Sözleşmesi"nde yola çıkarak, "sendikaların tüzüklerine müdahale edilemeyeceği" ve "bu nedenle kapatılamayacağı" hükümlerinin ihlaline dayandıracaklarını bildirdi. 
     
     ILO GELİŞMELERİ İZLİYOR 
     ILO Türkiye Temsilcisi Gülay Aslantepe de Eğitim-Sen’in, ILO’nun 87 sayılı sözleşmesinde yer alan "sendikal faaliyetlerin özgürce 
     yapılmasıyla" ilgili düzenlemesini gerekçe göstererek örgüte çeşitli şikayetlerde bulunduğunu söyledi. Şikayetlerin Bağımsız Uzmanlar Komitesi ve Sendikal Özgürlükler Komitesi’nde incelendiğini dile getiren Aslantepe, ILO’nun talebi doğrultusunda, Hükümetin de belirli aralıklarla örgüte görüş bildirdiğini anlattı. Aslantepe, konuyla ilgili şunları kaydetti "Eğitim-Sen’in kapatılması davasının Aplikasyon Komitesi’nde gündeme gelmesi ortaya konulacak girişime bağlı. Şu anda Aplikasyon Komitesi’nin gündemi oldukça yoğun, sendikal özgürlüklerin dışında bazı ülkelerde kaçırılan, öldürülen sendikacılar var. Bunların yanında Eğitim-Sen’in kapatılma kararının komitenin gündeme gelip gelmeyeceği genel kuruldaki görüşmeler sırasında ortaya çıkacak." 
     
     APLİKASYON KOMİTESİ 
     ILO Genel Kurulu bünyesinde faaliyet gösteren Aplikasyon Komitesi’nde, işçi, işveren ve hükümet temsilcilerinin görüşlerine başvuruluyor. 
     Komite, gelen şikayetleri değerlendirerek hükümetlerin, imzaladıkları sözleşmelere aykırı davranışta bulunup bulunmadıklarını inceliyor. Komite, bir yaptırımı bulunmamasına rağmen söz konusu ülkeleri yaptıkları ihlallerle birlikte uluslararası kamuoyuna duyuruyor. "Kara liste" olarak adlandırılan bu mekanizma, adı geçen ülkeler için uluslararası prestij kaybı olarak nitelendiriliyor. 
     
</TEXT>
</DOC>
