<DOC>
<DOCNO> 342526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonsiy01.html </URL>
<DATE> 2005/05/14/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Bakan Coşkun yine memurları suçladı... 
</HEADLINE>
<TEXT>

     Sanayi ve Ticaret Bakanı Ali Coşkun, 2.4 milyona ulaşan kamu personelinin bir kısmının asıl yeteneklerine uygun olmayan işlerde istihdam edildiğini, dolayısıyla çalıştığı kuruma verimlilikten çok yük getirdiğini ifade ederken, bu personelin hak etmediği bir parayı aldığını savundu. 
     Ali Coşkun, CHP Antalya Milletvekili Feridun Baloğlu’nun kamu personeline ilişkin soru önergesine verdiği yanıtta, memurları suçladı. Tüm dünyada bir değişim ve dönüşüm süreci yaşandığı, bu süreçte kamu yönetim ve personel sisteminin de günün koşullarına göre yeniden yapılanması gereğinin ortaya çıktığını dile getiren Coşkun, AB üyelik sürecinde hızla ilerleyen Türkiye’nin bu yönde ciddi adımlar atmasının kaçınılmaz olduğunu vurguladı. Halen 2.4 milyona ulaşan kamu personelinin, bir kısmının gerçekten işinin ehli olduğu ve görevini layıkıyla yerine getirmeye çalıştığı, bir kısmının ise asıl yeteneklerine uygun olmayan işlerde istihdam edildiği, dolayısıyla çalıştığı kuruma verimlilikten çok yük getirdiğini vurgulayan Coşkun, artık yılların verdiği alışkanlıkların bir tarafa bırakılmasının zamanının geldiğini ifade etti. Kronikleşmiş bir sorunun çözümünün sancısız olmayacağına işaret eden Coşkun, şöyle dedi "Yeni modern yönetim tekniklerini uygulamamız her hizmetin tanımını, süreçlerini belirlememiz ve o işi en iyi şekilde yerine getirecek nitelikte personeli istihdam etmemizin zamanı gelmiştir. Öte yandan artık teknoloji gelişmiş ve bilgisayar hayatın bir parçası haline gelmiştir. Bilgi toplumuna dönüşüm süreci başlamıştır. Bir süreci gerçekleştiremeyen ülkeler ise geri kalmaya mahkumdurlar. Bu nedenle eski dikey örgütlenmenin dışında yatay ve uzmanlaşmayı öne çıkaran bir örgütlenme modelini kamu yönetiminde benimsemeyi, hizmetin yerinden yönetim ilkesi çerçevesinde Kamu Yönetiminin Temel İlkeleri ve Yapılanması Hakkında kanun ile bir kısım yetki ve personeli mahalli idarelere devrederek etkinlik ve verimliliği yükseltmeyi amaçlıyoruz." Ali Coşkun, kamuda gerçekleştirilecek personel yapılanması sonucunda ortaya 800 bin dolayında fazla istihdam çıkacağını tahmin ettiğini de bildirirken, bu personelin hak etmediği bir parayı aldığını savundu. 
     
     "BAKANLIĞIMDA YER BULAMIYORUZ" 

     Coşkun, Bakanlığına son beş yıl içinde özelleştirilen kurum ve kuruluşlardan çoğunluğu araştırmacı kadrosunda 831 personelin geldiğini de dile getirirken, gelen bu personelin niteliklerinin Bakanlığının ihtiyaçlarına uygun olmadığını anlattı. Coşkun, bir planlama eksikliği sonucu daha verimli olabilecekleri kurumlar yerine Bakanlığına gönderilen personelin istihdam fazlası konuma geldiğini belirtirken, söz konusu personele bakanlığında yer bulamadıklarından yakındı. 

ANKA 
     
</TEXT>
</DOC>
