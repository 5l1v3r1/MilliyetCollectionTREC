<DOC>
<DOCNO> 330469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonspo33.html </URL>
<DATE> 2005/04/05/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Sivasspor Dereli, Elazığspor gol atamıyor diye kendi gol atacaktı... 
</HEADLINE>
<TEXT>

     Sivasspor Kulübü Basın Sözcüsü Fikret Ünsal, Elazığspor maçının hakemi M.Selçuk Dereli'yi eleştirerek, ''Selçuk Dereli öyle kızmıştı ki 2 kırmızı kart gösterdiği yetmiyormuş gibi neredeyse Elazığspor gol atamıyor diye kendi gol atacaktı'' dedi. 
     İkinci Futbol Ligi A Kategorisi'nde Elazığspor'un cezası nedeniyle Malatya'da yapılan maçta 3 puanı tek golle alarak 61 puanla liderliğini sürdüren Sivasspor'da, kulüp basın sözcüsü Fikret Ünsal, Elazığspor karşısında 9 kişi kalmalarına karşın çok iyi mücadele ettiklerini ve haklı galibiyet aldıklarını söyledi. 
     Elazığspor'un da Birinci Süper Lig'e çıkma hesapları yapan bir takım olduğunu kaydeden Ünsal, ''Büyük stres yaşıyorlardı. Orada bir takım çirkin hareketler oldu. Ama o insanlar kendi kentlerine zarar verdiler ve bana göre Elazığ'a ihanet ettiler'' diye konuştu. 
     Elazığ kentinin bundan sonra oturup iyi düşünmesi gerektiğini kaydeden Ünsal, ''Elazığspor, yönetimini çok iyi seçmeli. Sahaya girip rakip futbolcuları ve teknik heyeti tehdit edecek kişilerden yönetici seçmemeli. Bunlar oldukça yanlış şeyler'' dedi. 
     Maçın hakemi M.Selçuk Dereli'yi de eleştiren Ünsal, şunları kaydetti 
     ''Takımımız Selçuk Dereli'ye rağmen çok iyi mücadele verdi. Galip geldiğimiz halde bunu da açık yüreklilikle söylüyorum. Selçuk Dereli öyle kızmıştı ki 2 kırmızı kart gösterdiği yetmiyormuş gibi neredeyse 'gol atamıyorlar' diye kendi gol atacaktı. Yani bu derece yanlı bir maç yönetti. Selçuk Dereli'yi kendi vicdanıyla başbaşa bırakıyorum.'' 
     
     SİVASSPOR'UN MADDİ DURUMU 
     Sivasspor'un maddi durumuna da değinen Ünsal, ''Takımımız şu anda ciddi maddi sıkıntı yaşamaya başladı. Önümüzdeki günlerde ve haftalarda bu sıkıntıyı belki daha fazla yaşayacağız'' dedi. 
     Bu nedenle Sivasspor'a yardım merkezi oluşturmayı düşündüklerini anlatan Ünsal, ''Yani en çok esnafımız ve tüccarımızın yardımlarını orada kabul edeceğiz. İnşallah Sivas'ın esnafı ve tüccarı bize gerekli yardımı yapar. Umarım takımlarına manevi desteğin yanında maddi desteği de verirler'' diye konuştu. 
     
</TEXT>
</DOC>
