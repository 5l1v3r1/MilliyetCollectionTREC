<DOC>
<DOCNO> 336115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/spor/spo15.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



ATLETİZM 
WADA'dan yakın takip 

Dünya Anti - Doping Ajansı WADA , Türkiye'yi yakın takibe aldı. WADA, Finlandiya'da 6-14 Ağustos tarihleri arasında düzenlenecek Dünya Atletizm Şampiyonası'na hazırlanan sporcularımızı göz hapsine aldı. Sezonun en önemli yarışı öncesi denetimlerini sıklaştıran WADA, Atletizm Federasyonu'na başvurarak, Elvan Abeylegesse, Eşref Apak, Binnaz Uslu ve Tezeta Dengersa'nın kamp programlarını istedi. 

GÜREŞ 
Gençler affetmedi 

ABD'nin New York Gençler Güreş Karması'nı konuk eden Manisa Özel Şehzade Mehmet Lisesi, Atatürk Spor Salonu'nda yapılan dostluk müsabakalarında rakiplerine şans tanımadı. Şehzade Lisesi sporcuları, New York Karması'nı serbest ve grekoromen stilde mağlup etti. Manisalı güreşçiler, rakiplerini grekoromende 6-5, serbestte de 8-1 yenmeyi başardı. 

OTOMOBİL 
Off - Road heyecanı 

2005 Türkiye Good Year Off-Road Şampiyonası'nın 3. ayağı bugün start alıyor. Tuzla Autodrom'da yapılacak organizasyonda, sporcular ilk gün 4 özel, 1 normal etapta mücadele edecek. Orman ve pist parkurlarını geçecek olan ekipler, etaplardan birini gece kat edecekler. Pilotlar yarışmanın ikinci gününde de 5 etaplık engelli parkurda birincilik için mücadele edecek. 

GÜREŞ 
Camia yasta 

Eski güreşçi ve spor tarihçisi Ağtıf Kahraman, 85 yaşında hayatını kaybetti. 1920 yılında Amasya'da doğan Kahraman, 1960-1970 yılları arasında Adalet Gazetesi'nde spor tarihiyle ilgili makaleler yazdı. 2000'de Spor Yazarları Birliği tarafından 'spor tarihi ve araştırmaları' alanında Üstün Hizmet Ödülü'ne layık görülen Kahraman'ın cenazesi, Ankara Kocatepe Camii'nde kılınacak öğle namazının ardından defnedilecek. 

Alonso geliyor 

Formula 1 Dünya Şampiyonası'nın flaş pilotu Fernando Alonso 15 Mayıs'ta İstanbul'a gelecek. Sezonun ilk üç yarışından ikisini kazanarak, 26 puanla genel klasmanda liderliğe oturan Renault'nun İspanyol sürücüsünün 21 Ağustos'taki Türkiye Grand Prix'sinden yaklaşık 3 ay önce, Formula 1 aracını İstanbullu otomobilseverlerle buluşturacağı bildirildi. Alonso'nun Sultanahmet Meydanı'nda aracıyla 10 tur atacağı ifade edildi. 

Yıldıray'ın hayali 

Hertha Berlin'de oynayan Yıldıray Baştürk, Şampiyonlar Ligi heyecanını bir kez daha yaşamak istediğini söyledi. Leverkusen ile 2002 yılında finale yükselen milli futbolcu, B.Z Gazetesi'ne "Finali Real Madrid'e kaybetmiştik. O geceyi devamlı hatırlarım" açıklamasını yaptı. Yıldıray ayrıca bugünkü Schalke maçının Devler Ligi için dönüm noktası olduğunu belirtti. Milli takımın iki yıldızı Yıldıray ile Hamit bugün Berlin Olimpiyat Stadı'nda karşı karşıya gelecek. 

Agassi zorlandı 

Houston'da yapılan Erkekler Clay Court Tenis Turnuvası'nın favorilerinden Andre Agassi zor da olsa çeyrek finale yükselmeyi başardı. ABD'li raket, İspanyol rakibi Alex Calatrava'yı 2-1 mağlup etti. İlk seti beklenmedik bir şekilde 3-6 kaybeden 34 yaşındaki Agassi daha sonra toparlanıp, 6-4 ve 7-5'lik setlerle korttan galip ayrıldı. Agassi, 6 numaralı seribaşı Fransız Sebastian Grosjean'a karşı yarı final mücadelesi verecek. 

Armstrong kayıplarda 

Fransa Bisiklet Turu sonrası 14 yıllık kariyerine nokta koyacağını açıklayan efsane bisikletçi Lance Armstrong, Tour de Georgia'da beklenen performansını ortaya koyamıyor. ABD'li sporcu turun dün koşulan 3. etabında birinci Floyd Landis'in 2 dakika gerisinde kalarak, dokuzunculukla yetinmek zorunda kaldı. Discovery takımı adına yarışan Lance Armstrong genel klasmanda da dokuzuncu sırada bulunuyor. 

Zidane film yıldızı oluyor 

Real Madrid'in Fransız yıldızı Zinedine Zidane'ın belgesel filmi çekiliyor. Fransız yönetmen Philippe Parreno ve İskoçyalı meslektaşı Douglas Gordon'un ortak yapımı olacak belgesel filmde Zidane'ın kendisi oynayacak. Film tamamlandıktan sonra sinemaların yanısıra Madrid'te Prado, Paris'te Beaubourg ve Bilbao'da Guggenheim müzelerinde gösterime sunulacak. 

Sen misin tüküren 

Marsilya'da forma giyen Fransa Milli Takımı'nın kalecisi Fabien Barthez'e, hakeme tükürdüğü gerekçesiyle, üç ayı tecilli altı ay sahalardan uzaklaştırma cezası verildi. Ünlü file bekçisi, takımının 12 Şubat'ta Fas'ın Wydad Kazablanka ekibiyle oynadığı dostluk maçında hakem Abdullah El - Açiri'ye tükürdüğü için Fransa Futbol Federasyonu Disiplin Kurulu'na sevkedilmişti. 

En hızlısı De La Rosa 

Formula 1 Dünya Şampiyonası'nın yarınki San Marino Grand Prix'si öncesi dün koşulan antrenman turlarında en iyi zamanı McLaren'in test pilotu Pedro De La Rosa yaptı. 1 dakika 20.484 saniyelik derecesiyle ilk sırayı alan Rosa'nın ardından BAR Honda'dan Jenson Button ikinci, yine McLaren'den Kimi Raikkonen de üçüncü oldu. Imola Pisti'nde bugün sıralama turları yapılacak. 

İbrahimoviç'e 3 maç ceza 

İtalya Ligi'nde şampiyonluğa oynayan Juventus'ta İbrahimoviç şoku... Siyah - Beyazlı ekibin Inter'e 1-0 yenildiği maçta rakibi Cordoba'ya dirsek attığı tespit edilen İsveçli golcüye 3 maç ceza verildi. Yıldız futbolcu, Juve'nin üç kritik sınavı Lazio, Bologna ve Milan karşılaşmalarında forma giyemeyecek. Bu arada Roma kaptanı Totti'ye de 5 maç ceza verildi. 


</TEXT>
</DOC>
