<DOC>
<DOCNO> 337036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy16.html </URL>
<DATE> 2005/04/26/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Askeri hastaneler sivillere açılıyor... 
</HEADLINE>
<TEXT>

     Askeri hastanelerin belirli koşullarda sivil hastalara da hizmet vermesini öngören yasa tasarısı, TBMM Milli Savunma Komisyonu'nda kabul edildi. 
     Komisyon Başkanvekili AK Parti Karaman Milletvekili Yüksel Çorbacıoğlu'nun yönetiminde toplanan komisyonda, Türk Silahlı Kuvvetleri TSK İç Hizmet Kanunu, Türk Silahlı Kuvvetleri Personel Kanunu, Gülhane Askeri Tıp Akademisi GATA Kanunu ve Milli Savunma Bakanlığı ile Kara, Deniz ve Hava Kuvvetleri Komutanlıklarına Bağlı Kurumlarda Döner Sermaye Teşkili ve işletilmesine ilişkin Kanun'da değişiklik yapan 4 yasa tasarısı birleştirilerek görüşüldü ve hükümetten geldiği şekliyle kabul edildi. 
     
     ORANI GENELKURMAY BELİRLEYECEK 
     Tasarı uyarınca, muvazzaf ve emekli TSK personelinin çalışan veya emekli eşleri ile anne ve babaları, kendi kurumlarının veya sosyal güvenlik kuruluşlarının sağlık karneleri ile askeri hastanelere başvurabilecek. 
     TSK'dan emekli olduktan sonra emeklilik hakkı tanınan başka bir kurumda görev alan personel ise askeri kimlik kartı ve bağlık oldukları kurumların sağlık karneleriyle askeri hastanelerden yararlanabilecek. 
     Tasarı, bugüne kadar sadece GATA hastanelerinden yararlanan sivillere, döner sermaye işletmesi bulunan 36 askeri hastaneden de yararlanma imkanı getiriyor. Buna göre, boş yatak olması şartıyla ve mevcut yatak kapasitesinin yüzde 10'unu geçmemek üzere her yıl Genelkurmay Başkanlığı tarafından belirlenecek oran veya miktarda sivil hastalar, askeri hastanelerde muayene ve tedavi olabilecek. Muayene ve tedavi giderleri askeri hastane döner sermayelerine ödenecek. 
     
     KITA HİZMETİ KOŞULU KALDIRILIYOR 
     Tasarı ile ordu hastabakıcı, hemşire ve ebelerinin iaşelerinin hem er kazanından sağlanması hem de bu personele tayın bedeli verilmesi uygulamasına son veriliyor. Psikolog, laborant, fizyoterapist ve diyetisyen gibi aynı ortamda görev yapan diğer personele göre ayrıcalık yarattığı ifade edilen uygulamayı sonlandırmak için er kazanından iaşeyi öngören yasa hükmü yürürlükten kaldırılıyor. 
     Yasa tasarısı, karargah görevinde başarılı olan muharip sınıf üsteğmen ve yüzbaşılara, üstçavuş ve kıdemli üst çavuşlara ''üstün başarı kıdemi'' verilebilmesi için bulundukları rütbede, rütbe bekleme süresinin üçte biri oranında ayrıca kıta hizmeti yapmış olma şartını da kaldırıyor. 
     Deniz Kuvvetleri Komutanlığı bünyesinden ayrılarak ayrı bir komutanlık olarak yapılandırılan Sahil Güvenlik Komutanlığı'na ilişkin düzenlemeler de getiren yasa tasarısıyla, tuğgeneral-tuğamiral olacakların yıl kontenjanlarının dağılımını, kıdem ve kıdem sırası esaslarını, yurt dışı tedavi süresi ve mazeret izinleri ile dinlenme kamplarını düzenleyen yasa hükümlerine ''Sahil Güvenlik Komutanlığı'' da ekleniyor. 
     
     15 BİN YATAK KAPASİTESİ 
     Milli Savunma Komisyonu'nda tasarı üzerindeki görüşmeler, askeri hastanelerin sivillere açılması üzerinde yoğunlaştı. AK Parti Adana Milletvekili Ziyattin Yağcı, hangi askeri hastanelerden ne kadar kontenjan ayrılacağına Milli Savunma Bakanlığı ile Sağlık Bakanlığı'nın birlikte karar vermesini isterken, AK Parti Kırıkkale Milletvekili Vahit Erdem, boş yatak olması ve yatak kapasitesinin yüzde 10'u koşullarına ek olarak Genelkurmay Başkanlığı'na oran belirleme gibi bir ek sınırlama getirilmemesini talep etti. 
     Milli Savunma Bakanı Vecdi Gönül, bugüne kadar 41 askeri hastaneden sadece GATA'nın İstanbul ve Ankara'daki hastanelerine sivil hasta kabul edildiğini, tasarı ile diğer 39 askeri hastaneden döner sermayesi bulunan 36'sının sivillere açılacağını ifade etti. 
     Tasarıyla yapılan düzenlemenin SSK hastanelerinin Sağlık Bakanlığı'na devri uygulamasıyla karıştırılmaması gerektiğini belirten Gönül, yüzde 10 kontenjanın uzun çalışmalar sonucu belirlendiğini bildirdi. 
     Askeri hastanelere ilişkin ödeneklerin Milli Savunma Bakanlığı'nda, sorumluluğun da Genelkurmay Başkanlığı'nda olduğunu belirten Bakan Gönül, Sağlık Bakanlığı'nın bu tesisler üzerinde ne parası ne de sorumluluğu olduğuna işaret ederek, 15 bin yatak kapasitesi bulunan hastanelerde sivillere ayrılacak kontenjanın Genelkurmay Başkanlığı tarafından belirlenmesinin yerinde olduğunu ifade etti. 
     Milli Savunma Bakanı Vecdi Gönül, uygulamanın izleyeceği seyre göre, sivillere tanınan kontenjanın artırılabileceğini de sözlerine ekledi. 
     Yasa tasarısının önümüzdeki günlerde TBMM Genel Kurulu'nda ele alınması bekleniyor. 
     
</TEXT>
</DOC>
