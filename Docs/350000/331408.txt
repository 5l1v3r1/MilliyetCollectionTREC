<DOC>
<DOCNO> 331408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/soneko04.html </URL>
<DATE> 2005/04/08/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
"Rusların milli tatil yöresi Türkiye" 
</HEADLINE>
<TEXT>

     Rusya Seyahat Acenteleri Birliği Başkanı Sergey Shpilko, Türkiye'nin, Rusya'nın milli tatil yöresi haline geldiğini söyledi. 
     Rusya'dan Türkiye'ye turist getiren Odeon Turizm Şirketler Grubu, OTI Rusya'dan gelen 20'ye yakın basın mensubu ile Türk gazetecilere yönelik basın toplantısı düzenledi. 
     Toplantıya Akdeniz Turistik Otelciler Birliği AKTOB Başkanı Osman Ayık, Türkiye Otelciler Birliği TÜROB Başkanı Ahmet Barut, OTIŞirketler Grubu Yönetim Kurulu Başkanı Ayhan Bektaş, Coral Travel Genel Müdürü Coşkun Yurt ve Rusya Seyahat Acenteleri Birliği Başkanı Sergey Shpilko katıldı. 
     Shpilko, burada yaptığı konuşmada, Türkiye'nin turizmde çok başarılı bir ülke olduğunu söyledi. 
     Türk turizminin Rusya'da çok popüler olduğunu vurgulayan Shpilko, ''Türkiye Rusya'nın milli tatil yöresi haline gelmiştir'' diye konuştu. 
     Rusların, Türkiye'de Antalya'dan başka yöreleri de keşfetmesi gerektiğini dile getiren Shpilko, Türkiye'nin kuzey bölgelerinin iyi değerlendirilmesinin önemli olduğunu kaydetti. 
     Gazetecilerin sorularını da yanıtlayan Shpilko, bir soru üzerine Türkiye'ye aylık geliri 500-600 dolar olan Rusların geldiğini, daha düşük geliri olanların da Türkiye'ye gelebilmek için para biriktirdiğini söyledi. Shpilko, ''Rusya pazarında Türkiye, ucuz bir ülke olarak görülüyor. Geçmişte zengin Ruslar, Türkiye'ye geliyordu. Sanırım, yüksek gelirli turistler yeniden Türkiye'ye gelmeye başlayacak. Çünkü tesis kalitesi ve cazibe merkezleri artıyor'' dedi. 
     
     "Rus turistler Türkiye'ye sadık kaldı" 
     Türkiye'ye özellikle Rus gençlerinin yoğun ilgi gösterdiğini ifadeeden Shpilko, bu nedenle Türkiye'nin çok şanslı olduğunu kaydetti. 
     Shpilko, bir gazetecinin, ''Demre İlçesi'nde Noel Baba heykeli konusunda yaşanan tartışmanın, Rusların Türkiye'ye bakış açısını değiştirip değiştirmediği''ne ilişkin sorusu üzerine, ''Ruslar, turizm açısından Türkiye'ye her zaman sadık kalmışlardır. Krizlerde, terör ortamında ya da başka olumsuz koşullarda Rus turistler, Türkiye'ye gelmekten hiç vazgeçmedi'' dedi. 
     
</TEXT>
</DOC>
