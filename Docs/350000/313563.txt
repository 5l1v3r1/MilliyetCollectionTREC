<DOC>
<DOCNO> 313563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sontur16.html </URL>
<DATE> 2005/02/08/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Katil zanlısından ilginç savunma "Sanki rüyamda öldürdüm" 
</HEADLINE>
<TEXT>

     Neşet KARADAĞ ADANA, DHA 

      ADANA'da tartıştığı amcasının oğlu dolmuş şoförü 23 yaşındaki Mehmet Ali Karataş'ı yolcuların gözü önünde bıçaklayarak öldürdüğü iddia edilen 20 yaşındaki Sinan Karataş, ''Sanki rüya görüyor gibiydim. Kendime geldiğimde çok pişman oldum'' dedi. 
     Cemal Gürsel Caddesi'ndeki dolmuş durağında, 9 Ocak günü 01 M 1007 plakalı dolmuşun sahibi olan amcasının oğlunu öldürdükten sonra yakalanıp tutuklanan Sinan Karataş, Adana 2'nci Ağır Ceza Mahkemesi'nde dün hakim karşısına çıktı. Sinan Karataş, tasarlayarak adam öldürmek' suçundan ömür boyu hapis cezası istemiyle yargılanırken, tasarlayarak adam öldürmeye azmettirmek' suçundan tutuksuz yargılanan babası 46 yaşındaki Bekir ve 50 yaşındaki amcası Halil Karataş ise duruşmaya gelmedi. 
     Amcasının oğlu Mehmet Ali'nin, babası ile amcasını yaraladığını iddia eden Sinan Karataş, cinayet anını şöyle anlattı 
     ''Babamın yaralaması çok zoruma gitmişti. İşyerimden 5 gün izin almıştım. Ağabeyimin minibüsünde bulunduğum sırada Mehmet Ali telefon açarak, Ayağımın altında dolaşmayın. Babanızı vurdum sizi de vururum' diye tehdit etti. Ben de tedbir olsun diye yanımda bıçak taşıyordum. Olay günü çarşıyı gezerken bana kafa salladı. Yanına giderken arabanın içinde bir şey aramaya başladı. Kapıyı açtığı sırada nasıl oldu bilmiyorum bıçakladım. Olay bana bir hayal gibi gelmektedir. Sanki rüya görüyor gibiydim. Kendime geldiğimde çok pişman oldum.'' Olay sırasında minibüsün içinde bulunan ve mahkemede tanık olarak dinlenen yolculardan biri ise ''Sanık kapıyı açıp şoförü bıçakladı. Şoför bıçağın keskin kısmını eliyle geri doğru itiyordu'' dedi. 
     Duruşma, tutuksuz sanıkların mahkemede hazır edilmesi ve tanıkların dinlenmesi için ertelendi. 
     
</TEXT>
</DOC>
