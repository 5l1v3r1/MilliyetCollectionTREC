<DOC>
<DOCNO> 319044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/soneko05.html </URL>
<DATE> 2005/02/27/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
MNG Kargo hedef büyüttü... 
</HEADLINE>
<TEXT>

     MNG Kargo Genel Müdürü Aslan Kut, ''2004 yılında yüzde yüzlük büyüme hedefini gerçekleştirdik. Hedefimiz sektörün pazar payı alanında lideri olmak '' dedi. 
     MNG Kargo Genel Müdürü Aslan Kut, 2004 yılında yüzde 100'lük büyüme hedefini gerçekleştirdiklerini belirterek, ''Uçak ve karayolu taşıtlarının ortak operasyonu sayesinde Türkiye'nin her şehrine ve şubelerimizin bulunduğu yerleşim merkezlerine 24 saatte kargo teslimi yaparak bir ilke imza attık'' dedi. 
     MNG Kargo'nun Türkiye'de ilk ve tek olan bu hizmetiyle, müşterisi olan küçük büyük tüm işletmelerin rekabet gücünü arttırdığını ifade eden Kut, ''MNG Holding'in sermaye desteği sayesinde başlatılan hava kargo taşımacılığının ülke ekonomisine büyük katma değer sağladı. Müşterilerimiz MNG Kargo'yu tercih ettikleri için günlük sipariş alabildiklerini bu sayede stok maliyetlerinden kurtulduklarını ve satış sirkülasyonlarının arttığını ifade ediyorlar'' diye konuştu. 
     Tüm birimlerinin online olarak hizmet verdiğine de işaret eden Kut, şunları kaydetti ''Bir fatura kesildikten 5 saniye sonra tüm birimlerimizden takibi mümkündür. Tüm birimlerimiz kendi arasında dahili görüşme mantığıyla iletişim kurabilmektedir. Operasyon ekibimizde ve kuryelerimizde bulunan cep telefonları sayesinde kargonun seyahatinin her aşamasında müdahalede bulunma şansımız vardır. Kargo sektöründe kadın sürücü ve kadın kurye istihdam eden yine tek kargo firmasıyız. 2003 yılında kurulan MNG Kargo 2 yaşında. 65 şube, 6 bölge müdürlüğü, 10 aktarma merkezi, 450 personel ile hizmet vermeye başlayan MNG Kargo, bugün 450 Şubesi, 17 Bölge Müdürlüğü 24 aktarma merkezi, 4 bin 500 personeli, 11 uçak ve bini aşkın karayolu aracıyla yurt çapında yaygın ve üstün kaliteli hizmet sunuyor. 2005 yılında ise hedefimiz hizmet alanlarını daha da yaygınlaştırıp üstün kalitede sunduğu hizmetleri çeşitlendirerek sektörün pazar payı alanında da lideri olmak.'' 
     
</TEXT>
</DOC>
