<DOC>
<DOCNO> 319498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/spor/spo04.html </URL>
<DATE> 2005/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş en tepede 
</HEADLINE>
<TEXT>


Trabzonspor'un hocası, Bordo-Mavili takımla birlikte kariyerinin en iyi dönemlerinden birine imza attı. Şenol Güneş, altı maçta altı galibiyet alarak, takımı ikinciliğe taşıdı 


Avni Aker kabusu 
ŞENOL Güneş, Trabzonspor'daki ikinci macerasında başarıdan başarıya koşuyor. İkinci yarının başında Bordo - Mavili kulübün başına gelen Güneş, takımın başında sahaya çıktığı biri kupa maçı olmak üzere altı karşılaşmada altı galibiyet elde ederek takımı zirveye yaklaştırdı. Güneş'li Trabzon, Avni Aker Stadı'ndaki dört maçını da kazanarak, evinde yıkılmaz bir ekip oldu. 

'Kendimize bakıyoruz' 
TRABZONSPOR Teknik Direktörü Güneş, rakiplerinin ne yaptığıyla ilgilenmediklerini açıkladı. Tecrübeli teknik adam, "Biz öncelikle kendi işimize bakıyoruz. Her maça galibiyet parolasıyla hazırlanıp, iyi konsantre oluyoruz. Takım iyi gittikçe tribündeki seyirci de artıyor. Akıllı, yürekli ve coşkulu futbol bize olumlu hava getirdi. Bunu korumamız gerekiyor" dedi. 

Başkan vize verdi 

TRABZONSPOR Başkanı Atay Aktuğ, Barcelona, Real Madrid ve Milan gibi kulüplerden teklif gelmesi durumunda yıldızlarına izin verebileceklerini açıkladı. Aktuğ, "Büyük kulüpler oyuncumuzu isterse, iyi de para verirlerse oturup konuşuruz. Neden gitmesinler, Türkiye'yi Avrupa'da temsil ederler" dedi. 

Gaziantep hazırlığı 

BORDO - Mavili takım, Türkiye Kupası'nda yarın Gaziantepspor ile oynayacağı maçın hazırlıklarını dün yaptığı tek antrenmanla sürdürdü. İstanbul'a giden Şenol Güneş'in katılmadığı idmanı, yardımcı antrenör İhsan Derelioğlu yönetti. Çalışmaya hafif sakatlıkları bulunan Gökdeniz ve Fatih katılmadı. 


</TEXT>
</DOC>
