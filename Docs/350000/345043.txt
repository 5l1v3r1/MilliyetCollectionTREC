<DOC>
<DOCNO> 345043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonsiy05.html </URL>
<DATE> 2005/05/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Ağar, kurmaylarını seçecek 
</HEADLINE>
<TEXT>

     DYP Genel Başkanı Mehmet Ağar, yeni parti vitrinini bu hafta şekillendirecek. 
     Ağar’ın kıdemli partililer ve milletvekillerini dışarda bırakarak yaptığı seçim nedeniyle, DYP’ye 4 milletvekilinin istifasına mal olan Genel İdare Kurulu GİK ilk toplantısını salı günü yapacak. GİK’de Ağar’ın yakın çalışma ekibi olan ve toplam 13 üyeden oluşan Başkanlık Divanı da seçilecek. 
     Kongre’de GİK’in oluşumunda başı istifalar ve tasfiye ettiği eski milletvekillerinin başlattığı muhalefet hareketiyle ağrıyan Ağar’ın Başkanlık Divanı için yapacağı tercih önem taşıyor. 
     Ağar’ın mevcut yönetimden kimlerle yola devam edeceği, öte yandan yeni yüz olarak DYP’ye taşıdığı GİK üyelerinden kaçına Başkanlık Divanı’nda yer vereceği yine bu toplantıda belli olacak. 
     Öte yandan Hacı Filiz ve Halıt Dağlı gibi eski DYP milletvekillerinin önderliğinde organize edilen ve 1991 sonrası DYP’de milletvekilliği yapmış isimleri bir araya getirmeyi hedefleyen muhalefetin yemekli toplantısı Ağar’ın yeni ekibinin belirleneceği GİK’le aynı gün gerçekleşecek. 
     
</TEXT>
</DOC>
