<DOC>
<DOCNO> 301482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/spor/spo15.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



"Sistemi değiştireceğiz" 

BASKETBOL Federasyonu başkanlığına talip olan Lütfi Arıboğan, iktidarı elinde bulunduranların hesap vermek istemediklerine belirterek, "Basketbolun mali durumu hakkında hiçbir bilgimiz yok. Bu durum bizde stres yaratıyor "dedi. Ankara'da dün plan ve projeleriyle ilgili düzenlediği basın toplatısında ilginç açıklamalar yapan Arıboğan," 12 yıldır basketbolda şeffaf bir yönetim yaşamadık. Sistemi ve felsefeyi değiştirmek istiyoruz" ifadelerini de kullandı. 

Türk dayanışması 

NBA'DE Utah Jazz formasını giyen Mehmet Okur, Seattle Supersonics'de görev yapan İbrahim Kutluay'ı evinde ağırladı. Utah Jazz maçı için Salt Lake City'ye gelen milli forvetimiz, geceyi Okur'un evinde geçirdi. İbrahim, "Sezon başından bu yana sakatlıklarla uğraşırken bir de ağır grip geçirdim. Ama mutlaka başarılı olacağım" dedi. 

Mazbata günü 

11 Aralık'ta yapılan seçimleri galip kapayan 39 federasyon başkanı bugün Dedeman Oteli'ndeki törenle resmen görevlerine başlayacak. Devlet Bakanı ve Başbakan Yardımcısı Mehmet Ali Şahin'in de katılacağı 19.00'da başlayacak mazbata töreninde eski başkanlar da yer alacak. 

Konya atakta 

KONYASPOR Futbol Şubesi Sorumlusu Bahattin Karapınar, transferde yoğun çalışma içine girdiklerini, hedefin UEFA Kupası olduğunu söyledi. Karapınar "Ceyhun'u aldık, Kayseri'den Alper ile de anlaştık. Beşiktaş'tan Ronaldo, Galatasaray'dan Suat Usta ve Baliç, Gaziantep'ten de Mehmet Polat'la temas halindeyiz. Brezilyalı Libero Bilifa'yı da kampa çağırdık" dedi. 

Topuz kalıyor 

KAYSERİSPOR, Beşiktaş ve Galatasaray'ın da peşinde olduğu Mehmet Topuz'u takas etmekten vazgeçti. Bu oyuncuyu kadrolarında tutmak istediklerini belirten Başkan Recep Mamur ile Teknik Direktör Hikmet Karaman, Tunus'ta izledikleri forvet Ali Zetuni'yi transfer etmeyi planladıklarını, İsrailli Salimi'ye de üç teklif geldiğini açıkladılar. 

Vural böldü 

AKÇAABAT Sebatspor'un başına geçmesi için teklif götürülen Yılmaz Vural'a camiadan tepki geldi. Tecrübeli hocanın, geçen yıl Rizespor maçında ikinci yarıya çıkmadığını hatırlatan taraftarlar, Vural'a teklif götürülmesini eleştirdiler. Asbaşkan Yavuz Karan ise, "Kulüp menfaati düşünülmeli" dedi. 

Doğaneli umut saçtı 

BOKS Federasonu Başkanı Caner Doğaneli, geleceğin aydınlık olduğunu söyledi. Seçimlerde güven tazeleyen Doğaneli, "12 yıl önce altyapı seçmeleri için yaptığımız minikler turnuvasının meyvelerini toplamaya başladık. Atagün Yalçınkaya ayarında ve yaşında beş boksör daha var. İnşallah Pekin'de şampiyon çıkaracağız" dedi. 

Naim'in teşhisi 

DÜNYA ve Olimpiyat Şampiyonu eski halterci Naim Süleymanoğlu, eski başkan Kenan Nuhut'a sert mesaj gönderdi. Cep herkülü, "Benim hakkımda da bazı kasetler varmış. Ağzımı açmadım, bir şey konuşmadım. Eğer bir şey varsa Kenan Nuhut çıksın konuşsun. Susmayı tercih ettiyse bazı şeyleri kabul ediyor. Yeni yönetim, çirkin olayları temizlemeli" dedi. 


</TEXT>
</DOC>
