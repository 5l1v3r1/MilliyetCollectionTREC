<DOC>
<DOCNO> 345300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sondun26.html </URL>
<DATE> 2005/05/24/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Irak'ta 4 ABD askeri el bombasıyla öldürüldü 
</HEADLINE>
<TEXT>

     Irak’ın başkenti Bağdat’ın güneyinde düzenlenen bombalı saldırıda 4 Amerikan askerinin öldüğü bildirildi. 
     Amerikan ordusundan yapılan açıklamada, Bağdat’a 50 kilometre uzaklıktaki Hasva’da dün el yapımı bombayla düzenlenen saldırıda, 2. 
     Deniz Piyadeleri Keşif Gücü’nden 4 askerin öldüğü belirtildi. 
     Saldırının ayrıntıları açıklanmadı. 
     Amerikan ordusu bugün de Bağdat’ın merkezinde bomba yüklü bir araçla yapılan saldırıda 3 Amerikan askerinin öldüğünü bildirmişti. 
     
     BAĞDAT’IN GÜNEYİNDE 5 SİVİL ÖLDÜRÜLDÜ 
     Bağdat’ın güneyinde bulunan Huriye kasabasında 5 sivilin, silahlı saldırganlarca öldürüldüğü bildirildi. 
     Kasaba yakınındaki Suveyra hastanesi doktorlarından Hüseyin Derviş, "Kurşunlanmış beş kişinin cesedi hastanemize getirildi" dedi. 
     Suveyra’dan Kut’taki AFP muhabirine telefonla açıklama yapan bir polis yetkilisi de, 5 sivilin kimliği belirsiz kişilerce öldürüldüğünü doğruladı, ancak olaya ilişkin ayrıntı vermedi. 
     
     Şİİ MİLLETVEKİLİNE SUİKAST GİRİŞİMİ 
     Kadın milletvekili Salame El Hafaci’ye suikast girişiminde bulunulduğu bildirildi. 
     El Hafaci’nin sözcüsü, Şii milletvekilinin konvoyunun başkent Bağdat’tan güneydeki Necef kentine giderken, yolda silahlı saldırıya uğradığını, olayda El Hafaci’nin 4 korumasının ağır yaralandığını söyledi. 
     Salame El Hafaci’nin saldırıdan yara almadan kurtulduğu, konvoyda 4 aracın bulunduğu belirtildi. 
     El Hafaci’ye geçen yıl mayıs ayında düzenlenen suikast girişiminde kadın milletvekilinin 17 yaşındaki oğlu hayatını kaybetmişti. 
     Irak’ta 27 Nisan’da bir diğer kadın milletvekili Lamia Abed Haduri El Sakri, evinin önünde vurularak öldürülmüştü. 
     
</TEXT>
</DOC>
