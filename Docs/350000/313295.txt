<DOC>
<DOCNO> 313295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/ekonomi/eko03.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
DİE'nin enflasyon yorumunu IMF uyarıları da tekzip ediyor 
</HEADLINE>
<TEXT>


DİE, yeni seriye göre 2003-2004 enflasyonunu açıklamamasına gelen eleştirilere karşı, 'dünyada böyle uygulama yok' diyor. Oysaki IMF'nin, 'verileri mümkün olduğunca geriye götürün' uyarısı var 

TARIK YILMAZ 

Devlet İstatistik Enstitüsü'nün DİE , '2003 bazlı' yeni enflasyon endeksi ile yalnızca Ocak 2005 enflasyonunu açıklayıp, geçmiş dönem serilerini açıklamamasına gelen tepkiler karşısında DİE Başkanı Ömer Demir, "2003 - 2004 enflasyonlarını da yeni seriye göre açıklamak anlamlı olmazdı. Dünyadaki uygulama da geçmiş verilerin açıklanmaması yönünde" açıklamasında bulunmuştu. 
Konunun uzmanları ise temel göstergelerde yeni bir hesaplama tekniğine geçildiğinde anlamlı kıyaslamalar için serinin geriye doğru uzatılmasının 'uluslararası standartlar gereği' olduğunu savunuyor. Bu konuda IMF'nin de özel bir uyarısı bulunuyor. IMF'nin Temmuz 2003'teki 'Veri Kalitesinin Değerlendirilmesiyle İlgili Çerçeve Çalışması' raporunda, veri setinde değişiklik yapıldığında geçmiş verilerin mümkün olduğunca geriye götürülmesi gerektiği belirtiliyor. 
Raporun 28. sayfasında istatistiklerin geçmişe yönelik makul bir tarih dilimi itibariyle uyumlu ya da uzlaşılabilir olması gerektiğine değinilirken uyumlu zaman serilerinin uygun zaman dilimi en az 5 yıl ulaşılabilir olması gerektiği belirtiliyor. Raporda yeni hesapların geçmişle uyumlu olduğunun görülmesi için yöntemle ilgili teknik detayların ve zaman serilerindeki kırılma nedeninin de açıklanması gerektiğine işaret ediliyor. 
DİE'nin enflasyon verilerine ilişkin tavrı, IMF'nin bu çalışmasındaki isteklere uyumlu değil. IMF'nin Mayıs 2004 tarihli 'Resmi İstatistikler İçin Revizyon Politikaları' çalışmasının 16. sayfasında ise revizyonların sürekli zaman serisini verebilmek için birkaç yıl öncesine gitmesi gerektiğine işaret ediliyor. Öte yandan, hükümetin 2004 başında bütçe rakamlarında yeni sisteme dönüp geçmişle olan bağı kopardığını hatırlatan ekonomistler, bu keyfi davranışların bir daha yaşanmaması için yeni enflasyon endekslerinin 2003 - 2004 değerlerinin açıklanmasının önemine işaret ediyor. 

Yazarlar da istedi 
Milliyet'in açıklanmasını talep ettiği yeni enflasyon endekslerinin geçmişe dönük verilerinin yayımlanmasını ekonomi yazarları da istedi. Milliyet yazarı Faik Öztrak, sadece ocak enflasyonunun açıklanmasının anlamı olmadığını söylerken, Hürriyet yazarı Ercan Kumcu DİE'nin 2003 ve 2004'teki fiyat endekslerini mutlaka hesapladığını, aksi halde Ocak 2005 verilerini bulmasının imk nsız olacağını belirtti. Radikal yazarı Uğur Gürses, Sabah yazarı Asaf Savaş Akat ve Akşam yazarı Yaşar Erdinç de konuya değinen ekonomi yazarları arasında bulunuyor. 

DİE 'yeni enflasyon' açıklaması yapacak AHMET ERHAN ÇELİK Ankara 
Devlet İstatistik Enstitüsü Başkanı Ömer Demir, Milliyet'in gündeme getirdiği, "2003 ve 2004 verileri yeni enflasyon hesabına göre neden açıklanmadı " sorusuna bugün yanıt vereceklerini söyledi. "İstenilen bilgiler istatistiki sır kapsamında değil" diyen Demir, açıklamada yer alacak ifadeleri şöyle özetledi 
"Yeni enflasyon 2003 yılı baz alınarak hesaplanıyor. Aralık 2005'e gelince 2004 verileri de açıklanmış olacak. Çünkü her ay bir önceki yılın aynı ayına göre yıllık enflasyon rakamını vereceğiz. Eğer yeni yöntemi bugünden 2003 ve 2004'e götürseydik ortaya 'yeni ve eski' şeklinde iki enflasyon rakamı çıkacaktı." Demir, "maaş hesabında sorun olmayacak mı " sorusuna ise, "Herkes hesabını cari dönem enflasyonuna göre yapmalı. Elimizde yeni hesaba göre 2003 ve 2004 değerleri de var. Gördük ki eski ile yeni hesap arasında ciddi fark yok. Her yıl aralıkta enflasyon sepetinde değişiklik yapacağız. Her defa geçmiş döneme göre yeni hesaplamalar açıklamamız düşünülemez" yanıtını verdi. 



</TEXT>
</DOC>
