<DOC>
<DOCNO> 320162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonyas21.html </URL>
<DATE> 2005/03/02/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Binyıla girerken dikilen taş 'lanetli' çıktı 
</HEADLINE>
<TEXT>

     İngiltere'deki Carlisle kasabası ahalisi, yeni binyıla girerken dikilen ''Lanet taşı'' anıtından ''gerçekten lanetli'' diye kurtulmak istiyor. 
     Times gazetesi, heykeltıraş Gordon Young'a yaptırılan 14 tonluk granit anıtın, dikildikten sonra kasabaya uğursuz geldiğini, anıtın dikilmesinden sonra kasabada son yüzyılın en şiddetli yağmurlarının yağdığını, kasabayı sellerin bastığını, 2001'de kasabada şap görülünce birçok çiftliğin iflasa sürüklendiğini ve bütün bunlar yetmezmiş gibi Carlisle United futbol takımının küme düştüğünü yazdı. 
     Gazete, İskoçya'dan gelen istilacılara uğursuzluk getirdiğine inanılan 16. yüzyıldan kalma bazı sözlerin anıta kazındığını, bu nedenle anıta ''Lanet taşı'' adının verilmiş olduğunu hatırlattı. 
     Times, ahalinin ''ismiyle müsemma'' anıtın sökülmesini istediğini ve belediye encümeninin konuyu görüştüğünü belirtti. 
     
</TEXT>
</DOC>
