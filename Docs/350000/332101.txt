<DOC>
<DOCNO> 332101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/yazar/oztrak.html </URL>
<DATE> 2005/04/11/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Borç yükü mali disiplini sürdürmeyi gerektiriyor 
</HEADLINE>
<TEXT>


Geçtiğimiz hafta partisinin grup toplantısında yaptığı konuşmada Sayın Başbakan 2004 yılının ekonomik göstergelerini değerlendirdi. Burada kullandığı istatistiklerden bir de kamu borcunun GSMH'ye oranına ilişkindi. Bu oranın 2004 yılında yüzde 64.5'e gerilediği Başbakan tarafından açıklandı. 2002 yılına göre kamu borcunun GSMH'ye oranı yaklaşık 14 puan gerilemiş. Sayın Başbakan partisinin milletvekillerinden bu olumlu gelişmeyi vatandaşlara anlatmalarını istedi. 
Türk siyaseti için bu önemli bir gelişmedir. Yıllardır geçerli olan borç yiğidin kamçısıdır zihniyetinin yerini artık borcun sürdürülebilir seviyelere çekilmesini başarı olarak halka anlatacak daha gerçekçi bir yaklaşım almıştır. 
Ancak bu açıklama ve bu çerçevede Başbakan'ın yaptığı bazı değerlendirmeler üzerinde durmak gerekiyor. 
Verilen rakamlar kamunun net borç stokunun GSMH'ye oranından bahsedildiğini gösteriyor. Bu önemli istatistiği Hazine Müsteşarlığı açıklar. Ancak bir haftadır beklememe rağmen müsteşarlığın web sayfasında bu rakam açıklanmadı. Borç seviyesine ilişkin olarak herkes tahmin yapabilir. Ancak Başbakan tarafından yapılan açıklamada rakamın bu seviyede gerçekleştiği söylenmiştir. Gerçekleşmenin de açıklanan seviyede olması kuvvetle muhtemeldir. Ancak verilerin başbakanlar ve bakanlar tarafından ilgili kurumlardan önce açıklanması saydamlık bakımından sıkıntı yaratır. 
Konuşmada dikkati çeken bir diğer değerlendirme de bu orandan hareketle Maastricht kriterlerine yaklaşıldığıdır. Burada çok kısa bir sürede borç yükünü düşürme ihtiyacının ortadan kalkacağı beklentisini yaratma riski vardır. Maastricht kriterlerinde kullanılan oran kamunun net değil brüt borç stokunun oranıdır. 2003 yılında net borç stokunun GSMH'ye oranı yüzde 70.5 iken brüt borç stokunun GSYİH'ye oranı yüzde 80.2'dir. Her iki oran arasında yaklaşık 10 puan fark olduğu dikkate alınırsa 2004 yılında brüt borç yükünün yüzde 75 civarında çıkması beklenebilir. Bu durumda Maastricht kriterlerine ulaşmak için alınacak çok yol vardır. 
İki yılda net borç yükünü 14 puan düşürmek başarıdır. Ama 2002'de de borç yükü bir yılda 12 puan düşmüştür. 2001 de ise bir yılda 33.5 puan artmıştır.Borç yükü, büyüme hızı, enflasyon, faiz dışı fazla ve yerli paranın değeri artınca ve veya reel faizler düşünce azalır. Borç yükünün bu parametrelerden hangisine bağlı olarak düştüğü sürdürülebilirliği hakkında da fikir verir. Ben burada Hazine'nin açıkladığı konsolide bütçe borç stoku verilerini kullanarak, son dönemde en kritik parametre olduğunu düşündüğüm TL'nin değer kazanmasının borç yükü üzerindeki etkisine bakmak istiyorum. 
2002 sonunda 148.5 milyar dolar olan konsolide bütçe borç stoku 2004 sonunda 235.6 milyar dolara yükselmiş. Ancak borç yükünü gösteren oran aynı dönemde yüzde 88.3'ten yüzde 73.7'ye gerilemiş. 2004 yılında ortalama dolar kuru 1.432.3 bin TL olurken yıl sonu kuru 1.342.1 bin TL olmuş. Bu 2004 yılının sonunda TL'nin değerinde ani bir sıçrama olduğunu gösteriyor. Bunun bir yıllık borç stokundaki gerileme üzerindeki etkisini tablodaki senaryoda görmek mümkün. Eğer dolar kuru 2004'de 12 aylık TÜFE kadar artsaydı borç yükü sadece yüzde 76.7'ye gerileyecekti. 
Yani 2004 yılında konsolide bütçe borç yükündeki 6 puanlık azalışın yarısından fazlası sene sonundaki kur hareketinden kaynaklanmış. 
Sonuçta gerek Maastricht kriterlerinden daha çok uzak olmamız, gerekse döviz kurunun sürdürülebilirliği şüpheli hareketlerinden kaynaklanan iyileşme Türkiye'nin mali disiplin içinde daha uzun bir süre hareket etmesini ve reform sürecini gevşetmemesini zorunlu kılıyor. İktidar partisinin milletvekilleri bunu da halka anlatabilmeli. 






</TEXT>
</DOC>
