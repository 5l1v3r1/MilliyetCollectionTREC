<DOC>
<DOCNO> 319727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur20.html </URL>
<DATE> 2005/03/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İstanbul'da kar yağışı etkili oluyor... Havalar hafta sonu açacak 
</HEADLINE>
<TEXT>

     İstanbul Meteoroloji Bölge Müdürü Mustafa Yıldırım, sabah erken saatlerden itibaren kentin yüksek kesimlerinde kar yağışı görüldüğünü, yağışın kıyı bölgelerinde ise yağmur olarak gerçekleştiğini bildirdi. Yıldırım, erken saatlerden itibaren İstanbul'un çeşitli yerlerinde kar yağışı başladığını anlatarak, yağışın akşam saatlerinde yağmur ve karla karışık yağmura dönüşeceğini söyledi. Yıldırım, yağışın yarın ve perşembe günü kıyılarda yağmur, yüksek yerlerde ise karla karışık yağmur şeklinde olmasının beklendiğini kaydetti. 
     Yıldırım, cuma günü ise yağış beklenmediğini belirtti. 
     İstanbul'da bugün en yüksek hava sıcaklığının 3, yarın en yüksek ve en düşük sıcaklığın 3-7 derece olacağını dile getiren Yıldırım, hava sıcaklığının hafta sonu artacağını ve 8-9 derece olan mevsim normallerinin üzerine çıkacağını vurguladı. 
     Poyrazdan kuvvetli ve zaman zaman fırtına şeklinde esen rüzgar, önümüzdeki 2 gün de rüzgarın poyrazdan kuvvetli esmeye devam edecek. Özellikle Karadeniz'de deniz ulaşımı olumsuz etkilenebilir. 
     Kentte don ve buzlanma beklenmiyor. 
     Gün gün hava durumu 
     Soğuk ve yağışlı hava yurtta etkili oluyor. İstanbul yarın karla karışık yağmurlu, Ankara ve Erzurum hafta sonuna kadar kar yağışlı. 
     Hava sıcaklığı hafta sonuna kadar azalarak mevsim normalleri civarında seyredecek. 
     YARIN bütün Türkiye yağış alıyor. Trakya, Bolu-Kastamonu hattı ve Erzurum-Kars çevresinde kar yağışı görülürken, diğer bölgelerimizin tamamında yağmur var. 
     PERŞEMBE günü Trakya ve Kıyı Ege parçalı bulutlu, diğer yerlerde yağış sürüyor. Marmara'nın doğusu ve güneyi İstanbul , Batı Karadeniz, Eskişehir, İç Ege'nin kuzeyi ile Erzurum-Kars bölümünde karla karışık yağmur bekleniyor. Bolu-Kastamonu hattında kar yağışı sürüyor. Diğer bölgeleremizde yağmur devam edecek. 
     CUMA günü yağışlar doğu bölgelerimize kayıyor. İç Anadolu'nun doğusu, Karadeniz ve Doğu Anadolu karla karışık yağmurlu bir gün geçirecek. Yüksek kesimlerde kar yağışı görülecek. Doğu Akdeniz, Güneydoğu Anadolu ve Hakkari çevresi ise yağmurlu olacak. 
     Son 24 saatte ölçülen kar kalınlıkları Kütahya'da 13, Eskişehir'de 8, Ankara ve Çorum'da 6, Kastamonu'da 5, Bolu'da 4 santimetre oldu. 
     Doğu Anadolu'daki bazı illerde kar kalınlıkları ise Ağrı'da 60, Muş'ta 30, Erzurum'da 27, Kars'ta 20 santimetre. 
     

     
</TEXT>
</DOC>
