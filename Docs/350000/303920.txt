<DOC>
<DOCNO> 303920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/yasam/yas02.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklara koruma 
</HEADLINE>
<TEXT>


Kurbanlarının yüzde 40'ı çocuklar olan tsunami felaketi sonrası sağ kalan minikler 'kötü ellere' düşmemeleri için korunacak 

DIŞ HABERLER SERVİSİ 

Çocuk kaçakçılarının tsunami felaketinin yarattığı karmaşadan yararlanmasından endişe eden Endonezya, çocukların ülkeden ayrılmasına sınırlama getirdi. 
Hükümet, 16 yaşın altındaki Acehli çocukların ülkeden ayrılmasını geçici olarak yasakladı. Adalet Bakanı Hamit Avaluddin kararın, çocuk kaçakçılığı sorununu yanı sıra öksüz ve yetimlerin yasadışı yollardan evlat edinilmesinin boyutlarının tespitini amaçladığını söyledi. Avaluddin, tümü kayıtlara geçirilene kadar çocukların Aceh'te kalacağını, projenin tamamlanmasının bir ay alabileceğini bildirdi. Avaluddin, bunun ardından çocukların Sumatra'nın başka bölgelerine gitmelerine izin verileceğini kaydederken, Malezya hükümeti de harekete geçti. 

UNİCEF endişeli 
Hükümet, Sumatra Adası'ndaki çocukların yasadışı yollardan ülkeye sokulabileceği ihtimali üzerine, yetim çocukları evlat edinmek isteyen vatandaşlarını bu tür durumlara karşı uyardı. UNICEF gibi kuruluşlar, kaçakçıların, ailesini kaybetmiş çocukları kaçırarak, komşu ülkelerde seks kölesi ya da işçi olarak satmasından endişeleniyor. 


</TEXT>
</DOC>
