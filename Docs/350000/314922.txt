<DOC>
<DOCNO> 314922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sontur07.html </URL>
<DATE> 2005/02/13/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Çamaşır asarken kamyon altında kaldı 
</HEADLINE>
<TEXT>

     Hilmi DUYAR DHA 

BALIKESİR'in 2'nci Sakarya Mahallesi'nde, freni patlayan kamyon bahçeye girdi. Evin önünde çamaşır asan 52 yaşındaki Refiye Gül, duvarla kamyon arasına sıkışarak can verdi. 
     2'nci Sakarya Mahallesi'nde oturan kamyon şoförü 57 yaşındaki Hüseyin Şen bugün saat 12.25 sıralarında, 10 günden beri Esenli Sokak'ta park ettiği kamyonunu çalıştırmak istedi. Marş basmayınca, yokuş aşağı frenleri boşalan 10 V 391 plakalı çift dingil BMC kamyon hareket etti. 
     Hızlanan kamyonun direksiyon kontrolünü yitiren Hüseyin Şen, Kısıklı Sokak'tan dönemedi. Frenleri tutmayan kamyon, Örnek Sokak'la Kısıklı Sokak'ın kesiştiği 3 katlı binanın 1 metre yüksekliğindeki bahçe duvarını yıkıp geçtikten sonra, o sırada kapısının önünde çamaşır asan Refiye Gül'e çarptı. 
     Duvarla kamyon arasında sıkışan Refiye Gül, kaza yerinde yaşamını yitirdi. Şiddetli gürültüyü duyan mahalle halkı evlerinden sokağa fırladı. Kaza yeri bir anda ana baba gününe döndü. Onlarca mahalle sakini, kaza yerinde polisin yaptığı çalışmaları izledi. 
     Refiye Gül'ün oğlu Ramazan Gül olay yerine geldiğinde durumu öğrenince fenalık geçirdi, hastaneye kaldırıldı. Ölen kadının kocası inşaat işçisi 55 yaşındaki Celil Gül, çalıştığı yerden evine geldiğinde şoke oldu, komşuları ve yakınları tarafından sakinleştirildi. 
     Polis tarafından gözaltına alınan kamyon şoförü Hüseyin Şen, "Kamyon uzun süredir bekliyordu. Belki bir iş çıkar diye çalıştırmak istedim. Yokuş aşağıya hızlandı. Frenler tutmadı. Çalışmadığı için de direksiyon dönmedi. Eve çarpacağını anladım. Evin bahçesinde çamaşır asan kadını gördüm. Kaçın diye bağırdım. Kadın kaçamadı'' dedi. 
     Şen gözaltına alındı. Ölen kadının kardeşi Kadir Eder, savcının olay yerine geç gelmesine tepki gösterdi. 
     

     
</TEXT>
</DOC>
