<DOC>
<DOCNO> 302225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonsiy22.html </URL>
<DATE> 2004/12/30/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Balandı'nın istifası... AKP'li Aşkar "Afyon İl Başkanı kavgacı" 
</HEADLINE>
<TEXT>

     AK Parti Afyon Milletvekili İbrahim Hakkı Aşkar, partisinin Afyon İl Başkanı'nın kavgacı bir tavır sergilediğini ve bu tavrını devam ettirdiğini bildirdi. 
     Aşkar, Afyon Belediye Başkanı Abdullah Kaptan ile ortak imzalı yazılı açıklamasında, AK Parti Afyon il teşkilatında yaşanan sorunların ''tahammül sınırlarını aştığı'', bir kısım yolsuzluk iddialarının medyaya yansıdığı, bu sebeple de Afyon Milletvekili Reyhan Balandı'nın istifasına varan gelişmelerin herkes tarafından bilinen gerçekler olduğunu ifade etti. 
     İl başkanlığı makamının birleştirici ve bütünleştirici bir makam olması, en azından huzursuzluklara ve problemlere yol açmaması gerektiğini belirten Aşkar, şunları kaydetti 
     ''İl başkanının iline hizmet verebilmesi için tüm milletvekilleri ve belediye başkanları ile birlikte hareket edebilmesi ve koordinasyonu sağlayabilmesi gerekir. Oysa Afyon AK Parti İl Başkanı, bunları yapmadığı gibi kavgacı bir tavır sergilemiştir. Halen bu tavrını devam ettirmektedir. Teşkilat içerisindeki, partimizin prensipleri ile uyuşmayan ve partimizin kırmızı çizgilerini ihlal eden davranışları kontrol etme ve düzeltmekte hantal davranmıştır. 
     Partimizin bir milletvekiline bile en çok ihtiyacının olduğu bu günlerde Afyon İl Başkanı'nın davranışlarındaki birikimler, milletvekilimiz Reyhan Balandı'nın istifasına sebep olmuştur. Milletvekiline karşı son günlerdeki davranışları ise bu istifayı tetiklemiştir. 
     Mevcut hali ile Afyon İl Başkanı'nın Afyon'a hizmet etmesinin mümkün olmadığı ve bu tavrın sadece partimize değil, aynı zamanda Afyon'a da zarar verdiği kanaatimizi tüm kamuoyu ile paylaşmak isteriz.'' 
     
</TEXT>
</DOC>
