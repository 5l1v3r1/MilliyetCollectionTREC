<DOC>
<DOCNO> 346357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/soneko31.html </URL>
<DATE> 2005/05/27/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Turkcell Türk Telekom ile ilgili çalışmalarımız devam ediyor... 
</HEADLINE>
<TEXT>

     Turkcell Genel Müdürü Muzaffer Akpınar, İran GSM pazarında yabancıya yüzde 49’dan fazla hisse verilmeyeceği kararından sonra, bu şartlar altında dahi yönetebilecekleri, kontrol edebilecekleri bir iş modeli üretebilmek için yoğun çaba sarf ettiklerini belirterek, "İran’dan gönlümüzü kesinlikle geçirmedik" dedi. 
     Muzaffer Akpınar, şirketin ilk 3 aylık faaliyet sonuçlarına ilişkin düzenlediği basın toplantısında, soruları yanıtladı. 
     İran’da parlamentonun aldığı kararın netleştiğini ve yabancı yatırımcıya yüzde 49’dan fazla hisse verilmeyeceğinin anlaşıldığını belirten Akpınar, 70 milyon nüfuslu İran’ın önemli bir pazar olduğunu vurguladı. 
     Genç nüfusa sahip ve GSM penetrasyonu yüzde 5’ler civarındaki İran’da "bu şartlar altında dahi, yönetebilecekleri, kontrol edebilecekleri, uzun vadeli sürdürebilecekleri bir model olabilir mi "yi anlamak için çok yoğun çaba sarf ettiklerini aktaran Akpınar, "Dolayısıyla gönlümüzü kesinlikle geçirmedik. Aynı tutarlılık ve kararlılıkla bir iş modeli üretebilmek için çaba sarf etmeye devam ediyoruz" dedi. 
     "Irancell’de yüzde 49 ile yönetimin kontrolü pozisyonu arayışında mısınız " şeklindeki soruya "Evet" yanıtını veren Akpınar, "İhtimal var mı " sorusuna da şöyle yanıt verdi 
     "Olabilir. Konsorsiyumun içindeki GSM operatörünün bu hakkı alması veya bu hakkı almayı beklemesi çok absürt değil diye düşünüyoruz. Görüyorsunuz çok süratli bir sektördeyiz. Hakikaten operasyonu alıp çok süratle götürmek lazım. Onun için de bir güven ve yönetim modelini oluşturmak lazım. Eğer biz bu güveni, konforu verebilirsek ve bu yetkilendirmeyi alabilirsek, böyle bir formüle sıcak bakarızın mesajıdır. 
     Kontrolün değişik aşamaları var. Yönetim kurulu var, genel kurulu var. Buralarda, güvenlik, sahiplik konuları dışında bir şekilde yapılandırabilmenin yolunu arıyoruz. Zemin yüzde 100 olumsuz değil. 
     Aksi takdirde aramayız bunu. Çünkü zorla yapılacak konular değil bunlar, ancak belli bir konsensusla yapabiliriz. Olmaz dense zaten görüşecek bir konu kalmaz. Görüşülebilir ve konuşulabilir durumda olduğunu düşünüyoruz." Akpınar, Turkcell’in Pakistan’da da ön yeterlilik safhasını geçen şirketlerden biri olduğuna işaret etti. 
     Muzaffer Akpınar, Turkcell olarak, hem yönetim hem Yönetim Kurulu seviyesinde ihalede nasıl bir strateji ile fiyatlama yapacaklarını, ihaleye katılma konusunda kararlılıklarını oluşturmadıklarını ifade ederek, "Dolayısıyla çok net bir pozisyon söyleyemiyorum ama radar ekranımızda olduğunu söylemekte fayda var" dedi. 
     
     TÜRK TELEKOM 

     Turkcell Genel Müdürü Akpınar, Türk Telekom özelleştirme ihalesiyle ilgili soruyu yanıtlarken de, bu özelleştirmenin yapılmasını istediklerini, desteklediklerini belirterek, Turkcell olarak konsorsiyum içinde lider olduklarını, ancak Rekabet Kurulu’nun yayınladığı görüşten dolayı konsorsiyumda lider olabileceklerini, ancak yönetmeme durumunda bulunduklarını söyledi. 
     Akpınar, "Verilen karar şu, siz konsorsiyumda lider olabilirsiniz, lider olmak için minimum yüzde 35’e ihtiyacınız var. 
     Ama siz bu konsorsiyumun içinde, rekabeti korumaktan dolayı ana söz sahibi şirket olmamalısınız. Dolayısıyla bizi bu süreçte yüzde 35 ile 49 arasına bir yere koyuyor" dedi. 
     Çalışmalarının devam ettiğini belirten Akpınar, Rekabet Kurulu’nun kararına ilişkin görüşünün sorulması üzerine, etkin piyasa gücü bakımından toptan pazarda yapılan konumlandırmanın haklı olmadığını düşündüklerini bildirdi. 
     Bu piyasadaki herkesin etkin piyasa gücü olduğunu ifade eden Akpınar, AB’nin prensiplerinin çok net olduğunu, Türkiye’deki uygulamanın AB’nin bu konudaki kanaatine paralel olmadığını savundu. 
     Konsorsiyumlarında muhtelif alanlarda 13 iş ortakları bulunduğunu belirten Akpınar, azınlık varlığını mantıklı bir yatırım olarak görebileceklerini belirterek, "Çoğunluk olup stratejik bakmakla, azınlık olup finansal bakmakta farklılık var. Çalışıyoruz. Birkaç hafta içinde göreceğiz" dedi. 
     
     "TURKCELL’İN SAHİPLİĞİ SORUNUNDAN ÇOK AZ ETKİLENİYORUZ" 

     Turkcell Genel Müdürü Muzaffer Akpınar, Turkcell’in sahipliği konusunda yaşanan sorunlardan çok az etkilendiklerini bildirdi. 
     Muzaffer Akpınar, şirketin ilk 3 aylık faaliyet sonuçlarına ilişkin düzenlediği basın toplantısında, Turkcell’in sahipliği konusundaki tartışmalar ve çoğunluk hisselerinin TeliaSonera’ya satılması konusundaki gelişmelerle ilgili soruları da yanıtladı. 
     Sahiplik sorununun kendileri için yeni olmadığını, Haziran 2002’den beri gündemde olduğunu belirten Akpınar, yönetim olarak 
     rüştünü ispat etmiş bir yapıları bulunduğunu söyledi. 
     Akpınar, şunları söyledi 
     "Yönetim olarak hiç etkilenmiyoruz demek çok mümkün olmaz diye düşünüyorum ama ne kadar etkilendiğimizi siz de her çeyrekte finansal neticelerle izliyorsunuz. Dolayısıyla ben gönül rahatlığı ile çok az etkilendiğimizi söyleyebilirim. Ama tabii biz de üst düzey yöneticiler olarak bu konularla ilgilenmek ve zihin haritamızda belli bir yer ayırmak durumunda kalıyoruz. Bu işler hiç olmasaydı, o zihin haritamızda tükettiğimiz o eforu başka bir yere harcayabilir miydik 
     Harcayabilirdik. Biraz daha fazla değer yaratabilir miydik 
     Yaratabilirdik." Akpınar, TeliaSonera’dan sonra bir Rus şirketin de talip olduğunun anımsatılarak, şirketin sahipliğinin nereye doğru gidiş gösterdiğini sorulması üzerine, "Anlattığımız yapıda bize düşen görev bu konulardan uzak durmak ve bu konularla ilgilenmemek" dedi. 
     Muzaffer Akpınar, "Murat abi" olarak nitelediği şirketin kurucularından Murat Vargı’nın son genel kurulda yönetim kurulu dışında kalmasını değerlendirirken, "Hakikaten biraz burukluk yarattı denilebilir. Dememek mümkün değil ama bu dönemi bir geçiş dönemi olarak görmek lazım. Yolumuza bu etapta devam ediyoruz" dedi. 
     Sahiplikle ilgili anısını da basın mensuplarıyla paylaşan Akpınar, Turkcell’e gece yarısı 1-2 kez geldiğini belirterek, "Pamukbank’a el konulacağı gece 23.30-24.00 gibi geldik, el koyma kararının etkilerini tartıştık. İkincisi son anlaşmanın deklare edildiği günden bir gece önce Yapı Kredi Plaza’ya çağrıldım" dedi. 
     Turkcell’in çok şeffaf bir kurum olduğunu, satın alacakların şirketi büyütmek için çalışacağını belirten Akpınar, "Ana menfaatler hiçbir zaman değişik olamaz diye düşünüyorum. Ama her yiğidin bir yoğurt yiyişi vardır. O yoğurt yiyişin şekli biraz yansıyabilir. 
     Turkcell’de kim gelirse gelsin bence majör bir değişiklik olmaz" dedi. 
     Muzaffer Akpınar, şirkette orta kademede sahiplik konusunun daha fazla konuşulduğunu ifade ederken, "İsveççe mi öğrensek, Rusça mı öğrensek diyebiliyorlar" şeklinde espri yaptı. 
     
     NUMARA TAŞINMASI 

     Turkcell Genel Müdürü Akpınar, diğer GSM operatörü Avea’nın yöneticilerinin talep ettiği, abonelerin diğer operatöre geçtiğinde de numarasını taşıyabilmesi konusundaki bir soru üzerine, Avrupa’da ortalama pazar penetrasyonu yüzde 68 olduğunda numara taşınabilirliğinin gerçekleştiğini söyledi. 
     Uygulamanın geçen yıl Yunanistan ve Fransa’da başladığını, ABD’de ise karar alındıktan 2 veya 3 sene sonrasına ertelendiğini anlatan Akpınar, teknolojik olarak ciddi bir altyapıya ihtiyaç bulunduğunu, ayrıca prensiplerin iyi yönetilmesi ve doğru konumlandırılması gerektiğini belirtti. 
     Akpınar, "Uygulama belli bir zaman dilimi içinde Türkiye’ye gelecektir. Biz elbet bu kökten yanlıştır, kesinlikle olmamalıdır 
     diye bir savla ortada dolaşmıyoruz. Ancak bunun doğru şekilde yapılandırılması ve operatörlerini mağdur etmeyecek şekilde uygulamaya konulması gerekir" dedi. 
     Telekomünikasyon sektöründe dünyada da yerli tercihi hissi bulunduğunu aktaran Akpınar, ancak şirketin vergi tahsilatı, istihdam sağlama gibi fonksiyonlarını her halükarda devam ettireceğini vurguladı. 
     
     ÇALINTI CEP TELEFONLARI 

     Muzaffer Akpınar, bir başka soru üzerine, çalıntı cep telefonlarının kullanımının global meselelerden biri olduğunu kaydetti. 
     Mahkeme kararı ile telefonun kullanımını engelleme uygulamasına sempati ile baktıklarını belirten Akpınar, "Çünkü malın nemasını, fırsatını ortadan kaldırırsanız belki bu suçlar azalabilir diye düşünmek lazım. Ama operasyonunu da iyi yönetmek lazım" dedi. 
     Genel Müdür Yardımcısı Ruhi Doğrusoy da, Turkcell olarak bu şekilde mahkeme kararı olan telefonu görüşmeye kapattıklarını belirtti. 
     Terminal kimlik numarası silinmiş, kopyalanmış milyonlarca cihaz bulunduğunu da belirten Doğrusoy, çalışmaları devam eden bir yasa tasarısında merkezi bir veri tabanı terminali oluşturularak, bu merkeze başvuru ile telefonun kapatılmasının öngörüldüğünü bildirdi. 
     
</TEXT>
</DOC>
