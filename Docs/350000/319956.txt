<DOC>
<DOCNO> 319956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/soneko14.html </URL>
<DATE> 2005/03/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Dünyanın en pahalı kentleri listesi açıklandı... İstanbul ilk 30'da... 
</HEADLINE>
<TEXT>

     Yusuf CEVAHİR DHA 

DÜNYA genelinde satın alma gücünün karşılaştırmalı olarak incelendiği bir araştırmada, İsviçre'nin en pahalı ülke olduğu ortaya çıkarken, İstanbul da hayat pahalılığında Madrid, Los Angeles, Barcelona ve Miami gibi büyük kentleri geride bıraktı. 
     İsviçre bankası Union Banques Suisse UBS tarafından, 5 kıtaya dağılmış 71 kentte yapılan araştırmanın sonucunda hazırlanan listede, en pahalı 10 kent sıralamasında İsviçre'den 4 şehir yer aldı. Listede ilk sırayı Oslo Norveç alırken, Kopenhag Danimarka 2'nci, Tokyo Japonya 3'üncü oldu. Bu kentleri sırasıyla Zürih İsviçre , Londra İngiltere , Stockholm İsveç , Basel İsviçre , Paris Fransa , Cenevre İsviçre ve Lugano İsviçre izledi. 
     Ev kirası hariç, 115 değişik mal ve hizmet bedelinden oluşan temel yaşam giderleri göz önüne alınarak hazırlanan bu listede İstanbul 71 ülke arasında 28'inci sırada yer aldı. Aynı listede Madrid 29'uncu, Los Angeles 30'uncu, Barcelona 35'inci, Miami 37'nci, Moskova ise 42'nci sıralara yerleşerek İstanbul'un gerisinde kaldı. 
     İSTANBUL'DA 1 KİLO PİRİNÇ İÇİN 32 DAKİKA İŞ Araştırmanın ilginç bulgularından biri de 71 kentte belirli gıda ürünleri için kaç dakika çalışılması gerektiğini gösteren sıralamaydı. 13 meslek dalı temel alınarak yapılan hesaplamaya göre dünya genelinde artık insanlar pirinç ve ekmek gibi temel gıdalar için, 2003 yılına oranla 1-2 dakika daha az çalışmak zorunda. Yeni araştırmada, dünya genelinde 1 kilogram ekmek satın alabilmek için 24 dakika çalışılması gerektiği anlaşıldı. İstanbul halkının ise 1 kilogram ekmek için 18, 1 kilogram pirinç içinse 32 dakika çalışması gerekiyor. Sıralamaya göre, bu ürünleri satın almak için en az Lugonalular 1 kg ekmek için 7, pirinç için 5 dakika çalışıyor. 
     En yüksek brüt maaş ödenen ülke ve şehirler sıralamasında İsviçre ile İskandinav ülkeleri ilk sıraya yerleşti. Kopenhag bu listede birinci olurken, Zürih ve Basel de onu takip etti. İstanbul ise aynı listede 37'nci sırada kendisine yer buldu. Fiyatlar ve Kazançlar' başlığı altında sunulan ve 2003 yılı verilerinin güncelleştirilmiş hali niteliğinde olan anketin sonuçlarına göre, en yüksek satın alma gücü de sırasıyla Zürih, Basel ve Lüksemburg'da bulunuyor. İstanbul ise bu listede 45'inci sıraya oturdu. 

     
</TEXT>
</DOC>
