<DOC>
<DOCNO> 337671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/yazar/pulur.html </URL>
<DATE> 2005/04/28/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
40 yıl önce de 40 yıl sonra da... 
</HEADLINE>
<TEXT>


MİLLİYET'in "Baba Beni Okula Gönder" kampanyası bizi kırk yıl öncelerine götürdü... 
1960'lı yıllar, "27 Mayıs"ı yapan askerler, hayallerini de uygulamaya koydular. Onlar Harp Okulu'nu bitirdikten sonra, yurdun her köşesine dağılıp görevlerini yapıyor, hepsinden önemlisi "halk"ı sivil kesimden daha iyi tanıyorlardı. 
En büyük sorun neydi 
Eğitim 
O halde siviller de buralarda, Anadolu'nun kuş uçmaz, kervan geçmez yörelerinde görev yapmalı, halkı tanımalı, onları eğitmeliydiler. 

YEDEK subay öğretmenlik bu ihtiyaçtan ve bu yaklaşımdan doğdu... 
Her yıl binlerce lise mezununu alıp altı ay yedek subay okullarında okutmak, yedirmek, içirmek, sonra bir yıl asteğmen ve teğmen rütbesiyle aylık vermek yerine, onları köy okullarına öğretmen olarak göndermek daha iyi olmaz mıydı 
Lise mezunlarının yedek subaylık hakkı kaldırıldı ve binlerce genç köy okullarına öğretmen olarak gönderildi. 
Hani, bizim duydukça tüylerimizin ürperdiği bir çocuk şarkısı vardır 
"Görmesek de, bilmesek de, 
O köy bizim köyümüzdür." 
Hayır, o köy, büyük şehirlerde oturup çocuklara bu şarkıyı söyletenlerin köyü değildir. 
Üstelik Osmanlı Paşası"Gitmediğin yer, senin değildir" de demiştir. 

YEDEK subay öğretmenler gittikleri köylerin gerçekleriyle bu şarkının çelişkisini anladılar, yaşadılar. 
Köyde okul yoktu, okul diye bir ahırda ders yapacaklardı, sıra yoktu, karatahta yoktu, tebeşir yoktu, kalem yoktu, defter yoktu, kitap yoktu, çocukların giyeceği yoktu... 

MİLLİYET'in "Köy Okullarına Yardım Kampanyası" yedek subay öğretmenlerden gelen isteklerle başladı, hemen hepsi, "Bizi bu köyden kurtarın" demiyordu, "Bize kitap gönderin, kalem gönderin, defter gönderin, giysi gönderin" diyorlardı. 
Bu çok yüce bir duyguydu, koşullardan şik yetçi olsalar bile, kaytarmak akıllarından geçmiyordu, görev için, çocukları eğitmek için yardım istiyorlardı. 
MİLLİYET'in "Köy Okullarına Yardım Kampanyası" büyük ilgi topladı, okurların yardımını köylere ulaştırmakta zorlansak bile başardık. 
O günleri yaşayanlar, o kampanyayı hatırlayacaklardır. 
Her ne kadar bazıları unutsa, ya da hatırlamasa bile... 

BUGÜN MİLLİYET'in "Baba Beni Okula Gönder" kampanyasının asıl hedefi kız çocukları... 
Birileri "Buna ayrımcılık" diyebilirler mi 
Diyemezler 
Çünkü okutulmayan o kızlardır, çünkü mal gibi başlık parasıyla satılan o kızlardır, çünkü "Kaç çocuğun var " sorusuna "Üç evladım, iki de kızım var" denilen o kızlardır, 7 çocuklu babanın nüfus sayımında "Üç oğlum var " deyince "Senin yedi çocuğun var" uyarısına "Dördü kız " cevabıyla insandan sayılmayan o kızlardır. 
"Kadının karnından sıpayı, sırtından sopayı eksik etmeyeceksin " lafı kimler için söylenmiştir 
O kızlar için 
Eğer "Baba Beni Okula Gönder " kampanyasının hedefi kızlar ise bu da ayrımcılık sayılıyorsa, biz bu ayrımcılıktan yanayız. 
Eşitlik sağlanıncaya kadar. 



</TEXT>
</DOC>
