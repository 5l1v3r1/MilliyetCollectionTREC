<DOC>
<DOCNO> 306250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur55.html </URL>
<DATE> 2005/01/13/ </DATE>
<TIME> 22.32 </TIME>
<AUTHOR>  </AUTHOR>
<HEADLINE>
Denktaş "Annan, Kıbrıs'ta önümüzdeki günlerde bir yoklama yapabilir" 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, BM Genel Sekreteri Kofi Annan'ın Kıbrıs'ta tarafların tutumuyla ilgili önümüzdeki günlerde bir yoklama yapabileceğini söyleyerek, ''Ama tatmin olacağından emin değilim. Çünkü Rum tarafını çözüme motive eden bir şey henüz yok'' dedi. 
     Temaslarda bulunmak üzere bugün Ankara'ya gelen Serdar Denktaş, Başbakan Recep Tayyip Erdoğan ile AK Parti Genel Merkezi'nde yaklaşık bir saat süren bir görüşme yaptı. 
     Denktaş, görüşmenin ardından gazetecilerin soruları üzerine Başbakan Erdoğan'la önümüzdeki döneme ilişkin görüş alışverişinde bulunduklarını belirterek, Kıbrıs sorunuyla ilgili daha detaylı görüşmelere yarın sabah erken saatlerde AK Parti yetkilileriyle ele alacaklarını kaydetti. 
     Bir gazetecinin ''yeni bir sürecin mi başladığı'' sorusu üzerine buna ilişkin açıklama yapmak için çok erken olduğunu belirten Denktaş, Kıbrıs'taki seçimler ve yeni hükümetin kurulmasının ardından daha kapsamlı bir girişim yapılabileceğini ifade etti. 
     Rusya Devlet Başkanı Vladimir Putin'in Annan Planı'nı destekleyebilecekleri yönünde yaptığı açıklamanın hatırlatılması üzerine Denktaş, planı kabul eden taraf olarak Rusya'nın bu tutum değişikliğini memnuniyet verici bulduklarını söyledi. 
     Denktaş, Putin'in bu açıklamalarından Rum tarafının da bir mesaj alıp, çözüme doğru adım atmasını umduğunu belirterek, şunları kaydetti 
     ''Rum kesiminin şu anda nasıl olsa Türkiye'nin 3 Ekim sürecine girerken yine benim oyuma ihtiyacı var, bunun için oturup bekleyeyim, hiçbir şey yapmayayım, nasıl olsa Kıbrıs Türkleri daha çok taviz vermek zorunda kalacaktır diye beklemesi kabul edilecek bir olay değil.'' Serdar Denktaş, Türk tarafının şu anda çözüm isteyen ve çözümü zorlayan taraf olduğuna işaret ederek, ''Ama Rum tarafını ikna etmek biraz da dünyanın elinde olan bir şey. Özellikle de İngiltere ve ABD'nin'' dedi. 
     Başbakan Erdoğan'ın dün gece Kıbrıs'a ilişkin yeni bir plan gelebileceği yönünde açıklamaların hatırlatılması üzerine de Denktaş şöyle konuştu 
     ''Yeni bir süreç başlayabilir, önümüze yeni bir çalışma gelebilir. Annan Planı'ndaki çizgiden daha geriye düşmemek kaydıyla Türk tarafı çözüm isteyen taraf olarak bunu inceler ve ortada varılabilecek bir sonuç varsa bunun gereğini yapar. Yalnız sorulması gereken esas soru şu Papadopulos neden çözüm istesin Ne oldu, ya da ne değişti ki çözüme motive olsun 6-7 ay önce reddettiği bir planı ya da bir benzerini neden kabul etsin '' Denktaş, sorulması gereken bu sorunun yanıtının özellikle AB ve BM'den beklenmesi gerektiğini vurguladı. 
     BM Genel Sekreteri Kofi Annan'ın önümüzdeki günlerde tarafların tutumuyla ilgili bir yoklama yapabileceğini de belirten Denktaş, ''Ama tatmin olacağından emin değilim, çünkü Rum tarafını çözüme motive eden hiçbir şey yok, inşallah olur'' diye konuştu. 
     
</TEXT>
</DOC>
