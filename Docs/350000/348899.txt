<DOC>
<DOCNO> 348899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/soneko13.html </URL>
<DATE> 2005/06/04/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Bakan Başeskioğlu, fabrika açtı... 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, ekonomik kalkınmanın temelinde ihracat ve istihdama yatkın büyüme politikalarının bulunduğunu kaydederek, "Ekonomik kalkınmanın lokomotifi KOBİ’lerdir" dedi. 
     Başesgioğlu, Ümraniye Taşdelen’de Yılmaz Makine Sanayi Limited Şirketi tarafından kurulan fabrikanın açılış törenine katıldı. 
     Törende bir konuşma yapan Başesgioğlu, Türkiye’nin siyasi ve ekonomik istikrar anlamında çok olumlu mesafeler katettiğini belirterek, geçen yıl gerçekleşen yüzde 9.9’luk büyümenin, gelişmekte olan ülkeler tarafından gıptayla bakılan bir parametre olduğunu ifade etti. 
     Başesgioğlu, ekonomik kalkınmanın temelinde ihracat ve istihdama yatkın büyüme politikalarının bulunduğunu belirterek, "Burada KOBİ’ler önemli. Uluslararası piyasada rekabet KOBİ’lerden geçiyor. 
     Ekonomik kalkınmanın lokomotifi KOBİ’lerdir" dedi. 
     Murat Başesgioğlu, hükümet olarak KOBİ’leri desteklediklerini, yatırım ortamlarını iyileştirdiklerini, çalışma hayatında düzenlemeler yaptıklarını söyledi. 
     Küçük ve Orta Ölçekli Sanayi Geliştirme ve Destekleme İdaresi Başkanı Erkan Gürkan da KOBİ’lerin küresel dünyada fark edilmeleri için programlar yaptıklarını kaydederek, 46 bin işletmenin 3 yıllık planlarla takibi yapılan bir sürecin başladığını söyledi. 
     Yılmaz Makine Genel Koordinatörü Abdullah Yılmaz ise 26 ülkeye doğrudan ve dolaylı olarak ihracat yaptıklarını, bu sayıyı 60 ülkeye çıkarmayı hedeflediklerini söyledi. Yılmaz, üretimlerinin yüzde 90’ını ihraç ettiklerini bildirdi. 
     Daha sonra, Yılmaz Makine Genel Müdürü Eyüp Yılmaz, Bakan Başesgioğlu’na plaket sundu. 
     Kurdele keserek fabrikanın açılışını yapan Başesgioğlu, fabrikayı gezerek bilgi aldı. 
     PVC ve alüminyum profil işleme makineleri üreten Yılmaz Makine’nin 28. yılında açılan yeni binası, 10 bin metrekarelik alanı kapsıyor. 
     Bakan Başesgioğlu, daha sonra Tuzla Aydıntepe’deki Kastamonulular Derneği Tuzla Şubesi’nin açılışını yaptı. 
     
</TEXT>
</DOC>
