<DOC>
<DOCNO> 340678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/soneko16.html </URL>
<DATE> 2005/05/08/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
TOBB'un 60. Genel Kurulu sona erdi 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, TOBB Başkanı olmanın kendisi için büyük bir onur olduğunu belirterek, "Sizlere başkan olmak bizim için büyük bir onur, ailem için büyük bir onur, şahsım için büyük bir şeref" dedi. 
     Hisarcıklıoğlu, Büyük Anadolu Oteli’nde düzenlenen Odalar Birliği’nin 60. Seçimli Olağan Genel Kurulu’nda seçimlerin tamamlanmasının ardından delegelere yönelik bir teşekkür konuşması yaptı. 
     Hisarcıklıoğlu, konuşmasında, bugüne kadar olduğu gibi bundan sonra da TOBB delegelerinin haklarını en iyi şekilde temsil etmeye çalışacaklarını, gecelerini gündüzlerine katarak, hak ve hukuklarını kimseye yedirmeyeceklerini söyledi. 
     Şikayet etme makamı olmadıklarını vurgulayan Hisarcıklıoğlu, şöyle konuştu 
     "Şikayete çözüm üretmek durumundayız. Bundan sonraki politikamız da bu şekilde olacak. Hiçbir zaman olayların arkasında değil, her zaman için sizin olan birliğiniz olayların önünde gidecektir. Bizim en büyük gücümüz sizlersiniz. Birlikte, hep beraber yapamayacağımız bir şey yok. Geçmişte yapmış olduklarımız bunun en büyük göstergesi. Her umutsuz anda bu milletin umudu biz olmuşsak, önümüzdeki dönemde de Türkiye için hem AB’ye üyelik müzakerelerinin başlaması hem siyasi hem de dış politikada sıkıntılı bir döneme giriyoruz, bu dönemde bizim birlikteliğimiz bu sorunların çözümünde Türk halkının bizden beklentilerine en iyi cevap olacaktır. Hiçbir zaman bu birlikteliğimizi bozmadan, kimseye de bozdurmadan devam ettirmeliyiz. 
     Allah hiçbir zaman utandırmasın, bu mücadelede hepimizin yolu açık olsun." 
     
     Komisyon üyeleri de belirlendi 
     Bu arada, Mevzuat Komisyonu, Ekonomik Raporu İnceleme Komisyonu, Dilekleri İnceleme Komisyonu, AB’ye Uyum Komisyonu, Dış İlişkiler Komisyonu, Vergi Komisyonu, Ekonomi Politikası Komisyonu, Basın Yayın Komisyonu, Hesap İnceleme Komisyonu ve Yüksek Koordinasyon Kurulu üyeleri belirlendi. 
     Türkiye Odalar Borsalar ve Birlik Personeli Sigorta ve Emeklilik Sandığı Vakfı’na odalar borsalar ve birlik bütçesinden ayrılacak yüzde 1’lik pay da onaylandı. 
     KOSGEB Genel Kurulu’na Adana, Konya, Denizli, Kocaeli, Kayseri sanayi odaları başkanlarının katılması kabul edildi. 
     Oda ve borsa meclis üyelerine verilecek huzur hakkının tespiti yapılırken, munzam sandık kurulması için yetki de verildi. 
     TOBB Başkanı Rifat Hisarcıklıoğlu, tekrar başkan seçilmesinin ardından delegelerin yoğun ilgisiyle karşılaştı. Delegeler Hisarcıklıoğlu’nu sırayla tebrik etti. Başkan Hisarcıklıoğlu, delege, oda ve borsa başkanlarıyla ayrı ayrı hatıra fotoğrafı çektirdi. 
     "Yönetim kurulunu seçerken nelere dikkat ettiniz " şeklindeki bir soru üzerine Hisarcıklıoğlu, "4-5 tane farklı borsamız var. Ankara, İstanbul’da üye çoğunluğu var. En iyisini yapmaya çalıştık" dedi 
     
</TEXT>
</DOC>
