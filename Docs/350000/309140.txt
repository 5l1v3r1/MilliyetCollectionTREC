<DOC>
<DOCNO> 309140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun28.html </URL>
<DATE> 2005/01/25/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Auschwitz'i kurtaran Rus askerleri anlatıyor... 
</HEADLINE>
<TEXT>

     Nazilerin Polonya'da kurduğu ve bir milyondan fazla kişiyi katlettiği ölüm kampı Auschwitz'de 60 yıl önce düzenlenen kurtarma operasyonuna katılan ve bugün hala hayatta olan Rus askerleri, Auschwitz'de karşılaştıkları ''korkunç sahneleri'' beklemediklerini kaydediyorlar. 
     Auschwitz, 27 Ocak 1945'te SSCB'nin Kızıl Ordu askerleri tarafından kurtarılmıştı. 
     Kampa ilk giren askerlerden biri olan Genri Koptev, ''Kimse böyle bir şeyle karşılaşmayı beklemiyordu. Kampın girişinin yakınında, büyük bir meydanda binlerce kişi gördük. Farklı dillerde şarkılar söylüyorlardı. Kadınlarla erkekler, gençlerle yaşlılar birbirinden ayrılmıyordu. İnsanların gözleri faltaşı gibi, derileri şeffaftı. Hem gülüyor, hem ağlıyorlardı'' dedi. 
     Koptev şunları kaydetti 
     ''Arkada, krematoryuma giden bir yolda yığılmış insan bedenleri gördüm. İnsan saçlarının depolandığı bir salon, bir de gözlüklerin depolandığı bir salon gördüm. Koyu mavi fayanslarla kaplı duvarları olan duşlara da girdim. Bu duşların ne işe yaradığını ancak Nürnberg davasından sonra öğrendim.'' Neyle karşılaşacaklarından haberdar edilmeyen genç askerlerin yaşadığı şok çok ağırdı. Kızıl Ordu'nun Auschwitz'i kurtaran 3 birliğinden birinin başında bulunan ve bugün 81 yaşındaki İvan Martinuşkin, ''Komutanlar bize bir toplama kampına gittiğimizi söylememişti'' diye konuştu. 
     Martinuşkin, sadece 27 Ocak'ta, esirlerden ölenler olmasın diye top kullanmama talimatı aldıklarını belirterek, kampın girişinde yazan ''Arbeit macht frei'' Çalışmak özgür kılar yazısını kendi gözleriyle mi yoksa belgesellerde mi gördüğünü hatırlamadığını söyledi. 
     Tuhaf kıyafetli insanların dikenli teller arkasından kendilerine güvensiz güvensiz baktıklarını hatırladığını belirten Martinuşkin, şunları kaydetti 
     ''Onların esir olduklarını anladık. Bizim üniforma ve şapkalarımız onlara biraz güven verdi. Daha sonra teller arkasından selamlaştık. Askeri hedef, kampa girmeden burada keşifte bulunmaktı. Yakınlarda kamp şefleri tarafından terk edildiği anlaşılan evler bulduk. Daha ileride askerlerim birçok giysinin saklandığı yerler keşfetti.'' Koptev ve Martinuşkin, 27 Ocak'ta, aralarında Rusya Devlet Başkanı Vladimir Putin, İsrail Cumhurbaşkanı Moşe Katsav, Fransa Cumhurbaşkanı Jacques Chirac'ın da bulunduğu devlet başkanlarının hazır bulunacağı Auschwitz'deki anma törenine katılacak. 
     
</TEXT>
</DOC>
