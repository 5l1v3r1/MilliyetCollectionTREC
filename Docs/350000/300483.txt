<DOC>
<DOCNO> 300483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun17.html </URL>
<DATE> 2004/12/24/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Bin Ladin'in yeni stratejileri... 
</HEADLINE>
<TEXT>

     Bir Ortadoğulu uzman, El Kaide lideri Usame Bin Ladin'in terörist liderliğinden siyasi liderliğe geçiş yapmaya çalıştığını ileri sürdü. 
     İslam hareketlerini araştıran Mısırlı uzman Abdürrahim Ali, pek çok radikal dinci grubun, şiddet kampanyaları etkisini kaybedince siyasi hareketlere yöneldiğini söyleyerek, buna Mısır'daki İslami Grubu örnek gösterdi. 
     İslami Grubun Mısır'da rejimi güç kullanarak yıkma girişimi engellenince terörizmi kınayarak cihat stratejisini değiştirdiğini hatırlatan Ali, bunun diğer radikal gruplar için de doğal olduğunu kaydetti. 
     ''Terör İttifakı El Kaide Örgütü'' kitabının yazarı Ali, Bin Ladin'in nisan ayında Avrupalılara Irak'tan çekilmeleri karşılığında ateşkes önermesinin siyasi bir mesaj ve daha önceki uzlaşmaz tutumundan çarpıcı bir şekilde farklı olduğunu ifade etti. 
     Bin Ladin'in, ABD'de kasım ayında yapılan seçimlerden birkaç gün önce El Cezire'de yayımlanan kasette, Amerikan halkına seslenerek, ''Müslümanları tehdit etmeyen liderler seçmek suretiyle yeni bir 11 Eylül'den kaçınabilecekleri'' mesajını verdiğini anımsatan Ali, ''Spartaküs bile başkaldırısını siyasi harekete çevirdi, neden Bin Ladin yapmasın'' dedi. Ali, Bin Ladin'in El Kaide'yi Kuzey İrlanda ya da Filistin'deki gruplar gibi siyasi ve askeri kanadı olan bir örgüte dönüştürmek isteyebileceğini belirtti. 
     Bin Ladin'in yıllardır Suudilere yönelik ilk kez 16 Aralık'ta verdiği son mesajında, Suudilerden, Batı ve Suudi Kraliyet ailesini zayıflatmak için Suudi Arabistan'daki petrol tesislerine saldırmalarını istemesinin teröristlerin değil, isyancıların taktiği olarak yorumlandı. 
     Bazı uzmanlar El Kaide etkisini yitirdiği için değişmeye zorlandığı görüşünü savunurken, bazıları Bin Ladin'in yapacağı herhangi bir değişikliğin geçici ve taktik amaçlı olabileceğini belirtti. 
     
</TEXT>
</DOC>
