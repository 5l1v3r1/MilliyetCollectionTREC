<DOC>
<DOCNO> 329060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sontur36.html </URL>
<DATE> 2005/03/31/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Okul bahçesinde kavga .. 
</HEADLINE>
<TEXT>

     İzmit'te, oğlunu dövdüklerini öne sürdüğü öğrencilerle okul bahçesinde kavga eden bir kişi, kavga sırasında havaya 4 el ateş etti. Olayda ölen ya da yaralanan olmadı. 
     AA muhabirinin edindiği bilgiye göre, emekli astsubay Selim K, Hızırreis İlköğretim Okulu 6. sınıf öğrencisi oğlu Özkan K. ile geçen hafta kavga eden aynı okulun öğrencisi Mehmet C'yi uyarmak üzere okula gitti. 
     Selim K, okul bahçesinde bulduğu Mehmet C, ağabeyi Cihan C, arkadaşları Burak K. ve Raşit E. ile tartışmaya başladı. Tartışmanın büyümesi üzerine öğrenciler tarafından yere düşürülen Selim K, yanındaki tabancayı çıkararak, havaya 4 el ateş etti. 
     Kaçan öğrencilerin ardından okul binasına giren Selim K, burada öğretmenler tarafından sakinleştirildi ve silahını öğretmenlere teslim etti. 
     Olay yerine gelen polis, baba Selim K, oğlu Özkan K. ile kavgaya karıştığı öne sürülen Cihan C, Burak K. ve Raşit E'yi gözaltına aldı, Mehmet C. ise kavganın ardından okuldan kaçtı. 
     Olayla ilgili soruşturma sürdürülüyor. 
     
</TEXT>
</DOC>
