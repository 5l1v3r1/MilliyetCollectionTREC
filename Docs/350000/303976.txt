<DOC>
<DOCNO> 303976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun32.html </URL>
<DATE> 2005/01/06/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Abbas'tan Şaron'a zeytin dalı 
</HEADLINE>
<TEXT>

     Filistin'de devlet başkanlığı seçiminin en büyük favorisi Mahmud Abbas, seçimlerin ardından İsrail ile müzakerelerin derhal başlaması çağrısında bulundu. 
     Abbas, Nablus'ta düzenlediği basın toplantısında, pazar günü yapılacak Filistin devlet başkanlığı seçimlerini kastederek, ''Seçimlerden sonra müzakereleri başlatacağız'' dedi. 
     Filistin Kurtuluş Örgütü FKÖ lideri Abbas, İsrail Başbakanı Ariel Şaron'un barış müzakerelerinde ortak olarak görülüp görülmediğine ilişkin soruya da ''Ariel Şaron seçilmiş bir lider, kendisiyle müzakere edeceğiz. Masaya yol haritasını koyacağız ve bunu tamamen yürürlüğe koymaya hazır olduğumuzu söyleyeceğiz'' yanıtını verdi. 
     Abbas, Şaron'un ortak olmadığını söyleyemeyeceğini, ancak ciddi olup olmadığı konusunun değerlendirileceğini kaydetti. 
     Filistin'de, Yaser Arafat'ın ölümünün ardından boşalan devlet başkanlığı için 9 Ocak Pazar günü seçim yapılacak. 
     
</TEXT>
</DOC>
