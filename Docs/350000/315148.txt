<DOC>
<DOCNO> 315148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonspo25.html </URL>
<DATE> 2005/02/14/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Fenerbahçe, Zaragoza maçı hazırlıklarına başladı... 
</HEADLINE>
<TEXT>

     Birinci Süper Futbol Ligi'nin 20. haftasında İstanbulspor'u 4-0 yenen Fenerbahçe, İspanya'nın Real Zaragoza takımı ile 17 Şubat Perşembe günü yapacağı UEFA Kupası 3. tur ilk maçının hazırlıklarına başladı. 
     Samandıra Tesisleri'nde antrenör Roland Koch yönetiminde gerçekleştirilen antrenmanda, dünkü maçta ilk 11'de oynayan futbolcular, kısa bir süre koşu yaptıktan sonra tesislere girdi. 
     Koch, diğer oyunculara, alt sahanın zemini kardan etkilendiği için üstteki yeni sahada çift kale maç yaptırdı. 
     Cumartesi günü takımla çalışmalara başlayan Van Hooijdonk, bugün de yarı sahada yapılan çift kale maçta oynadı. Hollandalı futbolcu, maçın ardından bir süre tek başına çalıştı. 
     Tesislerde çalışan Alex ile dünkü maçta kaburgasına darbe alan Nobre antrenmana katılmadı. Kaburgasında ezilme olan Nobre'nin sakatlığının ciddi olmadığı, Brezilyalı futbolcunun Real Zaragoza maçında forma giyebileceği bildirildi. 
     Bu arada, antrenman basına açık olmasına rağmen üstteki yeni sahada yapılan çift kalede maçı görüntülemek isteyen basın mensuplarına izin verilmedi. 
     Öte yandan, idari koordinatör Volkan Ballı'nın Real Zaragoza ile yapılacak rövanş maçı kamp merkezi, antrenman sahası ve diğer bağlantıları ayarlamak üzere İspanya'ya gittiği belirtildi. 
     Diğer yandan, Samandıra Tesisleri'nde saha kenarlarına toplanan karlar, bugün görevlilerce tesisin dışına atılmaya başlandı. 
     
     REAL ZARAGOZA, ÇARŞAMBA GELİYOR 

     Fenerbahçe'nin UEFA Kupası'ndaki rakibi Real Zaragoza'nın, 16 Şubat Çarşamba günü İstanbul'a geleceği açıklandı. 
     İspanyol ekibinin saat 12.00'de İstanbul'da olacağı, akşam saat 19.30'da da Fenerbahçe Şükrü Saracoğlu Stadı'nda antrenman yapacağı bildirildi. 
     Real Zaragoza Teknik Direktörü Victor Munoz, saat 20.30'da basın toplantısı yapacak. 

     
</TEXT>
</DOC>
