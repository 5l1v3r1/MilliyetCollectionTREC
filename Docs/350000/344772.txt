<DOC>
<DOCNO> 344772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/yasam/axyas02.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kök'ten karşı çıktı 
</HEADLINE>
<TEXT>


Güney Kore'de, kök hücre araştırmalarında çığır açacak bir gelişme yaşanırken, ABD Başkanı bu araştırmalara fon ayrılmasına karşı çıkıyordu 

Yasemin Çongar 

Güney Koreli bilim adamları, kök hücre kullanımıyla ölümcül hastalıkların tedavisinde 'devrim'in yolunu açsa da, bu, ABD Başkanı George W. Bush'u 'etkilemedi'. Bush, embriyonik kök hücre araştırmalarına muhalefetini, gerekirse bu konudaki bir yasayı veto edeceğini söyleyerek sürdürdü. 
Bush, "Yetişkin kök hücrelerini kullanan araştırmaları destekliyorum. Ancak hayatı kurtarmak adına hayatı yok etmeyi öngören bir bilim için vergi verenlerin parasının kullanılmasına karşı olduğumu Kongre'ye açıkça bildirdim" dedi. 

Vücut reddetmiyor 
Bush'un bu çıkışından sadece saatler önce ise, Seul'deki Veteriner Fakültesi bilim adamları, bu hafta içinde hasta bir kişiden aldıkları yumurtayı klonlayarak, bundan embriyo ve kök hücre elde etti. 
Bilim adamları, yumurtaların çekirdeğinden DNA'lar çıkarıp yerine çeşitli hastalıklara yakalanmış 11 kişiye ait cilt hücrelerinin çekirdeğini yerleştirdi. Sonuçta 185 yumurtadan 31 embriyo üretildi. Ve bundan herhangi bir hücreye dönüşebilen 11 kök hücre kümesi çıkarıldı. Kök hücreler hastaların genetik özelliklerini taşıdığı için, vücudun reddetme ihtimali sıfır. 



</TEXT>
</DOC>
