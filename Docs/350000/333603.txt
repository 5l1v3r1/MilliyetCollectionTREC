<DOC>
<DOCNO> 333603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun07.html </URL>
<DATE> 2005/04/15/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Türkiye, ABD'deki Türk çocuklarına sahip çıkıyor... 
</HEADLINE>
<TEXT>

     Türkiye, ABD'deki Türk çocuklarına sahip çıkıyor. Bu amaçla Milli Eğitim Bakanlığı, ABD'de yaşayan Türk çocuklarına Türk kültürü ve Türkçe dersleri vermek üzere bu ülkeye öğretmenler gönderecek. 
     A.A muhabirine bilgi veren New York Başkonsolosluğu Eğitim Ataşesi Dr. Şamil Öçal, Milli Eğitim Bakanlığı'nın Türklerin yoğun olduğu ABD'nin New York, New Jersey, Connecticut ve Pennsylvania eyaletleri ile Kanada'nın Montreal şehrinde görev yapmak üzere ilk etapta 10 öğretmen göndereceğini bildirdi. 
     Bu eyaletlerde faaliyette bulunan Türk dernekleri ile gerçekleştirdikleri temaslar neticesinde öğretmen ihtiyaç ve talebini belirlediklerini kaydeden Öçal, 2005-2006 öğretim yılında görevlendirilecek İngilizce bilen ilk öğretmenler ile ABD'de yaşayan 7-13 yaş grubundaki Türk çocuklarına yönelik bir eğitim programı başlatacaklarını ifade etti. 
     Bu programa Türk nüfusunun en yoğun olarak bulunduğu New York ve New Jersey eyaletlerinde ağırlık vereceklerini belirten Öçal, Türk öğretmenlerinin ders vereceği bir sınıf açılması için asgari 20 öğrenci limitinin aşılması gerektiğini kaydetti. Bu dersler için kamu okullarından sınıf tahsisi yapmalarını isteyeceklerini ifade eden Öçal, yapılan ilk görüşmelerde derslik tahsisi konusunda herhangi bir problemle karşılaşmayacakları sonucuna vardıklarını söyledi. 
     Amerikan eğitim sistemine göre bir okulda eğitim gören Türk öğrenci sayısının 30'u aşması ve bu yönde bir talep gelmesi durumunda söz konusu okulun kendisinin de bir Türk öğretmen istihdam ederek öğrencilere Türk dili ve kültürünü öğretme zorunluluğu bulunduğunu hatırlatan Öçal, Türk toplumunun yeterli sayıda bulundukları kendi bölgelerinde bu haktan da yararlanabileceklerini ifade etti. 
     Başlatacakları Türk dili ve kültürüne yönelik eğitim programıyla söz konusu Amerikan kamu okullarında bir Türkiye gündemi yaratmayı da planladıklarına dikkati çeken Öçal, aynı program kapsamında 30'a yakın Amerikan okulunda düzenleyecekleri Türk kültür haftalarıyla Amerikalı öğretmen ve öğrencilere de Türkiye'nin doğru tanıtılmasını sağlamayı amaçladıklarına işaret etti. 
     Amerikan okullarındaki kütüphanelerde Türkiye ile ilgili doğru bilgiler içeren kitapların eksikliğini de tespit ettiklerini belirten Öçal, düzenleyecekleri Türk kültür haftaları sonunda her okula Türk kültür ve tarihini tanıtıcı kitap setleri hediye edeceklerini söyledi. Türk çocuklarına verilecek derslerde ana hatlarıyla Türkiye'deki müfredata sadık kalmakla birlikte Amerika şartlarına göre ufak tefek değişiklikler yapılabileceğine değinen Öçal, organize edilecek bu derslerle Türk öğrenci ve ailelerinin bir araya gelmesi için de bir vesile yaratılacağını kaydetti. 
     Milli Eğitim Bakanlığı'nın ABD'ye öğretmenler göndermek suretiyle, bu ülkede yaşayan Türk çocuklarına dünyanın her neresinde olurlarsa olsunlar Türk devletinin kendilerini bir değer olarak gördüğü mesajını da vermiş olacağını vurgulayan Öçal, Milli Eğitim Bakanı Hüseyin Çelik'in söz konusu projeye büyük destek verdiğini ifade etti. 
     ABD'de yaşayan Türklerin başlatılacak eğitim programına ilgi göstererek, bu konuda yaşadıkları bölgelerdeki Türk toplumunun eğitim ihtiyaç ve taleplerini kendilerine bildirmelerini isteyen Öçal, tespit edilecek ihtiyaçlar ölçüsünde öğretmen sayısını artırma yoluna gideceklerini kaydetti. 
     Öçal'ın verdiği bilgilere göre, başta Avrupa ülkeleri, Türk cumhuriyetleri ve Avustralya olmak üzere dünyanın pek çok ülkesinde Milli Eğitim Bakanlığı'na bağlı olarak görev yapan 1000'e yakın öğretmen bulunuyor. 
     
</TEXT>
</DOC>
