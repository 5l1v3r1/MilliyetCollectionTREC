<DOC>
<DOCNO> 318758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/spor/yaksoy.html </URL>
<DATE> 2005/02/26/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Kapasite 
</HEADLINE>
<TEXT>



Politikacılar ile teknik direktörler arasında belli bir fark yoktur. Olaylardan ve maçlardan evvel her ikisi de geleceği parlak ve renkli göstermek isterler. Toplumun ve oyuncuların pembe gözlük takmasını arzularlar. Belki de haklıdırlar. Motivasyon için bu gereklidir. Ama biliniyor ki, bu yükleme belli bir dozu aşarsa, o zaman toplumda ve oyuncuda tam tersine bir motivasyon zedelenmesi ortaya çıkar. Gelecekten ürkmek gibi. Hele hele profesyonellerde. Çünkü karşı tarafı küçük gösterip, "sen ne olsa yaparsın ve kazanırsın" gibi bir başlangıç teorisi sahada tersine dönebilir. Bunun misallerini her gün yaşıyoruz. Hele hele globalleşmenin medyanın en küçük arterine girdiği bu devirde taraf tutan spor yazarlarının mühim maçlardan evvel dikkatli ve dengeli yazmaları gerekir. Çünkü artık oyuncular, gazete, televizyon ve internet aracılığıyla kendileri hakkında yazılan en ufak övgüyü ve tenkiti algılamaktalar, fazla pompalanmadan etkilenmektedirler. 
Bir adaleyi belli bir noktadan sonra daha fazla geremezsiniz, kopar. Böylece diyebiliriz ki, her canlı elinden gelebildiği kadarını yapabilir. Daha fazlasını bekleyemezseniz. Bu sporcu için de geçerlidir. Anlaşılacağı üzere sporcunun da kapasitesini hemaset laflarıyla övmek ve pompalamakla artıramazsınız. Onun için sporda "yenmek de var, yenilmek de var" denilerek, üzüntü yaşanmaz. 



</TEXT>
</DOC>
