<DOC>
<DOCNO> 345648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/soneko22.html </URL>
<DATE> 2005/05/25/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
ABD Enerji Bakanı BTC'nin açıldığı bugün dünyayı değiştirecek bir gün 
</HEADLINE>
<TEXT>

     Veli Güney AA 

ABD Enerji Bakanı Samuel Bodman, Bakü-Tiflis-Ceyhan petrol boru hattına ilk petrolün pompalanmasını "dünyayı değiştirecek gün olarak" nitelendirdi. 
     Hazar petrollerini Türkiye üzerinden dünya pazarına ulaştırmayı amaçlayan BTC petrol boru hattına ilk petrolün verilmesiyle ilgili olarak Sengeçal terminalindeki ana pompa istasyonunda düzenlenen törende konuşan Bodman, projenin çok zor şartlarda realize edildiğini ifade etti. "Bugün dünyayı değiştirecek bir gündür" diyen Bodman, Kazakistan’ın projeye katılmasını desteklediklerini de söyledi. 
     York Dükü Prens Andrew ise projenin gerçekleştirilmesi için 10 yıl çalıştıklarını belirterek, "Bütün amaçlarımız gerçekleşmektedir" dedi. 
     Proje sayesinde daha az petrolün İstanbul ve Çanakkale boğazlarından geçeceğine işaret eden Andrew, bunun güvenlik açısından taşıdığı öneme işaret etti. 
     Andrew, petrol gelirinin bölge refahına katkı sağlayacağını vurguladı. 
     AB Komisyonu’nun Enerjiden Sorumlu Üyesi Andris Pielbags ise proje ile yılda 800 milyon varil petrolün dünya pazarlarına çıkacağını anımsatarak, "AB bunu anlıyor ve büyük değer biçiyor" diye konuştu. 
     Pielbags, projenin İstanbul ve Çanakkale boğazlarının sıkışıklığını gidereceğini de vurguladı. 
     BP Başkanı Lor Borwne ise ilk petrolün pompalanmasını "tarihsel bir an" olarak nitelendirerek, projenin 21. yüzyılını çok büyük bir projesi olduğunu söyledi. 
     Browne, 15 yıl önce herkesin proje için "çok zor gerçekleşir" dediğini belirterek, ancak bugün bunun başarıldığını ifade etti. 
     Browne, projenin bölgeye refah ve kalkınma getireceğini belirtti. 
     Azerbaycan Devlet Petrol Şirketi Başkanı Natıg Aliyev ise Bakü-Tiflis-Bakü Projesi ile "bir rüyanın gerçeğe dönüştüğünü" kaydetti. 
     Boru hattıyla yılda 1 milyon varile yakın petrolün dünya pazarlarına verileceğini kaydeden Aliyev, 2006 yılında da Azeri doğalgazının Türkiye’ye ulaşacağını bildirdi. 
     BP-Azerbaycan Şirketi Başkanı David Woodward da 1770 kilometre uzunluğundaki hattın çevreye zarar vermeyecek şekilde inşa edildiğini dile getirdi. 
     Törende daha sonra İngiltere, Ukrayna, İtalya ve Norveç başbakanlarının hattın açılması nedeniyle kutlamalarını ileten mesajları ilgili ülkelerin büyükelçileri ya da katılan temsilcileri tarafından okundu. 
     
</TEXT>
</DOC>
