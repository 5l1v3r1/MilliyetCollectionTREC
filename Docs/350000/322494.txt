<DOC>
<DOCNO> 322494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun64.html </URL>
<DATE> 2005/03/10/ </DATE>
<TIME> 20.58 </TIME>
<AUTHOR>  </AUTHOR>
<HEADLINE>
İsrail - ABD ortak askeri tatbikatı 
</HEADLINE>
<TEXT>

     İsrail ile ABD'nin hava savunma ortak tatbikatına başladığı bildirildi. 
     ABD'nin İsrail Büyükelçiliği sözcüsü Paul Patin, İsrail topraklarındaki tatbikatta, komşu ülkelerden ateşlenebilecek orta ve uzun menzilli füzeleri düşürmek için geliştirilen Amerikan yapımı Patriot ve İsrail yapımı Arrow füzelerinin kullanıldığını söyledi. 
     Patin, iki ülke arasındaki tatbikatın her iki yılda bir yapıldığını belirterek, ''Bu, işbirliğimizin düzenli bir parçası'' dedi. 
     Amerikan Raytheon firması tarafından geliştirilen Patriot füzesi ilk olarak 1991 yılındaki Körfez Savaşı sırasında, Irak'ta Saddam Hüseyin yönetimi tarafından ateşlenen Scud füzelerini vurmak için kullanılmıştı. Patriotların, bazı füzeleri vurmasına rağmen, bazılarını kaçırması, etkililiği konusunda soru işaretleri yaratmıştı. 
     İsrail ve Amerikan Boeing firması tarafından yapılan Arrow füzeleri ise İran'ın Şahab-3 füzelerine karşı geliştirildi. Arrow füzesi, 2004 yılının temmuz ayında ABD'nin California eyaletinde başarıyla denendi, ancak daha sonraki deneme ise başarısız oldu. 
     
</TEXT>
</DOC>
