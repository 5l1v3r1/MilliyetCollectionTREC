<DOC>
<DOCNO> 325585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonsiy14.html </URL>
<DATE> 2005/03/21/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
DEHAP'ın Nevruz kutlamalarında Öcalan ve PKK bayrakları... 
</HEADLINE>
<TEXT>

     DEHAP Genel Başkanı Tuncer Bakırhan, ''Biz çözümü ne ABD'de, ne AB'den bekliyoruz, biz Türkiye'yi idare edenlerden bekliyoruz'' dedi. 
     Bakırhan, Diyarbakır DEHAP İl Başkanlığı'nca Diyarbakır-Elazığ karayolu üzerindeki fuar alanında düzenlenen ''Nevruz Bayramı'' kutlaması etkinliklerinde yaptığı konuşmada, Nevruz'un birlik, bütünlük ve barışa vesile olması dileğinde bulundu. 
     Diyarbakır'ın bazı çevrelerce kapkaççılıkla anıldığını, kapkaç ve hırsızlığın nedeninin Diyarbakır'dan kaçan ve kaçırılan çocuklar olmadığını belirten Bakırhan, şöyle konuştu 
     ''Bunun sebebi 15 yıllık savaştan kaçan insanlardır. Milyonlarca halkın taleplerini dinlemek zorundasınız. Sorun ancak böyle çözülür. Biz Irak'ta Şii, Kürt, Türk herkesin kardeşçe yaşamasını istiyoruz. Kürt halkı 30 yıldır Türkiye'de birlikte yaşamaya karar verdi. Biz çözümü ne ABD'de, ne AB'den bekliyoruz. Biz Türkiye'yi idare edenlerden bekliyoruz. Siz karar verin Kürt halkı projeleriyle hazırdır ve bu sorun 3 ayda çözülür.'' Diyarbakır Büyükşehir Belediye Başkanı Osman Baydemir de Nevruz'un birlik, beraberlik ve barış olduğunu ifade etti. 
     Baydemir, şunları kaydetti 
     ''Sayın Başkabakan'a ve ilgili herkese seslenmek istiyorum. Eğer sizler bu halkın sesini bir kez olsa duyarsanız, demokrasi içerisinde yeni bir Türkiye yaratabiliriz. Buradan gelen önerileri dikkate almanız gerekiyor. Çatışmalı ortamın maliyeti ortadadır. Çözüm değil, çözümsüzlüğün ortaya çıkmasına sebep olmaktadır. Yüreklerimizi birbirimize açma zamanıdır. Cesaretli olun, sorunları çözmek için çaba gösterin. O zaman Diyarbakır halkı da sizin yanınızda olacaktır. Dağlarda yaşayanların da cezaevlerindekilerin de topluma kazandırılması için yeni bir yasal mevzuata ihtiyaç vardır. Barış kardeşlik ve dostluk içinde düzenlenecek bir yasal mevzuatla bunları kolayca topluma kazandırabiliriz.'' Avrupa Parlamentosu Milletvekili Feleknaz Uca'da vatandaşların Nevruz Bayramı'nı kutladı. 
     
     ALANDAN İZLENİMLER 
     Nevruz kutlamasının yapıldığı fuar alanı çevresinde yoğun güvenlik önlemleri alındı. Sabah saatlerinde alana gelen vatandaşlara yapılan üst aramasına daha sonra son verildi. 
     Yoğun izdihamın yaşandığı alanda bayılan vatandaşlara 112 ekiplerince müdahale ediliyor. 
     Kutlamalar sırasında terör örgütü elebaşı Abdullah Öcalan ve PKK Kongra-Gel bayrakları açıldı. 
     Avrupa'dan çok sayıda gözlemci ile Abdullah Öcalan'ın kızkardeşi Hava Öcalan, Leyla Zana, Orhan Doğan, Selim Sadak, Murat Bozlak ve Ahmet Türk'ün nevruz kutlamalarına katıldığı gözlendi. 
     
</TEXT>
</DOC>
