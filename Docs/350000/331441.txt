<DOC>
<DOCNO> 331441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/soneko37.html </URL>
<DATE> 2005/04/08/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Range Rover Sport Mayıs'ta Türkiye'de... 
</HEADLINE>
<TEXT>

     Land Rover'in Range Rover Sport modeli Mayıs ayında Türkiye pazarına sunulacak. 
     Range Rover Sport'un tanıtımı, Land Rover Marka Yöneticisi Ayhan Ölçer'in düzenlediği bir toplantıyla yapıldı. Ölçer, toplantıda yaptığı konuşmada, Range Rover Sport ile bugüne kadar hiç Land Rover kullanmamış, yepyeni bir kitleyi hedeflediklerini söyledi. 
     Yeni modelin, konforlu, uzun yolculuklar için ideal bir araç olduğunu belirten Ölçer, aracın Land Rover'in bugüne kadar ürettiği en modern teknolojiye ve en sportif özelliklere sahip tek araç olduğunu kaydetti. 
     Ölçer, ''Mayıs ayında pazara sunacağımız yeni modelimiz, hayattaki başarısını tarzıyla çevresine yansıtmaktan hoşlananların tercihi olacak'' dedi. 
     4.2 litrelik V8 Supercharged, benzinli 4.4 litrelik V8 ve 2.7 litrelik turbo dizel motor versiyonları olan yeni modelin, Land Rover'da kullanılan ve gövde hareketlerini sürekli kontrol eden ''Dynamic Response'' sistemine sahip olduğunu ifade eden Ölçer, 2005 yılının Land Rover yılı olacağını söyledi. 
     Ayhan Ölçer, yeni modelin 109 bin-152 bin avro fiyat aralığında satılacağını belirterek, yıl sonuna kadar 300 adet Range Rover Sport satışı hedeflediklerini bildirdi. 
     Sektöre ilişkin değerlendirmelerde de bulunan Ölçer, ilk üç aylık sonuçlara bakıldığında durumun pek parlak gözükmediğini kaydetti. 
     Ölçer, binek araç satışının en yüksek 400 bin adet civarında gerçekleşeceğini tahmin ettiğini ifade ederek, ''Ekonomideki olumlu gidişe rağmen pazarda pek hareket yok. Ama ikinci üç ayın daha iyi geçeceğine inanıyoruz'' diye konuştu. 
     
</TEXT>
</DOC>
