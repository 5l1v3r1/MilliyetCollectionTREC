<DOC>
<DOCNO> 321993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonyas15.html </URL>
<DATE> 2005/03/08/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
"Down sendromu"nda anne yaşının önemi... 
</HEADLINE>
<TEXT>

     Gaziantep Üniversitesi GAZÜ Tıp Fakültesi Tıbbi Biyoloji Anabilimdalı Öğretim Üyesi Prof. Dr. Ecir Ali Çakmak, en ideal gebelik yaşının, 20-30 arası olduğunu bildirdi. 
     Prof. Dr. Çakmak, AA muhabirine yaptığı açıklamada, insan vücudunda olması gereken 46 kromozomun, bebeğin embriyo oluşumu sırasında hücrelerin yanlış bölünmesi nedeniyle 47 olabildiğini, bu durumun da bir tür zeka geriliği ve erken ölümlere neden olan down sendromuna yol açtığını söyledi. 
     Down sendromunun anne yaşı ile yakından ilgili olduğunu ifade eden Prof. Dr. Çakmak, annenin yaşının 35'in üstünde olmasının, down sendromu riskini arttırdığını bildirdi. 
     Kadınlarda en ideal gebelik yaşının 20 ile 30 arasında olduğunu belirten Prof. Dr. Çakmak, şöyle dedi 
     ''Down sendromu, 15-19 yaş arası hamileliklerde bin 600 kişide bir, 20-24 yaş arası hamileliklerde bin 400'de bir, 30-34 yaş arası hamileliklerde 700'de bir, 35-39 yaş arası hamileliklerde 240 kişide bir, 45-49 yaş arası hamileliklerde 20 kişide bir görülür. Yani annenin yaşı ilerledikçe bu sendromun görülme oranı artıyor. Bu nedenle annenin yaşı hamilelik için çok önemlidir.'' Prof. Dr. Çakmak, sendromun hamilelik sırasında teşhis edilebildiğini belirterek, bebeğin anne karnında içinde bulunduğu sıvıdan bir miktar alınarak yapılan tetkikle amniyosentez teşhis konulabildiğini, bundan sonuç alınmadığı durumlarda ise sendromun kordon kanından kordosentez teşhis edilebildiğini bildirdi. 
     Down sendromunun tedavisinin olmadığını ifade eden Prof. Dr. Çakmak, kadının sağlıklı olmasının, sağlıklı bir bebek için çok önemli olduğunu kaydetti. 
     
</TEXT>
</DOC>
