<DOC>
<DOCNO> 328498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko05.html </URL>
<DATE> 2005/03/30/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
ÖİB Başkanı Kilci Petkim'in halka arzı 2. büyük halka arz olacak 
</HEADLINE>
<TEXT>

     Özelleştirme İdaresi Başkanı Metin Kilci, ''Petkim'in halka arzı, özelleştirmede THY'den sonra 2. büyük halka arz operasyonumuz olacak'' dedi. 
     Petkim'in halka arzıyla ilgili düzenlenen basın toplantısında konuşan Kilci, Aralık 2004'te THY'nin halka arzını tamamladıklarını, aynı sonucu Petkim'in halka arzı sürecinde de yaşamayı ümit ettiklerini söyledi. Kilci ''Yarından itibaren ön talebe başlayacağız. Petkim'in halka arzı, özelleştirmede THY'den sonra 2. büyük halka arz operasyonumuz olacak'' dedi. 
     Türkiye'nin ''güzide'' kuruluşlarından Petkim'in yaptığı yeni yatırımlarla, faaliyetlerinde sağladığı etkinlik ve verimlilikle son derece güzel günlere yöneldiğini ifade eden Kilci, ''Artan verimlilik ve karlılığın, halkımız tarafından da paylaşılmasını arzu ediyoruz. Dolayısıyla sadece uluslararası kurumsal yatırımcılardan değil, aynı zamanda vatandaşlarımızın, Petkim çalışanlarının, kamu çalışanlarının bu halka arz uygulamasına yoğun ilgi göstereceğini umuyoruz'' diye konuştu. 
     Metin Kilci, Petkim'le ilgili kesin talep toplama işleminin 13-15 Nisan arasında olacağını, 21 Nisan'da Borsa'da işlem görecek şekilde programlarını yaptıklarını belirtti. 
     
     ''ERTELEME SÖZ KONUSU DEĞİL'' 
     Soruları da yanıtlayan Kilci, henüz fiyat belirlenmediği için gelir hedefinden bahsetme imkanı olmadığını ifade ederek, ''Halka arzda Borsa fiyatına göre bir fiyat belirlenecek. 28 Mart ile 8 Nisan arasındaki Borsa fiyatını esas alarak fiyatı belirlemiş olacağız'' dedi. 
     ''Erteleme söz konusu olur mu '' şeklindeki soru üzerine Kilci, çalışmaların son derece olumlu devam ettiğini, ertelemenin söz konusu olmadığını, ertelemeyi gerektirecek bir neden de bulunmadığını söyledi. 
     Son derece yoğun ilgi olacağı konusunda kanaatleri bulunduğunu ifade eden Kilci, ''THY'de arz edilen miktarın 5 katı oranında bir talep gelmişti, umarım Petkim aynı performansı gösterir'' dedi. 
     Ek satış olup olmayacağı yönündeki soru üzerine de Kilci, halka arz edilen hisse miktarının yüzde 15'i oranında ek satış imkanının kendilerine tanındığını, onun değerlendirmesini talep toplandıktan sonra yapacaklarını bildirdi. 
     ''Özelleştirme İdaresi hisse senedi piyasasına tekrar geri mi dönüyor '' şeklindeki soruya karşılık da Kilci, ''Özelleştirme İdaresi hisse sendi piyasasından hiç çıkmadı ki. Hisse senedi piyasasında işlem gören en güzide şirketler, piyasa derinliğine en fazla sahip olan şirketler, Özelleştirme İdaresi'nin şirketleri. Bundan sonra da şirketlerin durumuna göre gerektiği zaman halka arzlar denenebilecek'' dedi. 
     
     ''YENİ HALKA ARZ ADAYLARI YOK'' 
     Metin Kilci, şunları söyledi 
     ''Şu anda portföyümüzde olan şirketlerin satış stratejileri büyük ölçüde tamamlandı. Zaten portföyümüzde az sayıda şirket kaldı. Telekom'un yüzde 55'inin blok satışı suretiyle ihalesi devam ediyor. TEKEL ihalede, ERDEMİR ve TÜPRAŞ gibi hisseler büyük çoğunlukla halka arz edilmiş, sermaye piyasalarında işlem gören şirketler. Petkim'le ilgili işlemi bugün tartışıyoruz. Özelleştirme portföyünde bunların dışında şu an itibariyle yeni halka arz edilecek şirket adayı pek görülmüyor. Ama tabii ki bu portföy statik yapıda değil, yeni şirketler gündeme gelebilir. Onların bazılarının halka arz yoluyla özelleştirilmesi uygun görülebilir. Bu, zaman içinde görülecek ama şu an yeni portföy yapımızda yeni halka arz adayları yok, halka arz edilmiş şirketlerin dışındakiler anlamında.'' Bir gazetecinin, ''Yeni şirketlerden kasıt, kamu bankalarını sayabilir miyiz İleride sizin aracılığınızla onlar gündeme gelebilir mi '' sorusu üzerine Kilci, kamu bankalarının özelleştirilmesinin, Özelleştirme Kanunu'na göre yapılacağını ifade ederek, ''Onların özelleştirmeye hazırlık süreçleri kendileri tarafından tamamlandıktan sonra gündeme gelecek. Henüz o aşamaya gelinmiş değil. 4046 sayılı kanun uyarınca kamu bankalarının özelleştirilmesi diye bir görev Özelleştirme İdaresi'ne verilmiş değil'' dedi. 
     
     İMKB'NİN ÖZELLEŞTİRİLMESİ 
     Metin Kilci, İMKB'nin özelleştirilmesiyle ilgili olarak da ''O konuda sizinle paylaşılabilecek düzeyde bir gelişme henüz yok. İMKB ayrı bir tüzel kişiliğe sahip kurum. Özelleştirilmesi yönünde bir niyet var, hala devam ediyor. Bu konudaki çalışmaları, İMKB kendisi SPK ile işbirliği içinde yürütüyor. Henüz idaremiz tarafından yürütülmekte olan ayrı bir çalışma yok'' dedi. 
     ''Özelleştirme İdaresi'nin ömrü kaç yıl '' sorusu üzerine de Kilci, şunları kaydetti 
     ''Son 2 yılda özelleştirme portföyünde 50'den fazla, 60'a yakın birim özelleştirildi. Şu anda hepimizin gündeminde olan az sayıda büyük kuruluş var, bunların hepsiyle ilgili belirli süreçler de başlatılmış durumda. Telekom, 25 Kasım'da ihalesi başladı. Tekel ihalede, 8 Nisan'da teklifleri alınıyor. PETKİM'in ön talebi başlıyor. TÜPRAŞ ve ERDEMİR'le ilgili çalışmalar epeyce ilerlemiş durumda. Milli Piyango ile ilgili önemli mesafe kaydedildi. Elektrik Dağıtım özelleştirmeleriyle ilgili belki biraz gecikerek gidiyor ama bütün çalışmalar yolunda. Portföyde de başka kuruluş yok. Limanlar var, onlarla ilgili de 2005 yılının ilk yarısında özelleştirme süreci başlayacak. 
     Tüzel kişilik olarak bazı şirketler var, ama bunların birimleri ayrı ayrı özelleştirildi, örneğin Sümer Holding, SEKA... Portföyümüz çok rahatladı, oldukça boşaldı. Kalanlarla ilgili olarak da hepimiz izliyoruz. Bunlar da bir süre içerisinde tamamlanırsa, makul bir süre içinde Özelleştirme İdaresi görevini tamamlamış olacaktır.'' ''Tekel konusunda talip olacak kişi veya kurum açısından kaygı duyuyor musunuz '' sorusu üzerine Kilci, ''Endişemiz de yok, öyle bir sevinmiş halimiz de yok, ancak somut gelişmeler olursa, değerlendirme yapma imkanımız olur. Somut gelişme nedir Teklif alma gününde yeterli sayıda teklif alınmış mı, bu önemli bizim için'' dedi. 
     Başka bir soruya karşılık da Kilci, ''Blok satışa ucuza satarsınız, halka arzda daha pahalı satarsınız'' kanaatinin genel geçerliliği olmadığını, genelde kamu halka arzında yatırımcıların kazandığını, blok satışlarda da aynı şekilde olduğunu söyledi. 
     Özelleştirme İdaresi Başkan Yardımcısı Osman İlter de PETKİM'in halka arzına 1. sınıf fonlardan talep olduğunu söyledi. 
     
</TEXT>
</DOC>
