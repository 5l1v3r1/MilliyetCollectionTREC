<DOC>
<DOCNO> 340180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonsiy04.html </URL>
<DATE> 2005/05/06/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Mehmet Ağar'dan Yalım Erez sürprizi 
</HEADLINE>
<TEXT>

     DYP Genel Başkanı Mehmmet Ağar, yeni vitrinini seçecek büyük kongre delegasyonu arasında bir döneme damga vuran önemli isimlere yer verdi. 
     İstanbul’un, 14 Mayıs’ta gerçekleştirilecek DYP 8. 
     Olağan Büyük Kongresi için gönderdiği 69 delege arasında eski TOBB Başkanları Yalım Erez, Fuat Miras ile İstanbul eski Emniyet Müdürü Necdet Menzir gibi isimler dikkat çekti. 
     1999 seçimleri sonrası köşesine çekilen Erez, DYP Genel 
     Başkanı Mehmet Ağar’ın telefonla arayarak delege yazacağını belirttiğini, kendisinin de bunu memnuniyetle karşıladığını kaydetti. 
     Bir beklentisinin olmadığını belirten ve "Bundan sonra yapılacak iş DYP bizden yardım istiyorsa o yardımı yapabilmek" diyen Erez, Ağar’ın elinden geleni yaptığını vurguladı. 
     
     AKP OY KAYBEDİYOR 
     Sağda birleşme taraftarı olduğunu belirten Erez, küçük de olsa her kurulan partinin oy kaybına neden olduğunu bildirdi. Seçmenin son iki seçimde adresin DYP olduğunu gösterdiğini söyleyen Erez, bölünmenin sona ermesi dileğinde bulundu. 
     Erez, AKP’nin oy kaybetmeye başladığını belirtirken, "Uçağın burnu aşağı inmeye başladı. Uçak piste oturmadan bir daha kalkmaz" dedi. 
     Ekonomiyi de değerlendiren Erez, "Tozpembe tablolar çiziliyor. Toz var ama pembesini göremiyorum" derken, satın alma gücü, işsizlik ve büyüyen dış ticaret açığının kendisini korkuttuğunu sözlerine ekledi. 
     
</TEXT>
</DOC>
