<DOC>
<DOCNO> 302595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonsiy05.html </URL>
<DATE> 2005/12/18/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Çelik İlk ve orta dereceli okullarda dini eğitim yapılmıyor... 
</HEADLINE>
<TEXT>

     Milli Eğitim Bakanı Hüseyin Çelik, ilk ve orta dereceli okullarda 'dini eğitim' yapılmadığını bildirdi. 
     Çelik, Anavatan Partisi Hatay Milletvekili Züheyir Amber'in, ''okullardaki zorunlu din dersi eğitimine'' ilişkin önergesini cevaplandırdı. Çelik, din öğretiminde Din Kültürü ve Ahlak Bilgisi dersinin, Anayasa'nın 24'üncü maddesinin amir hükmü kapsamında okutulduğunu kaydetti. 
     Anayasal temeli bulunan bir uygulamanın laikliğe aykırı olarak değerlendirilmesinin mümkün olmadığını ifade eden Çelik, ''Kaldı ki laiklik, bu dersin belli başlı konularından biri olup, her sınıfta 'Din ve Laiklik' öğrenme alanı altında birer ünite yer almaktadır. Böylece, Din Kültürü ve Ahlak Bilgisi dersi yoluyla laikliğin öğrencilere benimsetilmesine çalışılmaktadır'' dedi. 
     İnsan Hakları Evrensel Beyannamesi ile Din Kültürü ve Ahlak Bilgisinin öğretimi arasında birbirini dışta tutma gibi bir ilişki olduğunun düşünülmemesi gerektiğini ifade eden Çelik, şunları kaydetti 
     ''Aksine, din, inanç ve vicdan özgürlüğü, İnsan Hakları Evrensel Beyannamesi'nin dayandığı mantığı beslemektedir. Kaldı ki din öğretiminin amacı insanları dindar yapmak değil, din hakkında doğru bilgiler vermek ve insanların din konusunda yapacakları tercihlerde onlara yardımcı olmaktır. Buna göre, ilk ve orta dereceli okullarımızda bir kültür dersi olarak Din Kültürü ve Ahlak Bilgisi dersinde dini bilgiler öğrencilere öğretilmekte ancak, 'dini eğitim' yapılmamaktadır. Böyle bir eğitimin İnsan Hakları Evrensel Beyannamesi ve insan özgürlüğüne aykırılığı düşünülemez.'' 
     
</TEXT>
</DOC>
