<DOC>
<DOCNO> 325265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sondun12.html </URL>
<DATE> 2005/03/20/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Türkiye'nin reddettiği helikopterler Avustralya'yı karıştırdı 
</HEADLINE>
<TEXT>

     SYDNEY DHA 

      AVUSTRALYA'nın toplam 1.1 milyar dolara yaklaşık 1.4 milyar YTL ABD'den satın aldığı 11 Seasprite' tipi askeri helikopterin kötü hava koşullarında uçamadığının ortaya çıkması Canberra hükümetini zor durumda bıraktı. "Kötü havada uçamayan ve istenmeyen helikopter almışız'' diyen Avustralya basını hükümeti topa tuturken, ABD'nin Vietnam döneminden kalma bu yaşlı helikopterleri Türkiye, Yunanistan ve Tayland'a dış savunma yardımı kapsamında hibe etmek istediği, ancak söz konusu ülkelerin bu teklifi geri çevirdiğini yazdı. 
     Avustralya basınındaki haberlere göre, ABD 1994 yılında Türkiye'ye 14 Seasprite SH-2F vermek istedi, ancak Ankara bu helikopterleri almaya yanaşmadı. Benzer şekilde Yunanistan ve Tayland da 16 helikopter teklifini geri çevirdi. Avustralya basını, bu ülkelerin helikopterleri neden reddettiğinin bilinmediğini belirtmekle birlikte, "Muhtemelen modern savunma ihtiyaçlarına cevap vermediğini bildikleri için" yorumunu yaptı. 
     
     HER BİRİ 100 MİLYON DOLAR 
     ABD daha sonra çok cüzzi bir bedelle Mısır ve Polonya'ya toplam 13 Seasprite sattı. Avustralya ise Washington'ın kelepir fiyatına elinden çıkarmaya çalıştığı helikopterlerin her biri için 100 milyon dolar ödeyerek toplam 11 Seasprite satın aldı. Ancak yapılan testlerde bu helikopterlerde toplam 40 sorun tespit edildi. Kötü hava koşullarında uçamadığı için arama-kurtarma, ve eğitim uçuşu gibi zor görevleri yerine getiremeyen helikopterlerin sadece nakliyat gibi basit işlerde kullanılabileceği belirtiliyor. İsmini vermek istemeyen bir yetkili, pilotların çoğundan yaşlı olan bu helikopterleri 'neredeyse tamamen faydasız' şeklinde nitelendirdi. 
     Avustralya hükümeti 2003 yılında, ABD'nin 3 yıl gecikmeyle teslim ettiği helikopterleri kamuoyuna tanıtırken, Savunma Bakanı Robert Hill, "Tartışmasız dünyanın en gelişmiş deniz helikopteri" demişti. Savunma Bakanlığı, ABD'nin Avustralya'ya verdiği Seasprite'ların diğer ülkelerdekinden farklı olarak en son silah teknolojisi ve elektronik sistemlerle donattığını vurgulamıştı. 
     
     SAVUNMA BAKANLIĞI ZAMANI GELİNCE UÇACAKLAR 
     Avustralya basınının tüm eleştirilerine karşın Savunma Bakanlığı helikopterlerin performansını savundu. Bakan Hill'in sözcüsü bugün yaptığı açıklamada, Avustralya'ya teslim edildiğinde 40 yaşında olan helikopterlerin ciddi testlerden geçirilmekte olduğunu ve 2005 sonunda helitopterlerin 'modernleştirilme' işleminin tamamlanacağını söyledi. Testlerin tamamlanmasının ardından Seasprite'ların tam anlamıyla hazır hale geleceğini savunan sözcü, "Bu helikopterler uçabiliyor, çok şey yapabiliyor, ama tüm testleri geçmeden önce operasyonal görevleri yerine getiremeyecek" dedi. 
     
</TEXT>
</DOC>
