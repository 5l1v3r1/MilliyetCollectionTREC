<DOC>
<DOCNO> 328248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur19.html </URL>
<DATE> 2005/03/29/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Gelibolu belgeseline suç duyurusu 
</HEADLINE>
<TEXT>

     Ahmet ERTAN EDREMİT, DHA 

      BALIKESİR'in Edremit İlçesi'ne bağlı Altınoluk Beldesi'nde ANAP Belde Başkanı Murat Tuna, Gelibolu' belgeselinin Çanakkale ve Türkiye ruhuna hitap etmediğini ileri sürerek gösterimden kaldırılması istemiyle Edremit Cumhuriyet Başsavcılığı'na suç duyurusunda bulundu. 
     Belgeselin Atatürk ve Çanakkale şehitlerine hakaret içeren bir yapıt olduğunu öne süren Tuna, filmde gerçeklerin yansıtılmadığını ve gençlere kötü örnek olacağını ileri sürdü, belgeselin bazı sahnelerinde askerlerin anadan doğma at üstünde ve denize girerken görüntülerinin bulunduğuna da dikkat çekti. 
     Tuna, geçtiğimiz cumartesi günü Gelibolu' belgeselini Bandırma'da izlediğini belirterek şunları söyledi 
     "Belgeseli izledim, şok oldum. Duyarlı bir Türk vatandaşı olarak filmin gösterimden kaldırılması gerektiğine inanıyorum. Belgeselin Çanakkale destanına, Çanakkale yapısına, Çanakkale Savaşı'na aykırılığını gözlemledim ve Cumhuriyet Savcılığı'na filmin gösterimden kaldırılması için suç duyurusunda bulundum. Büyük Önder Atatürk çok basit konularla iki üç kareyle gösterilirken, Cony ve Oliver kardeşlerin ailelerine yazdıkları mektupları 50'şer kare gösterilmiş. Bir Yeni Zelandalı yüzbaşının anıları anlatılıyor, filmin sonunda savaştan sağ çıktığı ve kendini kurşunlayarak öldürdüğü gösteriliyor. Belgesel filmin büyük Türk milletine ve onun geleceği olan gençliğe kötü örnek olduğunu, vatan topraklarını işgale gelmiş, İngiliz, Yeni Zelandalı ve Avusturalyalı askerleri yücelterek, tamamen taraflı, tamamen ranta dayalı belgesel olduğunu, Çanakkale gerçeğini yansıtmadığını esefle seyrettim. 2-3 Anzak askerinin mektuplarını belgesel yaparak, o büyük destan, o büyük savaş, o yüce şehitlerin kanlarının üstünden hiçbir kurum, hiçbir yapımcı ya da rantçı çıkar sağlayamaz.'' Filmin Oliver ve Coni kardeşler ve mektuplarından söz ederken Çanakkale Destanı'nı basite indirgediğini ileri süren Murat Tuna, "Belgeselde, ne büyük Atatürk'ten, ne Koca Seyit'ten ne de 250 bin şehitten söz ediliyor. Yetmezmiş gibi, şehit naaşlarını kokmuş ceset' olarak adlandırmışlardır. Bu sebepten, belgesel film Türk milletine ve 250 bin şehidimize ve onların aziz kanına hakerettir. Gelibolu belgeselinin, sinemalardan ve gösterimden kaldırılmasını Türk Milleti adına arz ederim'' dedi. Tuna'nın dilekçesi Müracaat Savcılığı'nda işleme kondu. 
     
</TEXT>
</DOC>
