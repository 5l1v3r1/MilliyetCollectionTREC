<DOC>
<DOCNO> 306895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/spor/spo15.html </URL>
<DATE> 2005/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



ÇIKAN olaylar nedeniyle ertelenen Yunan Ligi'ndeki Olympiakos - Panionios maçından dolayı iki takımın da üçer puanının silinmesine, ayrıca kulüplerin 4'er maç seyircisiz oynamasına karar verildi. 

OTTMAR Hitzfeld, Futbol Federasyonu Başkanı Levent Bıçakcı ile görüştüğünü doğruladı. Bild gazetesine konuşan Alman hoca, süre istediğini belirtti. 

ULUSLARARASI Futbol Tarihi ve İstatistikleri Federasyonu'nun IFFHS düzenlediği ankette, Alman hakem Markus Merk, İtalyan Pierluigi Collina'yı geçti, 2004'ün en iyi hakemi seçildi. 

BEŞİKTAŞ Bayan Atletizm Takımı, Rus asıllı Türk sporcu Svetlana Kandemir'i renklerine bağladı. Svetlana'nın 800, 1500 ve 3000 metrelerde dereceleri bulunuyor. 

ATLETİZM Kros Ligi 2. kademe müsabakaları dün Balıkesir'de yapıldı. Takım sıralamasında bayanlarda Beşiktaş, erkeklerde ise İstanbul Büyükşehir Belediyesi ilk sırada yer aldı. 

AVUSTRALYA'DAKİ 20. Dünya İşitme Engelliler Yaz Oyunları'nda futbolda Türkiye, İtalya'yı 3-2 yendi, beşinci oldu. 

DİYARBAKIRSPOR, yeni Brezilyalısı Lopez'e yarın resmi sözleşme imzalattıracak. Sambacı'nın, Fluminense formasıyla ligde 5, kupada da 12 gol kaydettiği açıklandı. 

ATLETİZM Federasyonu, bir ilke imza attı, "2009 Avrupa Salon Şampiyonası"na aday oldu. Şampiyonanın, 2010 yılında Dünya Basketbol Şampiyonası'na da ev sahipliği yapacak İstanbul'da yapım aşamasında olan "Sinan Erdem Dome"da gerçekleştirilmesi planlanıyor. 

HENTBOLDA Bayanlar Avrupa Kupa Galipleri Kupası 3. tur rövanşında Ankara Havelsanspor, Ukrayna temsilcisi Spartak Kiev'e deplasmanda 33-28 yenilmesine rağmen tur atladı. Havelsan, ilk maçta rakibine 6 sayılık 46-37 üstünlük sağlamıştı. 

VOLEYBOLDA bunalımlı günler geçiren Galatasaray, Yalçın Orhon ile rahatladı. Şubenin başına geçen Orhon, oyuncuların 4 aylık alacaklarının üç aylık bölümünü kapadı. 

TÜRKİYE Faal Futbol Hakemleri ve Gözlemcileri Derneği Zonguldak Şubesi'nin "Hakem Balosu"na katılan Genel Başkan Mustafa Çulcu, "Kol kırılsın, ama yen içinde kalsın" diyerek Mutlu Çelik'e göndermede bulundu. 

Hazırlık maçları 

Diyarbakır - Malatya 3-1 
Çaykur Rize - Karagümrük 2-2 
Konya - İltiş Kazak 0-0 
Sakarya - Sivas 2-1 
İstanbulspor - V. Manisa 2-1 
Kayseri - Yeşilyurt 5-3 
Denizlispor - Alanyaspor 4-1 


</TEXT>
</DOC>
