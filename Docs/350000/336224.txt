<DOC>
<DOCNO> 336224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonspo14.html </URL>
<DATE> 2005/04/23/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Fenerbahçe başkentte galibiyet arıyor... İşte muhtemel 11... 
</HEADLINE>
<TEXT>

     Birinci Süper Futbol Ligi'nde bitime 6 hafta kala liderliğini sürdüren Fenerbahçe, Büyükşehir Belediyesi Ankaraspor ile yarın deplasmanda yapacağı maçtan 3 puanla dönmek istiyor. 
     Ligde geçen hafta derbi maçta Beşiktaş'a yenilerek şampiyonluk yarışında 3 puan yitiren sarı-lacivertliler, Ankara'da galip gelip, rakipleriyle arasındaki puan farkını korumayı hedefliyor. 
     Hafta içinde Türkiye Kupası yarı final maçında Denizlispor ile 120 dakika süren zorlu bir mücadelenin ardından finale çıkan Fenerbahçe, Ankara'ya yorgun ve eksik bir kadroyla gidecek. 
     Fenerbahçe'de Denizlispor karşısında kırmızı kart gören Ümit ve Luciano ile tedavisi süren Servet, yarınki maçta forma giyemeyecek. 
     
     KADRODA ZORUNLU DEĞİŞİKLİK 
     Teknik direktör Christoph Daum, Büyükşehir Belediyesi Ankaraspor karşısında eksikler nedeniyle kadroda zorunlu olarak değişiklik yapacak. 
     Alman teknik adamın yarınki maçta Ümit ve Luciano'nun yerlerine Kemal ve Selçuk'a ilk 11'de görev vermesi bekleniyor. 
     Öğleden sonra Ankara'ya gidecek olan Fenerbahçe'nin muhtemel 11'i şöyle 
     Rüştü, Serkan, Önder, Deniz, Kemal, Selçuk, Aurelio, Anelka, Alex, Tuncay, Nobre. 
     Ankara 19 Mayıs Stadı'nda saat 16.00'da başlayacak karşılaşmayı hakem Serdar Tatlı yönetecek. Karşılaşma Lig TV'den naklen yayınlanacak. 
     
</TEXT>
</DOC>
