<DOC>
<DOCNO> 310325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sontur04.html </URL>
<DATE> 2005/01/28/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
İnanılmaz kaza 
</HEADLINE>
<TEXT>

     Erol KÜÇÜKOĞLU DHA 

ORDU'dan Giresun yönüne giden TIR, kavşaktan anayola kontrolsüz çıkan minibüse çarptı. 20 metre sürüklenen minibüs trafik sinyalizasyon direğine çarparak durdu. Bu sırada trafik ışıklarında eşiyle bekleyen Ural Ortaeri'nin başına direkteki lamba bölümü koparak düştü. TEDAŞ'ta memur olarak çalışan Ortaeri kaldırıldığı hastanede hayatını kaybetti. 
     Ordu'nun Akyazı Mahallesi'nde önceki gün öğlen saatlerinde meydana gelen ilginç olay şöyle gelişti Ordu'dan Giresun yönüne giden 35 yaşındaki Adem Yağcı yönetimindeki 08 K 5578 plakalı TIR, tali yoldan ana yola kontrolsüz çıkan 35 yaşındaki Ramazan Akdeniz yönetimindeki 52 FK 454 plakalı minibüse çarptı. 20 metre sürüklenen minibüs, Rus pazarı kavşağındaki trafik sinyalizasyon direğine çarparak durabildi. Bu sırada trafik ışıklarında, yaya geçidinde yolun karşısına geçmek için eşiyle bekleyen 30 yaşındaki Melahat Ortaeri ve 34 yaşındaki Ural Ortaeri'nin üzerine direkteki lamba bölümü koparak düştü. İlk çocuğuna 6 aylık hamile olan Melahat Ortaeri kazada yara almadan kurtulurken, ağır yaralanan Ural Ortaeri Ordu Devlet Hastanesi'ne kaldırıldı. Yapılan tüm müdahalelere rağmen Ural Ortaeri kurtarılamayarak hayatını kaybetti. 
     Kaza sonrası TIR sürücüsü Adem Yağcı ve minibüs şoförü Ramazan Akdeniz gözaltına alındı. İfadeleri alınan sürücüler serbest bırakıldı. Ortaeri'nin hastanede hayatını kaybetmesinin ardından TIR sürücüsü Adem Yağcı hakkında tutuklama kararı çıkarıldı. Ural Ortaeri memleketi Ordu'nun Kumru İlçesi'nde toprağa verildi. 
     

     
</TEXT>
</DOC>
