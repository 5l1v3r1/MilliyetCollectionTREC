<DOC>
<DOCNO> 336850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/siyaset/axsiy01.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mutabakat henüz yok' 
</HEADLINE>
<TEXT>


Bumin'in sözlerini "Halkın mutabakatı ile kurumların mutabakatı henüz oluşmuyor" diye değerlendiren Erdoğan, resepsiyona da katılmadı... 

ANKARA Milliyet 


Başbakan Erdoğan, Anayasa Mahkemesi Başkanı Bumin'in dün "türbanla" ilgili yaptığı uyarılara, "Türkiye'de, bir halkın mutabakatı, bir de halkın temsilcisi olanların ve kurumların mutabakatı vardır. Görünen o ki, halkın mutabakatı ile kurumların mutabakatı henüz oluşmuyor" diye yanıt verdi. Erdoğan ve AKP'liler, Bumin'in açıklamasının ardından Yüksek Mahkeme'nin kuruluş yıldönümü resepsiyonuna ilgi göstermedi. 
Bakanlar Kurulu'nun dünkü toplantısı sürerken, Erdoğan'ın İstanbul'a gideceği ve programında yer alan resepsiyona katılmayarak, protesto edeceği duyumları kulislere yansıdı. Bakanlar Kurulu'nun ardından MİT Müsteşarı Şenkal Atasagun'u kabul eden Erdoğan, programı 20.00 sıralarında bitmesine rağmen, aynı saatte başlayan resepsiyona katılmadı. İstanbul'a gitmek için Esenboğa Havalimanı'na gelen Erdoğan, Türkiye'nin dünyaya farklı ve olumsuz fotoğraf vermemesi gerektiğini söyledi. 

'Hak hukuktan doğar' 
Erdoğan, "Bugün çok daha net olarak söylüyorum Türkiye'de halkın mutabakatı ile halkın temsilcisi olanların ve kurumların mutabakatı henüz oluşmuyor" dedi. Başbakan, şöyle devam etti "Eğer evrensel hakları görmemezlikten gelirsek, ülkemize yazık ederiz. Bir hak, dünyanın bir ucunda farklı, bir başka ucunda farklı olamaz. Çünkü hak, hukuktan doğar kanundan doğmaz. Hak, kanunlarla güvence altına alınır. Şu anda bütün gayretimizi ülkemizdeki bu mutabakat üzerine tahsis ediyoruz." 


</TEXT>
</DOC>
