<DOC>
<DOCNO> 315687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun20.html </URL>
<DATE> 2005/02/16/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Çığ tehlikesi var, 15 bin turist kar yüzünden mahsur kaldı... 
</HEADLINE>
<TEXT>

     Avusturya'da dün akşam başlayan ve aralıksız süren kar yağışı hayatı olumsuz etkiliyor. 
     Avusturya'yı diğer Avrupa ülkelerine bağlayan Batı Otoyolu Westautobahn ağır vasıtaların geçişine kapatıldı. Otoyolun bazı kesimlerinde trafiğin yalnızca tek şeritten işlediği bildirildi. 
     Başkent Viyana'da kar kalınlığı 30 santimetreye ulaştı. Belediye, halktan, mecbur olmadığı sürece evlerinden çıkmamasını istedi. 
     Meteoroloji yetkilileri, yoğun kar yağışının Aşağı Avusturya ve Burgenland eyaletleri ile başkent Viyana'da akşama doğru hafiflemesinin beklendiğini açıkladı. 
     
     ARLBERG'DE 15 BİN TURİST MAHSUR 

     Bu arada, batıda bulunan Arlberg bölgesindeki Stuben, Zürs ve Lech kayak merkezlerinde 15 bin turistin mahsur kaldığı, çığ tehlikesi nedeniyle bölgeye giden yolların kapandığı bildirildi. 
     Lech Belediye Başkanı Ludwig Muxel Avusturya radyosuna yaptığı açıklamada, çığ tehlikesi nedeniyle yolların kapatıldığını, kurtarma ekiplerinin bölgeye ulaşamadıklarını söyledi. 
     Bölgeye hafta sonundan beri 50 santimetre yeni kar düştüğünü belirten Muxel, çığ komisyonunun çalışmasını tamamlamasına kadar bölgeye giden yolların trafiğe kapalı tutulacağını kaydetti. 
     Bu arada Lech kayak merkezinde görevli 3 kayak öğretmeni hakkında, yasak bölgeye girerek çığ tehlikesine neden oldukları için soruşturma açıldığı belirtildi. 
     Kayak okulu müdürü Stefan Schneider, kayak öğretmenlerinin sorumsuzca hareket ettikleri için cezalandırılacağını, düşmesine neden oldukları çığın yol açtığı 8 bin avroluk masrafı ödemeleri gerektiğini söyledi. 
     
</TEXT>
</DOC>
