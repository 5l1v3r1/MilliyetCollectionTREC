<DOC>
<DOCNO> 317840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun39.html </URL>
<DATE> 2005/02/23/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Hollanda'da radikal Müslüman partilere yasaklama önerildi... 
</HEADLINE>
<TEXT>

     Hollanda'da iktidarın büyük ortağı Hıristiyan Demokrat Parti CDA , ülkede kurulacak yeni partilerin genel seçimlere katılabilmesi için amaçları açısından hukuk denetiminden geçirilmesini istedi. 
     Hıristiyan Demokrat Parti Meclis Grup Başkanı Maxime Verhagen, haftalık Elsevier dergisine verdiği demeçte, radikal Müslümanların demokratik hak ve yöntemleri kullanarak iktidara yönelmelerinin önünün ancak denetimlerle kesilebileceğin savundu. Radikal Müslümanların kuracağı parti ya da partilerin, sıkı İslam kuralları öngören şeriat düzeni istediklerini söyleyen Hollandalı politikacı, partilerin hukuk denetimine sokulmasıyla bunun tespit edileceğini ve buradan hareketle bu tür partilerin yasaklanabileceğini anlattı. 
     Verhagen'e göre, genel seçimlere katılmak üzere kurulacak siyasi partilerin amaçları açısından denetlenmesi, normal mahkemeler tarafından yapılabilecek. 
     Parlamentoya girebilecek radikal Müslüman milletvekillerinin, anayasanın öngördüğü temel hak ve güvenceleri savunmasının zorunlu olması gerektiğini vurgulayan Verhagen, hükümetin de radikal Müslümanların demokratik olmayan yöntemlerle örneğin başörtüsünü zorunlu kılma gibi alacağı kararların geçersiz olması konusunda araştırma yapmasını da istediklerini belirtti. 
     Verhagen, büyük kentlerde yabancıların yoğun olarak yaşadıkları ekonomik açıdan geri kalmış bölgelerde ve semt belediyelerinde, radikal Müslümanların demokratik yöntemleri kendi amaçları doğrultusunda kullanmaya çalıştıklarına ilişkin önemli işaretler bulunduğunu da savundu ve ülkede binlerce Müslüman'ın şeriat düzeni için çaba gösterdiğinin bilindiğini söyledi. Bu kişilerin şeriat mahkemeleri istediğini ve bunun Hollanda için büyük tehlike olduğunu belirten Verhagen, politikacı olarak bu tehlikelere karşı şimdiden önlem almak zorunda olduklarını anlattı. 
     Hollanda'da geçen ay bir grup Müslüman'ın girişimiyle ''Müslüman Demokratik Parti'' adıyla yeni bir siyasi parti kurulacağı açıklanmış, partinin kuruluş çalışmalarını mayıs ayına kadar tamamlayarak, gelecek yıl yapılacak yerel yönetim seçimlerine katılacağı bildirilmişti. 
     
</TEXT>
</DOC>
