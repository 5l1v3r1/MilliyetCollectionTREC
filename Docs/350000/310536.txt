<DOC>
<DOCNO> 310536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sonsiy12.html </URL>
<DATE> 2005/01/29/ </DATE>
<TIME> 20.28 </TIME>
<AUTHOR>  </AUTHOR>
<HEADLINE>
CHP 13. olağanüstü kurultayı... 
</HEADLINE>
<TEXT>

     Şişli Belediye Başkanı ve CHP Genel Başkan Adayı Mustafa Sarıgül, ''Bu kurultay, CHP'yi barajın altında bırakanlardan kurtulma kurultayıdır'' dedi. 
     Sarıgül, Ahmet Taner Kışlalı Spor Salonu'nda düzenlenen 13. Olağanüstü Kurultay'da, genel başkan adayı olmasının ardından kürsüye geldi. 
     Kurultay'ın tek bir kazananının olacağını ve bunun da CHP olduğunu belirten Sarıgül, Baykal'ın 4.5 saat konuştuğunu bir çok konuya değindiğini ifade etti. Sarıgül, ''Geçmişte sizin değirmeninize su taşırken Sarıgül bir numaraydı'' dedi. Baykal aleyhinde sloganların atılması üzerine taraftarlarını ''Hayır, hayır, CHP kültüründe genel başkana laf etmek yok'' diye uyaran Sarıgül, ''Sayın Baykal, 4.5 saat süren konuşmasında benim iki evladımın olduğunu, onların da onurlarının, şereflerinin bulunduğunu düşünmedi. Hakkımda, yargı kararı olmadan bir çok şey söyledi. Ama onun torunları benim ömür boyu başımın tacıdır'' diye konuştu. 
     Baykal'ın konuşmasında medyayı eleştirdiğini anımsatan Sarıgül, ''Sayın Genel Başkan, medya ne üretirseniz onu yazar. Genel merkezin son iki yılda tarım, sağlık, milli eğitim ile ilgili oluşturduğu bir tane proje var mı '' diye sordu. 
     Baykal'ın Güneydoğu illerine sadece seçim zamanlarında ''delege hesabı'' yaptığı zamanlarda gittiğini savunan Sarıgül, ''Kendisini ve arkadaşlarını kurtarmak için seçimden seçime uğruyor Güneydoğu'ya'' diye konuştu. 
     Konuşmasında sık sık mikrofonun sesinin açılması için uyarıda bulunan Sarıgül, Baykal taraftarlarının ''AKP seninle gurur duyuyor'' diye slogan atmaları üzerine, ''AKP asıl kendisini iktidara taşıyan Baykal ile gurur duyuyor'' karşılığını verdi. 
     
     ''BANA SÖZ VERİN'' 

     CHP kurultaylarının halka kapatıldığını, ancak Baykal'ın muhalif olduğu zamanlar da bile böyle olmadığını ifade eden Sarıgül, ''Sayın Baykal, buraya gelip konuşacaksınız. Parti Meclisi PM seçimi için çarşaf listeye söz verebiliyor musunuz '' diye sordu. 
     Sarıgül, ''Gelin Genel Başkanlık seçimini yarına erteleyelim. PM'yi çarşaf listeyle seçelim'' teklifinde bulundu. 
     Bundan böyle milletvekillerinin genel merkezden tayin edilmeyeceğini, tüzüğün değiştirileceğini belirten Sarıgül, ''Bu akşam başarılı bir yönetici ile başarısız bir yönetici oylanacak. Delegelerin halkın eğilimini yansıtacağına eminim'' dedi. 
     ''Bu kurultay, CHP'yi barajın altında bırakanlardan kurtulma kurultayıdır'' diyen Sarıgül, ''Pazartesi sabah sağlık, enerji, milli eğitim bakanlarımız belli olacak ve Türkiye'yi karış karış dolaşacağız'' diye konuştu. 
     
     ''CHP YOK EDİLMEKTEDİR'' 

     Sarıgül, şunları kaydetti 
     ''10 yıldır iktidara gelemedik. Niye biliyor musunuz Çünkü genel başkanın en iyi bildiği konu parti içi muhalefet. CHP 56 yıldır tek başına iktidara gelemiyor. CHP'yi iktidara taşımayan hiçbir sonuç başarılı değildir. Uyuyan devi uyandıracağınıza inanıyorum. Türkiye nerede, CHP nerede CHP, Baykal ve arkadaşları tarafından göz göre göre yok edilmektedir.'' CHP'nin iktidar alternatifi görünmediğini, Anadolu'yu kurtaran partinin Anadolu'da kaybolduğunu belirten Sarıgül, ''CHP, bu haliyle muhalefette oy kaybetmiyor mu '' diye sordu. 
     Sarıgül, CHP'nin halktan koparıldığını ve mücadelesinin CHP'yi halktan koparanlarla olduğunu söyledi. 
     Partide demokrasinin işlemediğini, heyecanın kaybolduğunu, CHP'nin partiyi barajın altında tutanlar tarafından kuşatıldığını savundu. 
     ''Bu kongreden sadece genel başkan değil çağdaş Türkiye'nin iktidarı çıkacaktır'' diyen Sarıgül, ''Sarıgül'ün alnı açık, alnı pak. Çoluğumun çocuğumun boğazından haram para geçirmeyi Allah bana nasip etmesin. Sarıgül'ün hesabını veremeyeceği hiçbir şey olamaz'' dedi. 
     Sarıgül, ''Sayın Baykal, beni Antalya için adaya yapmak istediğiniz günleri gel Antalya'yı turizm başkenti yapalım dediğiniz günleri ne çabuk unutuyorsun'' dedi. 
     
     "CHP'Yİ İKTİDAR YAPMAK İÇİN SIKMADIK EL BIRAKMIYACAĞIZ" 

     CHP Genel Başkan Adayı, Şişli Belediye Başkanı Mustafa Sarıgül, Genel Başkan Deniz Baykal'ın başbakan olmak istemediğini, sorumluluktan kaçtığını ileri sürerek, ''Genel Başkan ve arkadaşları, 'küçük olsun, benim olsun' diyor. CHP, arkadaş partisi olmayacak'' dedi. 
     Sarıgül, Kurultay'da yaptığı konuşmasında, bu akşamdan itibaren Erdal İnönü, Murat Karayalçın, Altan Öymen, Hikmet Çetin ve Mehmet Moğultay'dan sonuna kadar yararlanacağını söyledi. 
     Genel Merkez'de adaylıkların nasıl belirlendiğinin herkes tarafından bilindiğini ifade eden Sarıgül, bundan sonra, milletvekili, belediye başkanı, il genel meclisi üyelerinin, parti koridorlarında olmayacağını belirtti. 
     Parti örgütleri kiralarını ödeyemezken, parti parasıyla yeni genel merkez binası yaptırıldığını kaydeden Sarıgül, CHP'nin Hazine'den aldığı yardımın yüzde 40'ını örgüte eşit olarak dağıtacağını dile getirdi. 
     CHP'nin bir çok bölgede seçime katılamadığını, kendisinin CHP'yi, Türkiye'nin her bölgesi ile kucaklaştırmak için yollarda olduğunu anlatan Sarıgül, ''Sayın Genel Başkan'a, 1 Mart tezkeresinde hayır oyu kullandığı için teşekkür ederim. Ama dünyada bir başka sosyal demokrat parti var mıdır, savaşa 'evet' desin. Bu önemli başarıyı bile anlatamadınız. Çünkü yazın Akdeniz'de kulaç atıyor, kışın da Oran'da dolaşıyorsunuz'' diye konuştu. 
     
     ''HALKIN ARASINDAN DEĞİL, ARKA KAPIDAN'' 

     Sarıgül, Genel Merkez'e dokunulmazlıklar ile ilgili yaptığı çalışmalardan dolayı teşekkür etti. Sarıgül, Genel Merkez'in miting yapmaktan çekindiğini savunarak, Baykal'ın başbakan olmak istemediğini, sorumluluktan kaçtığını öne sürdü. 
     Baykal ve arkadaşlarının, ''küçük olsun, benim olsun'' dediğini ileri süren Sarıgül, CHP'nin, arkadaş partisi değil, halkın partisi olacağını belirtti. 
     Sarıgül, sabah saat 05.00'den itibaren salonun doldurulmaya başlandığını savunarak, ''Aynı numarayı bize de yaptırırlardı. 'Sabah erkenden itibaren Atatürk Spor Salonu'nu doldurun. Çünkü Genel Başkan, tezahürat olmadan konuşamaz' denilirdi'' dedi. 
     Kurultay'ın halka kapalı olduğunu, bundan önceki kurultayda da Baykal'ın otele giremeyeceği için, otelde kaldığını kaydeden Sarıgül, bugün de salona halkın arasından değil, arka kapıdan girdiğini söyledi. 
     
     ''YOLA ÇIKTIĞINIZ ARKADAŞLARI TERK EDİYORSUNUZ'' 

     Baykal'a, ''Son 15 yıldır Siirt'e, Silopi'ye kaç defa gittiniz, son 15 yılda burada kaç miting yaptınız '' diye soran Sarıgül, sözlerini şöyle sürdürdü 
     ''Hatay'da, '65 milyonun başbakanı olacağım' diye yola çıktınız. Yanınızda Kemal Derviş, Yaşar Nuri Öztürk, Zülfü Livaneli, Bayram Meral vardı. Bu arkadaşların hepsi mi kötü, şimdi neredeler Siz yola çıktığınız arkadaşlarınızı ne çabuk terk ediyorsunuz Çünkü bu isimlere sizin ihtiyacınız yok. Çünkü sağdan say Eşref Erdem, soldan say Mehmet Sevigen. Ahde vefasız olursanız, vefasız insanları Türk toplumu asla sevmez.'' Sarıgül, kurultayda kim kazanırsa kazansın, kendisi ve arkadaşlarının, CHP'yi iktidar yapmak için çalmadıkları kapı, sıkmadıkları el bırakmayacaklarını ifade etti. Sarıgül, görevinin, ulusal bayrağı ve CHP bayrağını burca dikmek olduğunu belirtti. 
     
</TEXT>
</DOC>
