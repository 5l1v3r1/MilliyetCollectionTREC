<DOC>
<DOCNO> 324039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko41.html </URL>
<DATE> 2005/03/16/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Uluslararası petrol borsalarında yeni rekorlar... 
</HEADLINE>
<TEXT>

     Petrol ihraç eden ülkeler örgütü OPEC'in yüksek seyreden fiyatları soğutmak için üretimini 1 Nisan'dan itibaren günlük 500 bin varil artırma kararı aldığı günde uluslararası borsalarda yeni rekorlar geldi. 
     New York Borsası'nda işlem gören ABD hafif petrolünün varili 56.30 dolara kadar çıktıktan sonra biraz gerilese de, 56 dolar seviyesinin üzerinde seyrediyor. Borsada Ekim ayında ulaşılan 55.67 dolar, bir önceki rekor fiyatı oluşturuyordu. 
     Londra Borsası'nda da Brent petrolünün varili rekor kırdı. 90 sent yükselen Brent, 54.75 dolardan satılıyor. Borsada önceki rekor fiyat, 9 Mart'ta görülen 54.30 dolar seviyesiydi. 
     ABD'de sıcaklıklar mevsim normallerinin altında seyrederken benzin stoklarının geçen hafta 2.9 milyon varil gerilediğinin açıklanması, borsalardaki rekor yükselişte etkili oldu. 
     Petrol ihraç eden ülkeler örgütü OPEC'in İran'ın Isfahan kentinde bugün toplanan olağan zirvesinde, rekor seviyelerde seyreden fiyatları soğutmak için günlük 500 bin varillik üretim artışı konusunda üye devletlerin anlaşmaya varılmıştı. 
     OPEC Başkanı Şeyh Ahmed el-Fahd el-Sabah, Suudi Arabistan'ın önerisiyle alınan günlük 500 bin varillik üretim artışı kararına rağmen uluslararası borsalarda petrol fiyatlarının yüksek seyretmeyi sürdürmesi halinde yılın ikinci yarısı için de ek 500 bin varillik daha üretim artışı gerçekleştireceğini bildirmişti. 
     Bu durumda halen günlük 27 milyon varil seviyesinde tutulan OPEC'in resmi üretim kotası, 28 milyon varile kadar çıkarılabilecek. 
     
</TEXT>
</DOC>
