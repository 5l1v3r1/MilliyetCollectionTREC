<DOC>
<DOCNO> 330775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonsiy27.html </URL>
<DATE> 2005/04/06/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
CHP'de Olağan Kurultay takvimi belirlendi 
</HEADLINE>
<TEXT>

     CHP Merkez Yönetim Kurulu MYK , olağan kurultay takviminin 2 Mayıs'ta üye listelerinin askıya çıkarılmasıyla başlatılmasına karar verdi. 
     CHP MYK, Genel Başkan Deniz Baykal'ın başkanlığında basına kapalı olarak toplandı. Toplantıdan sonra AA muhabirine açıklama yapan Genel Başkan Yardımcısı Eşref Erdem, olağan kurultay takvimini ve görevden alma ya da istifa nedeniyle boş bulunan bazı il örgütlerine yapılacak atamaları görüştüklerini bildirdi. 
     Erdem'in verdiği bilgiye göre, CHP'nin olağan kurultayına ilişkin süreç 2 Mayıs 2005 tarihinde üye listelerinin askıya çıkarılmasıyla başlayacak. Parti örgütlerine bu konuyla ilgili ayrıntıları içeren bir genelge gönderilecek. 
     Toplantıda daha önce görevden alınan Gaziantep il başkanlığına Yaşar Ağyüz, Aksaray il başkanlığına Ferda Bozkurt'un atanması kararlaştırılırken, istifa nedeniyle boşalan Tokat il başkanlığına da Osman Kültürel getirildi. 
     
</TEXT>
</DOC>
