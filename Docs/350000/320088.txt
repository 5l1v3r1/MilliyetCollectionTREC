<DOC>
<DOCNO> 320088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur10.html </URL>
<DATE> 2005/03/02/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Tecavüz zanlısı chat yaparken yakalandı 
</HEADLINE>
<TEXT>

     Taylan YILDIRIM DHA 

      ALMANYA'da yaşayan ve bu ülke vatandaşı olan üç çocuk annesi 39 yaşındaki Z.K.'yle internette chat' yaparken tanışıp davet ettiği İzmir'de içkisine uyku ilacı koyarak tacavüz ettikten sonra çıplak fotoğraflarını çekip cep telefonu ve parasını aldığı iddiasıyla aranan Turan Güler, Gaziemir İlçesi'nde internet kafede chat yaparken yakalandı. Gözaltına alınan Güler, Z.K. ile ilişkiye girdiğini ancak şantaj yapmadığını söyledi. 
     Yıllar önce Türkiye'den göç ettiği Almanya'da Alman avukat A.K. ile evlenip bu ülke vatandaşı olan üc çocuk annesi Z.K., geçen yıl internette tanıştığı ismini Ömer Güler olduğunu belirten Turan Güler'le arkadaşlık kurdu. Z.K. iddiaya göre, kendisine güven veren bu kişiye eşiyle ve hayatıyla ilgili bazı önemli bilgileri mail yoluyla aktarıp fotoğraflarını da gönderdi. Türk avukatı aracılığıyla verdiği şikayet dilekçesindeki bilgilere göre, Z.K., geçtiğimiz Ağustos'ta İzmir'e gelip internet arkadaşı ile buluştu. Alsancak'ta bir barda oturup sohbet eden ve eğlenen ikili alkol alıp yemek yedi. Tuvalet ihtiyacı için kalkan Z.K., geri döndüğünde bardakta kalan son içkisini de yudumlayıp evine götürülmesini istedi. Turan Güler ise birbirlerini daha iyi tanımak için bir başka yerde eğlenmeyi teklif etti. Güler, ilerleyen saatlerde Z.K.,'yi evine götürmek yerine arabasına bindirip Gaziemir'de bir eve götürdü. İddiaya göre kendinden geçmiş bir halde hiçbir şey hatırlamayan Z.K., gözünü Bornova'da bir parkta bank üzerinde açtı. 
     Kendine geldiğinde çantasına bakan Z.K., cep telefonu, bir miktar para ve kredi kartlarının çalınmış olduğunu ve kredi kartından bankadan para çekildiğini farketti. Bitkin bir halde ortada kalan Z.K., arkadaşından yardım isteyip Almanya'ya dönebildi. Aradan bir süre geçtikten sonra Turan Güler, telefonla genç kadını arayıp para istedi, çektiği çıplak resimleri maille gönderip bunları internette yaymakla tehdit etti. Tehditler üzerine Z.K., Almanya'da savcılığa gidip Güler, hakkında şikayetçi oldu. Alman Savcılığı'da suçun Türkiye'de işlendiğini belirtip şikayetin orada yapılması gerektiğini belirtti. 
     Bunun üzerine Z.K., Ankara Barosuna kayıtlı avukat Savaş Yıldırım'a dava açması için vekalet verdi. Avukat Savaş Yıldırım da müvekilinin chat'leştiği kişinin kimlik bilgilerine internet sitesinden ulaştı. Avukat Yıldırım, evli bir çocuk babası 31 yaşındaki Adıyaman, nüfusuna kayıtlı Turan Güler hakıknda müvekkili adına İzmir Cumhuriyet Savcılığı'na şikayet dilekçesi verdi. Başvuru üzerine Cumhuriyet Savcısı Nesli Tunç Emeklioğlu, aramalara rağmen bulunamayan Turan Güler hakkında Evli kadını alıkoymak, ırzına geçmek, gasp' suçlarından 40 yıl hapis cezası istemiyle yargılanması için Ağır Ceza Mahkemesi'nde dava açtı. 

     
</TEXT>
</DOC>
