<DOC>
<DOCNO> 324746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/soneko21.html </URL>
<DATE> 2005/03/18/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
MB Cari açığın yavaşlaması yönünde sinyaller alıyoruz 
</HEADLINE>
<TEXT>

     Merkez Bankası Başkan Yardımcısı Erdem Başçı, 2004 yılında cari açığın Gayri Safi Yurtiçi Hasıla'ya GSYİH oranının, yüzde 5'in üzerinde olacağını bildirdi. 
     Dünya Gazetesi ile The Economist Dergisi'nin ortaklaşa düzenlediği ''AB Birliği Yolunda Türkiye Ekonomisi'' konulu panelde konuşan Başçı, Türkiye'de giderek büyüyen bir cari işlem açığı olduğunu vurguladı. 
     Cari açığın GSYİH'ye oranının 2004 yılında yüzde 5'in üzerinde gerçekleşeceğini anlatan Başçı, ''önümüzdeki dönemde, cari açığın üzerinde önemle durulması gerekiyor ama Merkez Bankası olarak açığın yavaşlaması yönünde sinyaller alıyoruz. Önümüzdeki dönemde tersine dönme söz konusu olabilir''dedi. 
     
     ENFLASYON 
     Konuşmasında Maastricht Kriterleri hakkında da bilgi veren Merkez Bankası Başkan Yardımcısı, enflasyonda gidiş yolunun doğru olduğunu, ancak alınacak epey mesafe bulunduğunu ifade etti. 
     
     KAMU KESİMİ DENGESİ VE FAİZLER 
     Kamu kesimi dengesinde oldukça önemli bir yol katedildiğini kaydeden Başçı, borç stokunda ise oldukça hızlı bir düşüş gözlendiğini ve şu an bile Maastricht Kriterleri sağlanadığını söyledi. 
     Faizlerde ise söz konusu kriterlere ulaşmak için daha epey yol gidilmesi gerektiğini dile getiren Başçı, kişi başına milli gelirde de AB ortalamasının ancak dörtte bir seviyesinde bulunduğumuza dikkati çekti. 
     
     BÜYÜME 
     Bu konuda 3 senaryo bulunduğunu belirten Başçı, önümüzdeki 10 yılda yüzde 7.4 büyüme rakamına ulaşılması halinde, milli gelirde AB'nin yüzde 42 si, yüzde 5.2 büyüme sağlanırsa yüzde 33, yüzde 3.1 sağlanırsa da yüzde 25 noktasına ulaşılabileceğini bildirdi. 
     Türkiye'nin sıkı para ve maliye politikalarının devam ettirmesi halinde 2015'e kadar geçecek sürede ortalama yüzde 7.4 büyüme gerçekleştirmenin hayal olmadığını ifade eden Başçı, demografik fırsatların da buna katkı yapacağını savundu. 
     
</TEXT>
</DOC>
