<DOC>
<DOCNO> 300383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/dunya/axdun01.html </URL>
<DATE> 2004/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat Papadopulos çözüme zorlanmalı 
</HEADLINE>
<TEXT>


KKTC Başbakanı Talat, uluslararası toplumu, Rumları müzakereye zorlamak için kuzey üzerindeki izolasyonu kaldırmaya çağırdı 

SEFA KARAHASAN Lefkoşa 


KKTC Başbakanı Mehmet Ali Talat, BM ve AB tarafından Kıbrıs Türklerinin izolasyonunun kaldırılması doğrultusunda kararlı adımlar atılırsa, Rum lideri Tasos Papadopulos'un çözüme yanaşmaktan başka çaresi kalmayacağını belirtti. 
Milliyet'e konuşan Talat, Türkiye'nin "Kıbrıs Cumhuriyeti"ni tanıyıp tanımayacağı konusundan, Annan Planı'na, cumhurbaşkanlığı adaylığından, Türkiye'nin seçimlerdeki tutumuna kadar birçok soruyu cevapladı. 

Gerekli adımlar 
"Kıbrıs Türk halkı üzerindeki izolasyonların kaldırılması, Rum liderliğini etkileyecek ve Rum halkını gelinen noktayı yeniden değerlendirmeye yöneltecektir. Şu adımlar atılırsa, Papadopulos'un çözüm dışında bir şansı kalmaz 
- Direkt uçuşlar başlamalı. Ercan Havaalanı'na uçaklar inmeli. 
- Doğrudan ticaret başlamalı. 
- Rum tarafı dikkate alınmadan AB ile Kıbrıslı Türklerin ilişkileri başlamalı. 
- Güvenlik Konseyi, bütün bu işler için yasa zemini hazırlamalı. Genel Sekreter'in Konsey'e sunduğu raporun tavsiyeler bölümü somut olarak Güvenlik Konseyi raporu haline dönüştürülmeli." 

Çözüm zemini 
"Annan Planı bugün reddedilmiş bile olsa, bundan sonraki yıllarda, çözüm 2015'te bile olsa, bu yıllarda çıkabilecek planlarda Annan Planı yer alacak. Annan Planı masada değil ama raftadır. Çözüm olacaksa, Annan Planı'na atıfta bulunmayan bir çözüm söz konusu değil" 

'Adayım' iması 
"Kıbrıs'ta aktif hareketlenme, seçimlerden sonraya düşünülüyor. Denktaş Bey'in doğrudan taraf olduğu dönemlerde çözüm olamayacağı ortaya çıktı. O bakımdan çözüm vizyonu olan bir cumhurbaşkanı döneminde çözüm elbette çok daha kolay olur. Bugüne kadar çözümsüzlük politikası yürütüldü. Ben çözüm politikasının yürütülmesi gerektiğine inanıyorum. Bugün tabii ki, benim etkili olduğum dönemde, gerek hükümette gerekse cumhurbaşkanlığında, elbette böyle bir vizyonla politika yürüteceğiz. Cumhurbaşkanlığına adaylığım konusunda çok rahat tahmin yapabilirsiniz. Tahminlerinizde sürpriz olacağını sanmıyorum." 


</TEXT>
</DOC>
