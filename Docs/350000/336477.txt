<DOC>
<DOCNO> 336477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sontur07.html </URL>
<DATE> 2005/04/24/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Öğretmenini, okul bahçesinde vurdu 
</HEADLINE>
<TEXT>

     Fatih KARAÇALI DHA 

ADANA'da 15 yaşındaki M.D., okuldan uzaklaştırılmasından sorumlu tuttuğu müdür yardımcısı Muvaffak Kaya'yı, öğrencilerin gözleri önünde tabancayla vurarak, yaraladı. 
     Ova Mahallesi'ndeki Şakirpaşa Lisesi'nde okuyan 15 yaşındaki M.D., devamsızlık yaptığı için bir ay önce okuldan uzaklaştırma cezası aldı. M.D. cezası bittikten sonra okuluna dönmek yerine, onun okumayacağını düşünen babası tarafından kaydı silinip, inşaatlarda boyacılık yapması için işe gönderildi. 
     Babasının kendisini okuldan almasına sinirlenen M.D., dün, namlusu değiştirilmiş kurusıkı tabancayla okuluna gitti. Tenefüs saatinde olduğu için bahçede bulunan Müdür Yardımcısı 40 yaşındaki Muvaffak Kaya'nın yanına giden M.D., silahı çekip, ateş ederek yaraladı. 
     Omuzundan yaralanan Kaya, Devlet Hastanesi'ndeki tedavisinin ardından taburcu edildi. Olaydan sonra kaçan M.D., saat 22.00 sıralarında yakalanarak, Çocuk Şubesi Müdürlüğü'ne getirildi. M.D'nin, "Benim okuldan atılmama neden oldu. Bu yüzden hesabını sormak istedim'' dediği öğrenildi. Olayla ilgili soruşturma sürüyor. 
     
     SERBEST BIRAKILDI 

     Okuldan uzaklaştırılmasından sorumlu tuttuğu müdür yardımcısını tabancayla vuran M.D, sevk edildiği adliyede, savcılıkça ifadesi alındıktan sonra tutuksuz yargılanmak üzere serbest bırakıldı. 
     
</TEXT>
</DOC>
