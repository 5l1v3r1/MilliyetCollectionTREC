<DOC>
<DOCNO> 341958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonspo32.html </URL>
<DATE> 2005/05/12/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
KalDer tarafından gerçekleştirilen "2.Sporda Kalite Sempozyumu yapıldı. 
</HEADLINE>
<TEXT>

     Ataköy Olimpiyatevi’nde, "Etik rekabet ve başarı" temasıyla düzenlenen sempozyumun "Başarı için Sporda Etik Rekabet Ortamının Yaratılması" konulu kapanış oturumuna, Futbol Federasyonu Başkanı Levent Bıçakcı, Galatasaray Kulübü Başkanı Özhan Canaydın ve Türkiye Etik Değerler Merkezi Vakfı TEDMER Başkanı Prof.Dr. Sabih Tansal konuşmacı olarak katıldı. Oturumu, KalDer Yönetim Kurulu Başkan Yardımcısı ve Renault-Mais A.Ş. Genel Müdürü İbrahim Aybar yönetti. 
     Federasyon Başkanı Levent Bıçakcı, Türk futbolunda eksikliğin, kulüplerin profesyonel kadrolarla yönetilmemesi olduğunu belirterek, "Kulüplerimiz başkanlığa bağlı bir sistemle, sadece o sezonu geçiriyor, kalıcı planlar yapmıyor. Ciddi anlamda profesyonelleşme çalışmaları yapılması lazım. Sportif alanda kalıcı örgütlenme gerekir" dedi. 
     Başarıyı sadece Dünya Kupası finaline katılmak olarak görmediklerini anlatan Bıçakcı, "Her yaşta Avrupa ve Dünya şampiyonalarına sürekli katılmak istiyoruz. U-17 takımımız Avrupa’da finale kaldı. U-19 takımı da Hollanda’da Dünya Kupası’na katılacak. 
     Darısı A Milli Takım’ın başına. Ama sadece milli takımların başarısı spordaki etik rekabeti ve başarıyı sürekli hale getirmiyor" diye konuştu. 
     Bıçakcı, bir soru üzerine, federasyon başkanlığı için üniversite mezunu olma vasfı getirilmesini eleştirmeyi pek doğru bulmadığını ifade ederek, "Ama gerçekten de futbolun, mevcut yapısı içinde bu şart olmadan da doğru yönetilebileceğini düşünüyorum" dedi. 
     Teşvik priminin şikeyle eşdeğer olduğunu vurgulayan Levent Bıçakcı, primin başka bir kişi tarafından verilmesini doğru bulmadıklarını söyledi. 
     
     CANAYDIN "POPÜLİST BİR YOLA SAPMADIM" 
     Galatasaray Kulübü Başkanı Özhan Canaydın, Dünya Fair-Play Ödülü aldığını, ancak bunun zevkini çıkaramadığını söyledi. 
     Oturum başkanı İbrahim Aybar’ın "Sayın Canaydın’ın, mağlup olduğu bir maçtan sonra rakip takım başkanının elini sıkmasını unutamıyorum. 
     Başkanı bu güzel hareketle hatırlıyorum" demesi üzerine Canaydın, "Sayın başkan beni çok güzel bir olayla tanıdığını söylüyor. Bu belki başıma en çok iş açmış olayların birincisidir. Biz, bu hareketleri Türkiye’de anlatamıyoruz. Çok insan anlamak istemiyor. Dünya Fair-Play Ödülü’nü aldım, ama zevkini çıkaramadım" dedi. 
     Özhan Canaydın, spor kulüpleri yöneticilerinin, göreve geldiklerinde, kendilerini takip eden büyük kalabalıkların baskısıyla yüz yüze kaldıklarını anlatarak, şöyle konuştu 
     " Başar Ne yaparsan yap, ama başar . Ben bunu reddeden biriyim. 
     Neden kolay yolu seçmedim Herkesin kulağına hoş gelecek cümleler kurarak, çıkışlar yaparak, tehdit ederek, yüksek sesle konuşarak bana duyulan sempatiyi hemen artıracak popülist bir yola sapmadım. Belki benim neslim tükeniyor. Galatasaray’da spor etiği ile başarı arasında çok uzun yıllar önce kurulmuş basit bir ilişki vardır. Saygı görerek, saygıyı hak ederek başarılı ol. 
     Büyük Atatürk’ün rehber niteliğindeki sözü gibi, sporcu elbette zeki ve çevik olmalıdır, ama daha da önemlisi ahlaklı olmalıdır. 
     Atatürk’ün ahlaklı sporcu olarak ifade ettiği şey, elbette spor kulüplerinin tümü ve onların yöneticileri için de geçerlidir." 
     
     "MÜCADELEMDE HEP YALNIZ KALDIM" 
     Kulüp yöneticilerinin, oyunun kurallarını benimsetmekle görevli olduğunu vurgulayan Özhan Canaydın, şöyle devam etti 
     "Bizler bu kuralları bozarsak, toplumun geniş kesimine olumsuz sirayet edebileceğini düşünmek durumundayız. Bugün içinde bulunduğumuz kaos işte budur. 
     Sporda etik değerler, başarının her zaman önündedir. Eğer toplumun genel anlamda etik bir yaşantı içinde olmasını istiyorsak, toplumu oluşturan insanların ahlaklı insanlar olarak tanımlanmasını istiyorsak, sporu bu çizgiye çekmeliyiz. Bu mücadelemde ne yazık ki hep yalnız kaldım. Kendi camiam dışında, kulüplerle ortak bir zeminde buluşmakta çok da başarılı olamadık. Çok gayret ettim, ama hala aynı noktadayım. Kurallara bağlılık ve uygulamalarda adalet duygusu, Türk sporunun yaşadığı her türlü sorunun tek çözümüdür. Holiganizmin de teşvik primi ve şikenin de tek çözümü budur. Görev, sporu yönetenlere düşüyor. Ben bu sorumluluğu aldım ve devam ediyorum. Herkesin bu yükü almasını ve paylaşmasını ne yazık ki hala bekliyorum." 
     
     "5 GÜNLÜK YAŞAM PERİYODUNDA YAŞARIZ" 
     Başkan Canaydın, taraftarların hep maç sonuçlarıyla ilgilendiklerini ifade ederek, "Taraftarlar, hep galip gelmek isterler, mağlubiyeti hazmedemezler. Bunun faturasını da yönetimlere çıkartırlar. Biz yöneticiler, 5 günlük yaşam periyodunda yaşarız. 
     Pazar günü iyi bir netice alırsınız, ’en büyük başkansınız. 5 gün sonra cuma günü kötü bir neticede ’bilmem ne başkansınız" diye konuştu. 
     Kulüp yöneticiliğini şahsi popülizmle ifa edenlerin, bu ipin ucunu kaçıracaklarını anlatan Canaydın, şunları söyledi 
     "Taraftarla bütünleşir, onların taleplerini karşılamak mecburiyetinde kalırsınız. Ben, bunların hepsinden uzak durmaya çalışan, basit ama söylemek zorunda olduğum Taraftarı satan, polise bırakan, olmaz olsun böyle başkan sloganıyla anılmaktaydım. Bu çok edepli olmayan bir hakarettir. Bunu dinlersiniz, bu biter İstifa başkan başlar. Bunlar, istediklerini yapmadığınız takdirde size bu uygulamayı her hafta yaşatır. Ben, 3 senede provokasyonla bir kere yaşadım ve çok üzüldüm. Her hafta yaşasam, her hafta küfür edilse ne olurdu diye düşündüm. Eğer bizim düşüncemizdeki yöneticiler bırakıp kaçarsa, o zaman ne olur " Özhan Canaydın, kendi geleneklerinde "Paralı yönetici" tabiri kullanılmadığını ifade ederek, "Kasa kolaycılığı geçici süre olabilir. Ama alacaklı yöneticimiz kalmaz. Hiçbir kulübün geliri, giderini karşılamamaktadır. Yeni UEFA kriterleri çerçevesinde inşallah gelir gider tabloları eşit hale gelecektir" diye konuştu. 
     Bu arada, sempozyuma konuşmacı olarak davet edilen Fenerbahçe Kulübü Başkanı Aziz Yıldırım, oturuma katılmadı. 
     Öte yandan, Levent Bıçakcı ve Özhan Canaydın, toplantı öncesi Türk Hava Kurumu standında basın mensuplarına fotoğraf için poz verdi. 
     
</TEXT>
</DOC>
