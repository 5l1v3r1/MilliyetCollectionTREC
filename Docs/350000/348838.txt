<DOC>
<DOCNO> 348838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/yasam/axyas02.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Minik Efe'ye Özal sahip çıktı 
</HEADLINE>
<TEXT>


GÜRKAN AKGÜNEŞ İstanbul TAYLAN YILDIRIM İzmir DHA 

3 gün önce 1 yaşına basan küçük Efe Özdemir, ilk olarak Dokuz Eylül Üniversitesi Hastanesi'nde muayene edildi ve 2 gözünde de tümör tespit edildi. Doktorları, Efe'nin ömür boyu göremeyeceğini, kemoterapi tedavisine yanıt vermemesi halinde de 2 gözünün alınabileceğini söyledi. 
Bunun üzerine Metin-Hatice Özdemir çifti, internet üzerinde tıbbi yardım danışma ağı oluşturdu. Efe için, 600 bine yakın e-posta geldi. Destekçiler, aileye Ankara'daki Prof. Hayyam Kıratlı'yı önerdi. 

'Tam gözü alınacaktı ki...' 
Efe'yi Ankara'ya götüren ailenin umudunu artıran bir diğer destek ise Turgut Özal'ın eşi Semra Özal'dan geldi. Özal, Efe'nin tedavi masraflarını üstlendiğini söyledi. Umutla başlayan tedavi sırasında Efe'nin sağ gözünde oluşan enfeksiyon üzüntü yarattı. 
Efe'nin teyzesi Yeliz İnan, şu bilgileri verdi "Sağ göze kemoterapi uygulandı. Ancak enfeksiyon oluştu. Tam gözün alınmasına karar verilmişti ki, aynı hastalığa yakalanan bir beyefendi e-posta yoluyla bize ulaştı. İngiltere'de bir doktorun ismini verdi. Gözü alınacakken tedaviyle iyileşmiş. Şimdi o doktorla irtibata geçmeye çalışıyoruz." 


</TEXT>
</DOC>
