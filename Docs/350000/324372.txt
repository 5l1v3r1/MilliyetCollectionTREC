<DOC>
<DOCNO> 324372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko03.html </URL>
<DATE> 2005/03/17/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Petrolden yeni rekor 
</HEADLINE>
<TEXT>

     Petrol fiyatlarındaki yüksek seyri durdurmak için OPEC'in üretimini 1 nisandan itibaren günlük 500 bin varil artırma kararı fiyatlardaki yükselişi durduramadı. 
     New York Borsası'nda işlem gören ABD hafif petrolünün varili dün 56.30 dolara kadar yükselerek yeni bir rekor kırdı. Borsada ekim ayında ulaşılan 55.67 dolar, bir önceki rekor fiyatı oluşturuyordu. 
     Londra Borsası'nda da Brent petrolünün varili rekor kırdı. 90 sent yükselen Brent, 54.75 dolara yükseldi. Borsada önceki rekor fiyat, 9 martta görülen 54.30 dolar seviyesiydi. 
     
     Stokların azalması yükselişte etkili oldu 
     ABD'de sıcaklıklar mevsim normallerinin altında seyrederken benzin stoklarının geçen hafta 2.9 milyon varil gerilediğinin açıklanması, borsalardaki rekor yükselişte etkili oldu. 
     Petrol ihraç eden ülkeler örgütü OPEC'in İran'ın Isfahan kentinde dün toplanan olağan zirvesinde, rekor seviyelerde seyreden fiyatları soğutmak için günlük 500 bin varillik üretim artışı konusunda üye devletler anlaşmaya varmıştı. 
     
     Üretim 28 milyon varile çıkabilecek 
     OPEC Başkanı Şeyh Ahmed el-Fahd el-Sabah, Suudi Arabistan'ın önerisiyle alınan günlük 500 bin varillik üretim artışı kararına rağmen uluslararası borsalarda petrol fiyatlarının yüksek seyretmeyi sürdürmesi halinde yılın ikinci yarısı için de ek 500 bin varillik daha üretim artışı gerçekleştireceğini bildirmişti. 
     Bu durumda halen günlük 27 milyon varil seviyesinde tutulan OPEC'in resmi üretim kotası, 28 milyon varile kadar çıkarılabilecek. 
     
</TEXT>
</DOC>
