<DOC>
<DOCNO> 342996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonsiy13.html </URL>
<DATE> 2005/05/16/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
MHP'de muhalefet Bahçeli'ye kazan kaldırdı, olağanüstü kongre gündemde 
</HEADLINE>
<TEXT>

     Eski bakanlar Namık Kemal Zeybek, Hüsnü Yusuf Gökalp, eski Ülkü Ocakları Başkanı Ramiz Ongun ve bir grup eski milletvekili, MHP’de olağanüstü kongre için çalışma başlatan eski MHP Ankara İl Başkanı Emin Yazıcı’ya destek ziyaretinde bulundular. 
     Yazıcı, Öveçler’deki çalışma ofisinde, kendisini ziyarete gelenler ile yaptığı açıklamada, Merkez Yönetim Kurulu üyesi, eski Ankara İl Başkanı Ercan Koç ve Ankara büyük kongre delegeleri olarak, bir hareket başlattıklarını söyledi. 
     MHP’nin yaşadığı sıkıntıların konuşulacağı, görüşüleceği, erken seçimin tartışılacağı yerin olağanüstü kongre olduğunu ifade eden Yazıcı, bunun parti tüzüğünün 55. maddesinde de yer aldığını kaydetti. 
     Hareketi, "tabanın sesi" olarak nitelendiren Yazıcı, bunun, tabanda ciddi ses getireceğini öne sürdü. 
     Yazıcı, olağanüstü kongre için yeterli imzanın toplanıp toplanmadığının sorulması üzerine, "Yeterli imza var, ama bütün delegeleri kapsamasını istiyoruz. Önümüzdeki günlerde o yeterli sayının ne kadar olduğunu açıklayacağız" dedi. Yazıcı, bu girişimi başlatırken, MHP Genel Merkezi’ni de bilgilendirdiklerini dile getirdi. 
     Prof.Dr. Ümit Özdağ’ın kendileriyle hareket edip etmediğine ilişkin soruyu yanıtlarken Yazıcı, herkese kapılarının açık olduğunu belirtti. 
     Yazıcı, bir soru üzerine gündemlerinde genel başkan seçiminin bulunmadığını, Genel Başkan istemediği sürece genel başkanlık seçimi yapılamayacağını vurguladı. Yazıcı, olağanüstü kongrenin sadece seçim anlamına gelmediğini, genel başkanlık seçiminin delegelerin iradesinde olduğunu belirtti. 
     Kongre tarihine ilişkin bir soruya karşılık Yazıcı, şöyle konuştu 
     "Tüzüğe göre bin 180 delegenin beştebiri oranında imza topladığınızda olağanüstü kongreye çağrı yaparsınız. Maksat bu değil 
     Parti yönetimimiz, geçmişten bugüne hizmet veren arkadaşlarımızla bir tablonun ortaya konması. Benim derdim olduğu gibi, Genel Başkan, genel başkan yardımcılarımızın da derdi, sıkıntısı. Bunu ortaklaşa kararla, birlikte almalıyız. Muhalif hareket gibi gösterilmesi, bizi üzüyor. 
     Biz bu hareketin mensuplarıyız, yarın da böyle devam edeceğiz. 
     Bunun zamanı 15 gün, 1 ay, 2 ay sonra olabilir. Erken seçimden bahsediliyor, bunun konuşulacağı yer olağanüstü kongredir. Bu toplantının da Genel Merkez’de yapılmasını isteyeceğiz." 
     
     PARTİ TÜZÜĞÜNDEN RAHATSIZLIK" 
     MHP Genel Başkanı Devlet Bahçeli’nin, yeni bir milliyetçilik tarifi yaptığının anımsatılması üzerine Yazıcı, parti programından milliyetçilik tanımını okudu. Yazıcı, bu tanım ile Bahçeli’nin tanımının çelişip çelişmediğine kamuoyunun karar vereceğini söyledi. 
     Yazıcı, yeterli imzayı topladığını söylemesine rağmen neden imzaları vermediği yönündeki soruyu, "Bırakın da MHP delegeleri karar versin. 29 Mayıs Fetih Günü, 15 Haziran, 30 Ağustos olabilir. MHP’de seçim talebimiz yok" diye yanıtladı. 
     Tüzükte bazı maddelerden rahatsızlık duyduklarını anlatan Yazıcı, bunların arasında MYK seçimleri ve görevden almaların geldiğini belirtti. Yazıcı, 5 aydır Ankara İl Başkanlığı’nın kapısına kilit vurulduğunu, bunların tartışılacağı yerin kongre olduğunu vurguladı. 
     
     "ADAYLIK DERDİNDE DEĞİLİM" 
     Ziyaretlerinin amacını, "bu teşebbüse destek" olarak belirten Ramiz Ongun da bu hareket ile MHP’nin, Türkiye’nin ve siyasetin yolunun açılacağını savundu. 
     Genel başkan adaylığının söz konusu olup olmayacağına ilişkin bir soruya Ongun, "Genel başkan adayı olur muyum, olmaz mıyım, bu zeminin meselesi değil. Olağanüstü kongreye destek için buradayım. 
     Adaylık derdinde değilim" karşılığını verdi. 
     Ongun, hareketin, "küçük muhalefet hareketi" değil, Türkiye’nin ve MHP’nin yolunu açma hareketi olduğunu ifade etti. 
     
     "İÇTİHAT FARKI" 
     Namık Kemal Zeybek de demokrasi tarihi açısından bu hareketin önemli olduğunu savunarak, diğer siyasi partilere de örnek olmasını istedi. 
     "Bütün yüreğimle bu hareketi onaylıyorum" diyen Zeybek, Genel Merkez’in, Türkiye’nin bu şekilde yönetilmesini doğru bulduğunu, Genel Başkan Devlet Bahçeli ve parti yöneticileri ile taban arasında içtihat farkı bulunduğunu söyledi. 
     Zeybek, kimin genel başkan, başkanlık divanı üyelerinin kim olacağının sonraki konu olduğunu, gündemlerinde böyle bir şeyin bulunmadığını kaydetti. 
     
     "MUHALEFET HAREKETİ OLARAK İSİMLENDİRİLMESİN" 
     Hüsnü Yusuf Gökalp ise, başlatılan girişimi, "tabandan başlayan, ülkücü hareket ve tavır" olarak değerlendirdi. 
     Hareketin, asla bir muhalefet olarak görülmemesini isteyen Gökalp, tüm ülkücülerin görüşüp, fikirlerini açıklamasının yerinin kurultay olduğunu dile getirdi. 
     
</TEXT>
</DOC>
