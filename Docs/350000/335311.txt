<DOC>
<DOCNO> 335311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur62.html </URL>
<DATE> 2005/04/20/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Ölü doğan bebekte morluk görülünce... 
</HEADLINE>
<TEXT>

     Bursa'nın İnegöl İlçesi'nde hastanede ölü dünyaya gelen bir bebeğin vücudunda morluklar tespit edilince, anne gözaltına alındı. 
     Alınan bilgiye göre, ilçeye bağlı Cerrah Beldesi'nde yaşayan Nurdan G. 24 , İnegöl Devlet Hastanesi'nde ölü bir kız bebek dünyaya getirdi. Bebeğin vücudunun büyük bölümünün morluk içinde olduğunun tespit edilmesi üzerine olaya İnegöl Cumhuriyet Savcılığı el koydu. 
     Savcılığın talimatıyla İnegöl İlçe Jandarma Komutanlığı'nca gözaltına alınan Nurdan G'nin, ''yasak ilişki sonucu'' hamile kaldığını, sürekli olarak ''bacakları karnına çekik vaziyette oturarak hamileliğini ailesinden sakladığını, morlukların bu yüzden oluşmuş olabileceğini'' söylediği bildirildi. 
     Yetkililer, Cumhuriyet savcısının gözetiminde yapılan otopside vücudunda yer yer morluklar oluştuğu, ancak kesici, delici ya da ateşli silah izine rastlanılmadığı kaydedilen bebeğin cesedinin, kesin ölüm nedeninin belirlenmesi amacıyla Bursa Adli Tıp Kurumu'na gönderildiğini, Nurdan G'nin muayenesinde de darp izine rastlanmadığını söylediler. 
     Bu arada, 15 Nisan'da da doğum yapmak üzere hastaneye geldiği, ancak muayene sırasında kaçtığı öğrenilen Nurdan G'nin sorgulamasının devam ettiği belirtildi. 
     
</TEXT>
</DOC>
