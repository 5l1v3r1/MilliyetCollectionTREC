<DOC>
<DOCNO> 340215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonspo12.html </URL>
<DATE> 2005/05/06/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Pacers'ı 92-89 yenen Boston seride durumu 3-3 yaptı... 
</HEADLINE>
<TEXT>

     ABD Profesyonel Basketbol Ligi’nde NBA play-off serisinde bir üst tura çıkacak son takımları belirlemek için mücadeleler devam ediyor. 
     Doğu Konferansı’nda yer alan iki takımın mücadelesinde Boston Celtics deplasmanda, Indıana Pacers’ı 92-89 yenerek seride durumu 3-3 yaptı. 
     Boston Celtics’te Antinio Walker 24 sayı ve 11 ribauntla "double double" yaparak, takımının en skorer oyuncusu olmayı başardı. 
     22 sayı ve 5 ribauntla oynayan Ricy Davis’in yanı sıra Pacers 
     potasına 20 sayı bırakan ve 11’de ribaunt alan Paul Pierce, takımını galibiyete ulaştırdı. Play-off serisini 4-2 yaparak çeyrek finale yükselmek isteyen Indiana Pacers, bu isteğini ertelemek zorunda kalırken, Jermaine O’Neal, 26 sayı ve 10 ribauntla maçta "double double" yapan bir diğer oyuncuydu. Pacers’ta Stephen Jackson’un 14, Anthony Johnson’un ise 13 sayılık çabaları galibiyet için yeterli olmadı. Serinin 7. ve son maçı pazar günü sabaha karşı Boston’da yapılacak. 
     
     ROCKETS YENİDEN DİRİLDİ 
     Batı Konferansı’nda bir üst tura yükselecek son takımın belirleneceği maçta Houston Rockets, sahasında Dallas Mavericks’i 101-83 yenerek, durumu 3-3’e taşıdı. 
     Serinin ilk 2 maçını kazanan, ancak sonra çıktığı 3 maçı da kaybeden Rockets, seyircisi önünde oynadığı bu karşılaşmadan Tracy McGrady’nin iyi oyunuyla galip ayrılmayı bildi. 
     Son çeyreğe kadar maçı yenik götüren ancak bu çeyrekte maçı çevirmeyi bilen Rockets’ta, Tracy McGrady 37 sayı, 8 ribaunt ve 7 asistle maçın yıldızı olurken, Mike James 22 sayıyla skora katkı sağladı. 
     Dallas Mavericks’te ise Jerry Stackhouse 21 sayıyla takımının en skoreri olmasına karşın yenilgiyi engelleyemezken, Alman forvet Dirk Nowitzki 19 sayı ve 13 ribauntla sahadan ayrıldı. 
     Serinin son maçı yine pazar günü sabaha karşı Dallas’ta oynanacak. 
     Play-off serisine yarın yapılacak tek maçla devam edilecek. 
     
</TEXT>
</DOC>
