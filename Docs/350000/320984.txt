<DOC>
<DOCNO> 320984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sondun04.html </URL>
<DATE> 2005/03/05/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
İngiliz mülteci kampında işkence ve cinsel taciz skandalı 
</HEADLINE>
<TEXT>

     
     Hilal YILMAZ LONDRA, DHA 

     
İNGİLİZ Yayın Kurumu BBC, birçok Türk mültecinin de tutulduğu Oakington Göçmen Kabul Merkezi'nde görevlilerin mültecilere yönelik ırkçı ve şiddet içeren davranışlar sergilediğini ortaya çıkardı. BBC-1'de yayınlanan 'Detention Undercover- The Real Story' adlı programda yer alan gizli kamera görüntüleri izleyenleri dehşete düşürdü. 
     Gizli çekimler, Cambridge kenti yakınlarındaki bu göçmen merkezinde çalışan güvenlik görevlilerinin, aralarında 130 Türkün de bulunduğu mültecilere işkence yaptıklarını gözler önüne serdi. BBC muhabiri Simon Boazman tarafından çekilen görüntülerin yayınlanmasının ardından, kötü muameleleri ekrana yansıyan 15 kişi görevden alınarak, haklarında soruşturma başlatıldı. Söz konusu kampta 165'i çocuk bin 690 sığınmacının bulunduğu belirtildi. 
     
     HABER İÇİN 3 AY KAMPTA ÇALIŞTI 

     Oakington'daki görevlilerin mültecilere yönelik şiddet ve ırkçılık içeren davranışlarını görüntülemek üzere 3 ay kampta çalışan Boazman'ın gizli çekimleri, söz konusu görevlilerin, suçlarını övünerek anlattıklarını da ortaya çıkardı. Ekrana yansıyan görüntülerde, kamptaki güvenlik görevlilerinden biri, kameraların bulunmadığı yerlerde mültecileri taciz ederek cinsel ilişkiye zorladıklarını övünerek anlattı. Bir başka görüntüde ise, kamptaki 'Wolfie' Kurt lakaplı güvenlik görevlisi Jason Martin, yataktan kalkmak istemeyen bir mülteciye ırkçı davranışlarda bulunuyor. Gizli çekim görüntüsüne göre Martin, "Beyaz olduğum için benim emirlerimi dinlemeyeceğini sanıyorsan yanılıyorsun. Benim büyük dedem senin büyük dedeni vurdu ve senin lanet olası memleketini 200 sene sömürdü" diyerek mülteciyi yataktan aşağıya atıyor. 
     
     GÖÇMENLİK BAKANI SİSTEM İYİ İŞLİYOR 

     İngiltere Göçmenlik Bakanı Des Browne ise konuyla ilgili yaptığı açıklamada sistemin iyi olduğunu savundu. Browne, "Bizim toplumumuzda, özellikle göçmenlik sisteminde ırkçılığa yer yoktur. Tutuklama ve sınırdışı etmek çok önem verdiğimiz konulardır. Göçmen kontrolünün insan haklarına saygılı bir şekilde yapılması için yetkimi sonuna kadar kullanacağım" dedi. 
     Oakington kampında, geçtiğimiz ay yapılan incelemeler sonucunda 'olumlu' raporun çıkmış olması da şaşkınlık yarattı. Kampı denetleyen müfettişlerin, 'çalışanların anlayışlı davranışları neticesinde mültecilerle aralarında çok iyi ilişkilerin geliştiği' şeklinde rapor yazdığı ortaya çıktı. Kampı denetleyen Baş Müfettiş Anne Owers, "Yaptığımız anketlerde sığınmacıların yüzde 90'ı çalışanların saygılı olduğunu söyledi. Ancak, sürekli değişen mülteciler için ciddi endişelerimiz vardı ve bunu raporlarda belirtmiştik. Merkezin kapanma tehlikesi vardı ve bu durumda kimi görevliler işlerini kaybetme tehlikesiyle karşı karşıyaydı. Bu durumun, stres ve kötü davranışları beraberinde getirebileceğini de raporda not etmiştik" diye konuştu. 
     Öte yandan, muhalefetteki Liberal Demokrat Parti yetkilileri, İngiltere İçişleri Bakanlığı'na bir uyarıda bulunarak, ülkedeki tüm mülteci kamplarının ve hapishanelerin denetlenmesini talep etti. 
     
</TEXT>
</DOC>
