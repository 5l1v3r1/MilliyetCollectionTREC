<DOC>
<DOCNO> 334985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/guncel/gun02.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçaktan düşen bomba öldürmüş 
</HEADLINE>
<TEXT>


Başsavcılık, "26 Mart Operasyonları" dosyasına 10 yıl sonra görevsizlik kararı verdi. Savcı, PKK'nın köylüleri öldürdüğüne dair delil bulamadı 

ÖZGÜR CEBE DİYARBAKIR DHA 

Diyarbakır Başsavcılığı, Şırnak'ta 38 kişinin ölümüyle sonuçlanan ve uluslararası zeminlerde zaman zaman Türkiye'nin suçlanmasına da neden olan olayla ilgili kritik bir karar aldı. Savcılık, 26 Mart 1994'teki operasyonlara katılan uçak ve helikopterlerden düşen bombaların 38 köylünün ölümüne yol açtığı iddiasının araştırılması için görevsizlik kararı vererek dosyayı Şırnak'a gönderdi. 
Diyarbakır Savcısı Haki Çeliker'in, operasyondan 10 yıl sonra verdiği 19 Ekim 2004 tarihli görevsizlik kararında, köylülerin tutanaklarda ifade edildiği gibi "PKK tarafından öldürüldüğü"ne ilişkin delil olmadığı belirtildi. Çeliker Şırnak Savcılığı'na gönderdiği yazıda, Koçağılı köyünde 13, Kuşkonar'da da 25 kişinin öldüğünü, çok sayıda kişinin yaralandığını kaydederek şunları söyledi 
"Tahkikat içeriği ve mağdurların ifadelerine göre, olayın PKK terör örgütünce gerçekleştirildiğine dair dosyada delil bulunmadığı, aksine uçak ve helikopterlerden düşen bombalar sonucu meydana geldiği dosya içindeki beyanlardan anlaşılmıştır. 
Başsavcılığınızca olayın etraflıca araştırılması, Avrupa İnsan Hakları Sözleşmesi'nin 2 ve 13. maddeleri uyarınca ülkemizin ileride sıkıntı yaşamaması açısından etkin soruşturmanın ivedilikle yapılması için hazırlık evrakı, iddia edilen suçun başsavcılığımızın görevine girmediği anlaşıldığından görevsizlikle başsavcılığınıza gönderilmesine karar verilmiştir." 

25 kişi tek çukurda 
Karar kendisine tebliğ edilmediği için geç haberdar olduğunu iddia eden köylülerin avukatı Tahir Elçi de, Şırnak Başsavcılığı'na verdiği dilekçede, Koçağılı'nın kent merkezine yakın ve güvenli olması nedeniyle, 13 kişinin otopsi yapılarak defnedildiğini ifade etti. Elçi, Kuşkonar'da ölen 25 kişinin ise yakınlarınca can güvenlikleri olmadığı için açılan bir çukura topluca gömüldüğünü ve köyün boşaltıldığını öne sürdü. 

'Köyümüz bombalandı' 
Koçağılı'da ağabeyleri Mahmut ve Ali'yi kaybettikten sonra Mersin'e göç eden Ahmet Benzer 53 , "Köy dışındayken 1 helikopterle 2 uçak geldi, 4 bomba attı. Bombanın biri bahçemize düştü. Savaş alanına dönmüş köyde cesetler yerlerdeydi" iddiasında bulundu. O dönem Cizre Belediyesi'nde geçici işçi olarak çalıştığını söyleyen Mehmet Benzer de 42 , "Toplu mezarlara konulanlar PKK'lı değildi. Kanal gibi uzun mezarlara gömüldüler. Devlet mezarları açınca, ölenlerin köylü olduğu ortaya çıktı. Koruculuğu kabul etmeyince bomba yağdırdılar" iddiasında bulundu. 

Hangi durumda bomba patlar 
Uzmanlar, savaş uçaklarının türbülansa girmeleri durumunda bomba düşürebileceğini kaydetti. Emniyetli uçuş yapılması sırasında düşen bombanın patlamayacağını söyleyen uzmanlar, "Pilot uçuş sırasında 'arm master' adı verilen düğmeyi açık konumda tutarsa, uçağın taşıdığı bombalara elektrik gitmesi nedeniyle bomba düştüğü yerde patlar" değerlendirmesinde bulundu. Uzmanlar, herhangi bir nedenle uçuş emniyetini ve inişini riske atacak mühimmatın pilotun inisiyatifiyle boş araziye bırakılabileceğini de ifade etti. Uzmanlar, roketatar ve füze sistemleriyle donatılan helikopterlerden bomba düşmesinin ise söz konusu olamayacağını belirtti. 


</TEXT>
</DOC>
