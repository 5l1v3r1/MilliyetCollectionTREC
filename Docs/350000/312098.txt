<DOC>
<DOCNO> 312098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonspo39.html </URL>
<DATE> 2005/02/03/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Fenerbahçe'de Samsunspor maçı hazırlıkları... Aurelio'nun durumu iyi 
</HEADLINE>
<TEXT>

     Fenerbahçe, deplasmanda Samsunspor ile yapacağı lig maçının hazırlıklarını, bugün tek antrenmanla sürdürdü. 
     Teknik direktör Christoph Daum yönetiminde Samandıra Tesisleri'nde basına kapalı olarak gerçekleştirilen antrenmana koşuyla başlayan sarı-lacivertliler, daha sonra istasyon ve taktik ağırlıklı çalışmalar yaptı. 
     Antrenman, dar alanda ve tam sahada yapılan çift kale maçlarla sona erdi. 
     Sakatlıkları nedeniyle tedavileri süren Aurelio, Luciano ve Van Hooijdonk, antrenmanda yer almadı. 
     
     MR'I ÇEKİLEN AURELIO'NUN DURUMU İYİ 

     Dünkü antrenmanda Selçuk ile girdiği ikili mücadelede ayak bileğinden sakatlanan Aurelio'nun, bugün MR'ı çekildi. 
     Özel Acıbadem Hastanesi'nde yapılan kontrolde, Aurelio'nun ayağında hafif bir doku zedelenmesi belirlendiği açıklandı. 
     Brezilyalı futbolcunun, Samsunspor maçında da forma giyme şansının yüksek olduğu bildirildi. 
     
     SAMSUN YOLCULUĞU YARIN 

     Sarı-lacivertliler, deplasmanda yapacakları lig maçı için yarın özel uçakla Samsun'a gidecek. 
     Hazırlıklarını öğle saatlerinde tesislerinde gerçekleştireceği antrenmanla tamamlayacak sarı-lacivertliler, saat 16.00'da Sabiha Gökçen Havalimanı'ndan özel uçakla Samsun'a hareket edecek. 
     
     KAYIP EŞYA BÜROSU FAALİYETTE 

     Fenerbahçe Şükrü Saracoğlu Stadı'nda oluşturulan kayıp eşya bürosunun çalışmaları sürüyor. 
     Kulübün internetteki resmi sitesinde yapılan duyuruda, maçlardan sonra statta unutulan çok sayıda nüfus cüzdanı, SSK kartı, hesap cüzdanı, kredi kartı, bir ehliyet ve bir otomobil ruhsatının sahipleri açıklandı. 

     
</TEXT>
</DOC>
