<DOC>
<DOCNO> 314641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/yazar/sazak.html </URL>
<DATE> 2005/02/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kerkük, Saraybosna olmasın 
</HEADLINE>
<TEXT>


Vietnam'da My Lai katliamını ortaya çıkaran, Irak'ta Ebu Gıreyb Cezaevi'ndeki işkence skandalını sergileyen, New York Times ve The New Yorker'daki yazılarıyla Bush yönetiminin 'savaş günahları'nın üzerine giden Amerikalı gazeteci Seymour Hersh'un son kitabı 'Emir Komuta Zinciri' Türkiye bölümüyle de ilgi uyandıracağa benziyor. 
Hersh'un Irak direnişi arttıkça, 'ABD'nin askeri bakımdan olmasa da siyasal bir yenilgiye uğrayacağını ve kaosu önleyemeyeceğini' düşünen İsrail'in 'Kürdistan'daki varlığı'na ilişkin haberi büyük gürültü koparmıştı. 
Agora Kitaplığı tarafından yayımlanan, Seymour Hersh'un Irak incelemesinde önemli saptamalar var 
"Kürtlerin bağımsızlık ilanı Türkiye'nin buna karşılık vermesini ve büyük ihtimalle bir savaşı tetikler ve İsrail açısından da önemli bir ittifakı bozar. 
Türkiye'nin Irak savaşına muhalefeti bu ilişkiyi gerginleştirmişse de, ülkenin yüzü h l Batı'ya dönük durumdadır ve 2002 yılındaki seçimlerde İslamcı bir parti zaferi kazanmasına rağmen nispeten laiktir. Şu sıralarda Avrupa Birliği'ne kabul edilmeye çalışılmaktadır." 
Seymour Hersh, 2004 yılında Ankara'da edindiği izlenimleri kitabında şöyle aktarıyor 
"Türk bürokrat bana şunları söyledi İsrail savaştan önce Kürdistan'da aktifti, şimdi de aktif. Bu bizim açımızdan da, onlar açısından da çok tehlikeli bir durum. Biz Irak'ın bölündüğünü görmek istemiyoruz ve bu durumu görmezlikten gelmeyeceğiz. 
Biz pire için yorgan yakarız. Kürtlere, 'Biz sizden korkmuyoruz ama siz bizden korkmalısınız' dedik. Daha sonra konuştuğum bir Türk diplomat daha açık sözlüydü İsrail ve Kürt dostlarımıza, 'Türkiye'nin iyi niyeti Irak'ın bütünlüğüne bağlıdır. Alternatif çözümleri kabul etmeyiz', diyoruz. 
Üçüncü bir Türk yetkili de bana şunları anlattı Irak'ın bütünlüğü korunursa Kürdistan'a tahammül edebiliriz, ama gelecekte neler olacağını hiç kimse, Amerikalılar bile bilemez." 
Seymour Hersh, Ankara izlenimlerini yine bir Türk yetkiliye atfen, ABD'nin Irak'la ilgili 'gizli gündem'ine getirerek şöyle noktalamış "Irak bölünürse Ortadoğu'ya daha çok gözyaşı ve ıstırap gelecek, bunun suçlusu da siz olacaksınız. Meksika'dan Rusya'ya herkes, ABD'nin Irak'ta gizli gündemi olduğunu iddia edecek. Oraya Irak'ı parçalamaya geldiğiniz söylenecek. Irak bölünürse Amerika bunu dünyaya izah edemez. 
Balkanlar'da petrol yoktu. Yugoslavya'dan alınacak ders, bir ülkeye bağımsızlık verirseniz bunu herkes ister, şeklindeydi. Eğer Irak'ta öyle bir şey olursa Kerkük, Irak'ın Saraybosna'sı olacaktır." 
Benzer uyarılar, ABD Dışişleri Bakanı Rice'ın Ankara ziyaretinde de yapılmış olmalı. 
ABD'ye karşı tepkileri anlamak istemeyenlere Seymour Hersh'un kitabını öneririz. 



</TEXT>
</DOC>
