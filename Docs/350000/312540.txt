<DOC>
<DOCNO> 312540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/dunya/dun01.html </URL>
<DATE> 2005/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rice'tan garanti istenecek 
</HEADLINE>
<TEXT>


Ankara, bugün başkentte olacak ABD Dışişleri Bakanı Rice'tan, Kerkük'ün Kürt bölgesine bağlanmaması için ABD'nin ağırlığını koymasını talep edecek 

UTKU ÇAKIRÖZER Ankara 


Türkiye, ABD yönetiminden Kerkük'ün özerk statüsünün değiştirilmeden yeni anayasada da korunması için başta Kürt gruplar olmak üzere Irak yönetimi üzerinde ağırlığını koymasını isteyecek. 
Ankara ziyaretine bugün başlayacak olan ABD Dışişleri Bakanı Condoleezza Rice'ın görüşmelerinin ağırlıklı gündem maddesi Irak olacak. Dışişleri Bakanlığı'nda yapılan hazırlıklara göre, Türkiye görüşmelerde Kerkük'ün statüsünü "bir numaralı sorun" olarak masaya koyacak. Seçim öncesi Kerkük'e yönelik kontrolsüz Kürt göçünün şehrin nüfus yapısını değiştirdiğinin sonuçlar açıklandığında ortaya çıkacağını vurgulayacak olan Ankara, çoğunluğu ele geçiren Kürtlerin, Kerkük'ü Kürt bölgesine bağlama girişimlerinin bölgede tehlikeli sonuçlar doğuracağı uyarısında bulunacak. 

Kardeşlik sembolü 
Ankara, Washington'un bugüne kadar koruduğu, "Kerkük, Iraklıların iç işidir" anlayışının değişmesini isteyecek, şehrin şu anda yürürlükteki, "tüm grupların bir arada yaşadığı özel statülü il" konumunun hazırlanacak yeni anayasada da korunması için ABD'den garanti talep edecek. 

İran ve İncirlik 
Rice'ın temaslarında İran'ın nükleer faaliyetleri konusunu da gündeme getirmesi bekleniyor. Rice'ın ziyareti öncesi hafta başında Ankara'ya gelen ABD Savunma Bakanlığı Müsteşarı Douglas Feith, Türkiye'ye kitle imha silahlarının yayılmasının önlenmesi PSI konusunda Ankara'ya işbirliği ve liderlik önermişti. 

24 saatten az kalacak 
Türkiye'de 24 saatten az kalacak olan Rice'ın uçağı bu akşam Esenboğa Havalimanı'na inecek. Rice, Güneydoğu Asya turuna çıkacak olan Başbakan Recep Tayyip Erdoğan ile Esenboğa VIP Salonu'nda görüşecek. 
Rice'ın bu akşam, kendisiyle görüşmek için Türkiye'ye gelecek Rusya Dışişleri Bakanı Sergey Lavrov ile yemekte bir araya gelmesi planlanıyor. Rice, yarın Dışişleri Bakanı Abdullah Gül ile görüşecek. 


</TEXT>
</DOC>
