<DOC>
<DOCNO> 301203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sondun03.html </URL>
<DATE> 2004/12/27/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Sri Lanka Devlet Başkanı Dünyadaki tüm doktorlar bize yardım etsin 
</HEADLINE>
<TEXT>

     Güney Asya'daki felaketin ardından Sri Lanka Devlet Başkanı Çandrika Kumaratunga, dünyadaki tüm doktorları yaralananları tedavi etmeye çağırdı. 
     İngiliz Sky News televizyonuna demeç veren Kumaratunga, ''Doktora ihtiyacımız var. Yurt dışında bulunan Sri Lankalı doktorları 2-3 hafta için ülkeye dönmeye çağırıyoruz. Dünyadaki tüm doktorlardan da yardım bekliyoruz'' dedi. 
     Kumaratunga, donanımlarının çok iyi olmadığını ve ilaca ihtiyaçları olduğunu belirterek, ''Yüzyıllardır bunun gibi bir felaket yaşamadık. Fay hattı üzerinde değiliz. Dev dalgaları, büyük fırtınaları ya da depremi yaşamadık. Zaman zaman sel baskınları oldu, ancak bunlar da çok büyük değildi'' diye konuştu. 
     Sri Lanka'nın kurumsal afet yönetim sistemi eksiğinin olduğunu ifade eden Kumaratunga, bugün Hindistan Başbakanı Manmohan Singh ile telefonda görüştüğünü ve bölgenin böyle bir sistemine ihtiyacı olduğu konusunda hemfikir olduklarını belirtti. 
     Endonezya'nın Sumatra adasının batı sahili açıklarında meydana gelen 8.9 büyüklüğündeki depremden en fazla etkilenen ülke olan Sri Lanka'da, en az 4 bin 300 kişi hayatını kaybetti. 
     
</TEXT>
</DOC>
