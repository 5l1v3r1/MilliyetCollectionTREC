<DOC>
<DOCNO> 319879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/yazar/altan.html </URL>
<DATE> 2005/03/02/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Bir "mizah müzesi" kurulsa... 
</HEADLINE>
<TEXT>


TV programlarında emekli büyükelçilerin, emekli generallerin, uluslararası ilişki uzmanlarının Türkiye'nin gerek ABD'de, gerek Avrupa'da, gerek dünyada yeterince tanıtılamadığı konusundaki yakınmalarını dinlerken, dudağım bükülüp, başım iki yana sallanıyor. 
Bu yakınmalar içinde, yerel politikacıların -moda deyimle- "amacını aşan çıkışları"ndan ötürü Washington'un, Ankara'yı cezalandırabileceği kaygılarıyla Pentagon'un İncirlik Üssü'nü, daha başka üslerle de birlikte denetimsiz kullanma isteklerine, ne ölçüde boyun eğilip, eğilemeyeceği de var. 

Bütün bu yakınmaların temelinde, Türkiye'nin, 20. yüzyılı da ıskalayarak "yaşam kalitesi" açısından Yunanistan'ın bile 60 basamak altına düşmüşlüğüyle, "kirli ülkeler" sıralamasında Gana, Tanzanya, Pakistan arasına yuvarlanmışlığı sırıtmada... 
Ve asıl soru 
- Türkiye'nin 20. yüzyılı ıskalaması, içeride kimlerin işine yaradı 
Yanıt 
- Hangi gizli papazlar, "ayıplı mal" damgasını yemiş 190 ders kitabının tam 4 bin yerinde "devleti, insandan daha kutsal gösterme" şırıngasıyla genç kuşakların beyinsel yaratıcılığını iğdiş edip, kimlerin çıkarlarına hizmet etmişlerse, onların... 
Oligarşik bir yönetimin avantasına, 20. yüzyıl da ıskalanıp gitti ve eski "önemliler"in dertleşmeleri başladı işte... 

Oysa her türlü kutsallaştırılmış tapılası bir putlaşmaya sürekli karşı çıkmış görkemli bir mizah hazinesi vardır bizim folklorumuzda. 
Bir "mizah müzesi" kurulsa ve taşlaşmamış beyinlerin yarattıkları, eşi benzeri bulunmayan şah yapıtlar sergilense orada... 
İşte örneğin, vazgeçtik tacı, tahtı, sarayı, medreseyi, şeyhi, hocayı Tanrı'ya dahi takılan 15. yüzyıl halk ozanlarından Kaygusuz Abdal'ın ünlü şiiri 
Er atasıyla anılır 
Falan oğlu falan deyu 
Anan yoktur baban yoktur 
Benzersin bir piçe Tanrı 

Kıldan köprü yaratmışsın 
Gelsin kullar geçsin deyu 
Hele biz şöyle duralım 
Yiğit isen geç a Tanrı 
"Mizah müzesi"nde böylesi özgür bir takılma, bir de göğe doğru nanik yapan sarıklı bir ozan karikatürüyle süslense... 

Bu da 14. yüzyıl ozanlarından Seyit Nesimi'nin dizeleri 
Sofular haram demişler aşkımın şarabına 
Ben doldurur ben içerim, günah benim kime ne 

Sofular secde ederler mescidin mihrabına 
Benim ol "dost eşiğidir" secdeg hım kime ne 
Ve bu şiir de "mizah müzesi"nde bir elinde küçük bir minare, öteki elinde bir şişe şarap, sarıklı bir ozan karikatürüyle süslense... 

17. yüzyılın ünlü divan şairi Nabi'den, bu da 
Vermezdi kimse kimseye ekmek minnet olmasa 
Hiçbir iş görülmez idi rüşvet olmasa 

Yok karşılıksız muamele ehli zamanede 
Kimse ibadet etmez idi cennet olması. 
Kim bilir ne çarpıcı bir karikatürle değerlendirilebilir Nabi de, "mizah müzesi"nde... 

Türkleri taş kafalı bağnaz insan yığınları olarak gören bazı AB politikacıları, böyle bir "mizah müzesi" önünde, şaşkınlıktan küçük dillerini yutar da, bilmem nerelerinden çıkarırlardı... 

Sarıkla çizmeyi tapılası birer put yaparak, bu simgelerin arkasında siyasal bir liderlik hevesine kapılan höthötçü demagogların, afsunladığı insancıklara "insanların özgür ve eşit doğduğu"nun ve beyinsel kuşkuculukla yaratıcılığın önünde kelepçelenebilecek, politik hiçbir "tabu"nun bulunamayacağı gösterimi yasaklandığında... 
Türkiye de kendini kimselere tanıtamaz oldu. 

Tevfik Fikret de, tarihin tapılası bir hamaset K be'si yapılmasına şöyle karşı çıkmıştı 
Kahramanlık ...Esası kan, vahşet 
Kes, kopar, kır, sürekli ez, yak yık 
Ne "Aman" bil, ne "Ah" işit, ne "Yazık" 
Geçtiğin yer ölüm, elem dolsun 
Ne ekinden eser, ne ot, ne yosun 
Sönsün evler, sürünsün aileler 
Kalmasın hırpalanmadık bir yer 
Her ocak benzesin mezar taşına 
Damlar insin yetimlerin başına... 
Bu ne vicdansız kötülük, ne ar... 
Yere geç gücün kudretinle ey serdar... 

Mustafa Kemal de, 1 Mart 1922'de Büyük Millet Meclisi'nin üçüncü toplantı yılını açarken yaptığı konuşmada şöyle diyordu 
"...yedi asırdan beri cihanın dört bir köşesine sevk ederek kanlarını akıttığımız, kemiklerini topraklarında bıraktığımız ve yedi asırdan beri emeklerini ellerinden alıp israf eylediğimiz ve buna mukabil daime tahkir ve tezlil ile mukabele ettiğimiz ve bunca fedak rlık ve ihsanlarına karşı nankörlük, küstahlık, cebbarlıkla uşak seviyesine indirmek istediğimiz, bu gerçek sahibin, köylülerin huzurunda bugün utanç ve saygı ile hakiki durumumuzu alalım..." 

Ne yazık ki kısa bir süre sonra ekonomik adaletsizlikten, soygundan, sömürüden söz etme, öylesine yasaklandı ki Türkiye'nin çağdaşlıkla bütünleşmeyi arayan insanları, ezildi, silindi yok edildi... 
İnanılmaz bir mizah yaratıcılığı olan Küçük Asya insanını, demagog ütülerinin altında kavrulurken bile yarattıkları fıkraları, şiirleri, karikatürleri, yergileri ile sergileyen bir "mizah müzesi" kurulsa ve bir anda Türkiye'nin unutulmuş kahkahası çınlasa dünyada... 

İki başucu kitabı var ki, ikisi de her türlü ahmaklığa bir muska gibi 
1- Ömer Özcan'ın "Başlangıçtan Günümüze Türk Edebiyatında Hiciv ve Mizah". 
2- Nihat Sargın'ın "Davalar, Savunmalar Cezaevi Anıları". 
Türkiye'nin gerçek yüzü, okullarda da gösterilebilseydi bugün kimse, birtakım yakınmaların göbektaşında içini çekmezdi... 



</TEXT>
</DOC>
