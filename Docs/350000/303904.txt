<DOC>
<DOCNO> 303904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/spor/spo01.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal köşeye sıkıştı 
</HEADLINE>
<TEXT>


Beşiktaş'ta transfer arap saçına döndü. Yabancı almak isteyen Siyah-Beyazlı yönetim, Juanfran ve John Carew'i elden çıkaramamanın sıkıntısını yaşıyor 


Elde kalacaklar 
LİGİN ikinci yarısına daha güçlü bir kadro ile girmek isteyen Beşiktaş'ta transfer girişimleri henüz netice vermedi. Siyah - Beyazlılar, yabancı takviyesi yapmak istemesine karşın Juanfran ve Carew'i satamamanın krizini yaşıyor. İspanyol kulüplerinin Juanfran'ı bonservisiyle almak istemediği, Carew için de bugüne kadar resmi bir teklif yapılmadığı açıklandı. 

Bosque umutsuz 
TEKNİK Direktör Vicente Del Bosque, tatil dönüşünde transferlerle ilgili çarpıcı açıklamalar yaptı. İspanyol teknik adam, "Takıma gerçek anlamda bir değer ve güç verecekse oyuncu alabiliriz. Ancak bu durumda böyle birini bulmak imkansız gibi. Elimdeki oyuncular ile en iyisini yapmak için uğraş vereceğim. Bunun dışında bir çözüm yolu bulmak şimdilik zor" yorumunu yaptı. 

Süleymanou döktürdü 

TÜRKİYE'YE denenmek üzere getirilen Nijeryalı Muhammad Süleymanou, Beşiktaş'ın dünkü idmanındaki performansıyla büyük beğeni topladı. Nijeryalı futbolcu, dar alanda attığı çalımlar ve takım oyununa uyumuyla Del Bosque'den tam not aldı. Tecrübeli teknik adam, 5 gol atan Süleymanou'yu sırtını sıvazlayarak tebrik etti. Bu arada Del Bosque, çift kale maç sırasında sık sık hata yapan Ahmed Hassan ve Veysel'i sert bir dille uyardı. 

Kaleye taze kan 

BEŞİKTAŞ, gelecek yılların temellerini şimdiden atmak için girişimlere başladı. Siyah - Beyazlılar, Nijeryalı Süleymanou'nun ardından Almanya'nın 1860 takımında forma giyen kaleci Göksu Hasancık'ı denemeye aldı. 17 yaşındaki gurbetçi kalecinin üç gün boyunca takımla birlikte antrenmanlara çıkacağı açıklandı. Göksu için teknik kadrodan olumlu bir rapor gelmesi durumunda hemen sözleşme imzalanacağı bildirildi. 


</TEXT>
</DOC>
