<DOC>
<DOCNO> 326076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/ekonomi/eko03.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'de kriz beklemiyoruz' 
</HEADLINE>
<TEXT>


TL'deki değer kaybının ihracatı artıracağını öngören Dünya Bankası Türkiye Direktörü Vorkink, "Türkiye'nin önünde yeni bir kriz yok" dedi 


Dünya Bankası Türkiye Direktörü Andrew Vorkink, Türkiye'nin önünde yeni bir kriz görmediklerini bildirdi. Vorkink, Devlet Planlama Teşkilatı DPT ve Dünya Bankası işbirliğiyle düzenlenen '4. Bilgi Ekonomisi Forumu'nun basın toplantısının ardından bir soruyu yanıtlarken, 2001 krizinden sonra dalgalı kura geçilmesinin, Türkiye'nin dünyadaki gelişmelere adapte olma başarısını getirdiğini söyledi. 
ABD'de faiz artışı olabileceğini, bunun doların değerini, dolayısıyla da gelişmekte olan ülkeleri etkileyeceğini anlatan Vorkink, "Türkiye de bunlardan direkt olarak etkileniyor. TL'nin değer kaybetmesinin en önemli nedenlerinden biri de bu oldu. Son 10 günde yaşanan yüzde 5'lik artışı buna bağlamak mümkün" diye konuştu. 

TL ucuzlarsa... 
Bu gelişmenin Türkiye açısından kötü olmadığını, Türkiye'nin ihracat rakamları ne kadar etkileyici boyutlara ulaşmışsa da ithalat rakamlarındaki artışın ihracat rakamlarından da fazla olduğunu kaydeden Vorkink, TL'nin değerindeki değişikliğin, bu durumu tersine çevirmesine yardımcı olacağını ve ihracatta itici bir güç oluşturacağını vurguladı. Bunun orta ve uzun vadede Türkiye'nin yararına olacağını ifade eden Vorkink, "Yani Türkiye'nin önünde yeni bir kriz görmüyoruz" dedi. Vorkink, açıklaması sırasında, AB yolunda ilerleme hedefi olan Türkiye'nin yeni bir krizi kaldıramayacağını da ifade etti. 
Vorkink, toplantıdaki konuşmasında da KOBİ'lerin Türk ihracatının sadece yüzde 10'una katkıda bulunduğunu belirterek, "Küçük ve orta ölçekli işletmelerde bir iyileştirme çalışması yapmak gerekir ki, Türkiye'de büyük bir gelişme olsun" dedi. 


</TEXT>
</DOC>
