<DOC>
<DOCNO> 309238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonsiy29.html </URL>
<DATE> 2005/01/25/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Obiv'den Kıbrıs değerlendirmesi... 
</HEADLINE>
<TEXT>

     Ortadoğu ve Balkan İncelemeleri Vakfı OBİV Dış Politika ve Savunma Araştırmaları DSA Grubu, Rum tarafının, AB müzakere sürecinde veto tehdidini ileri sürüp, Türkiye'ye karşı ''diplomatik gerilla savaşı'' sürdürmeye çalışacağını savunarak, Kıbrıs sorununun çözümü için müzakerelerin başlatılmasına imkan verecek koşulların oluşturulması gerektiğini bildirdi. 
     OBİV'den yapılan yazılı açıklamada, emekli orgeneral ve büyükelçi Süreyya Yüksel'in başkanlığını yaptığı, üyeleri arasında eski dışişleri bakanlarından İlter Türkmen, emekli büyükelçi Fahir Alaçam ve emekli oramiral Salim Dervişoğlu'nun da bulunduğu DSA Grubu'nun, 17 Aralık sonrası Kıbrıs sorununa ilişkin bir çalışma gerçekleştirdiği belirtildi. 
     Açıklamada yer verilen çalışmayla ilgili değerlendirmede, Annan Planı'nın Türkiye için kabul edilebilir bir metin olduğu, ancak Rum tarafının, planın temel dengelerini kendi lehine değiştirmek istediği belirtilerek, ''Rum tarafı, AB üyeliğinin kendisine verdiği imkanları kullanarak, müzakere sürecinin her aşamasında veto tehdidini ileri sürüp, fiilen veto kullanmasa bile Türkiye'ye karşı diplomatik bir gerilla savaşı sürdürmeye çalışacaktır'' denildi. 
     Kıbrıs meselesi çözülmeden Türkiye'nin AB üyesi olmasının mümkün gözükmediği ve Kıbrıs meselesinde zaman faktörünün yalnızca Türkiye için geçerli olmadığı vurgulanan değerlendirmede, ''makul bir süre içinde çözüme varılamazsa KKTC'de bir çözülme tehlikesinin baş gösterebileceği'' savunuldu. 
     ''Üyeliğin gerçekleşmesi aşamasına kadar çözümün elde bir koz olarak tutulması fikrinin de tehlikeli olduğu'' öne sürülen değerlendirmede, şu görüşlere yer verildi 
     ''Türkiye ve KKTC, bir yılı aşmayan makul bir süre içinde çözüme varılması amacıyla Güney Kıbrıs üzerinde baskı yapılmasını sağlayacak bir politikayı beraberce yürütmelidir. Böyle ortak bir politika tespitinin birinci koşulu, çözümün parametreleri konusunda KKTC içinde bir oydaşmaya varılmasıdır. 
     24 Nisan referandumunun sonucu, Türkiye'nin tutumundan geniş çapta etkilenmiştir. Şubat seçimlerinden önce Türkiye'nin çözüm konusundaki düşünce ve eğilimlerini belirlemesi kuşkusuz yararlı olacaktır.'' 
     
     ÖNERİLER 
     Değerlendirmede, Türkiye-KKTC ortak politikasının olası ana çizgileri için de şu önerilerde bulunuldu 
     ''Çözümün çerçevesi, Annan Planı'nın referanduma sunulan son metnidir. Bunda temel dengeleri etkilemeyecek asgari değişiklik yapılması amaçtır. 
     Türkiye'yi doğrudan ilgilendiren konular, Garanti Antlaşması, İttifak Antlaşması, kıta sahanlığı, hava sahası ve Türkiye asıllı KKTC vatandaşlarının statüsüne ilişkin hususlardır. Anayasa, ekonomi, taşınmazlar, ikamet hakları gibi konular daha çok Kıbrıslı Türkleri ilgilendirir. Bu konularda tercih onlara bırakılmalıdır. 
     Güney Kıbrıs'ı hukuken tanıma ile çözüm arasındaki etkileşim iyi teşhis edilmelidir. Şimdi uzlaşıya dayanan bir çözüm üzerinde müzakerelerin tekrar başlamasına imkan verecek koşulların yaratılmasına çalışılmalıdır. Müzakerelerin tekrar başlamasına engel olan taraf bugün Kıbrıs Rumlarıdır. AB ve BM, müzakerelerin tekrar başlatılmasının çarelerini bir kez daha araştırmalıdır.'' Sorunun çözümünde AB ülkelerine de önemli görev düştüğü kaydedilen değerlendirmede, ''Kıbrıs sorununa çözüm getirmek ve Türkiye ile AB arasında müzakere sürecinin normal devamı isteniyorsa, 'üyemiz olan bir devleti tanımak zorundasınız' gibi başından yanlış bir görüşte ısrar etmek yerine, Kıbrıs'ta antlaşmalar ve Annan Planı zemininde geçerli bir hukuki düzen kurulmalıdır'' görüşüne yer verildi. 
     Değerlendirmede, ''AB üyelerine paralel olarak, ABD nezdinde de girişimlerde bulunularak ABD'nin, özellikle BM Genel Sekreteri'nin raporunu benimseyen bir kararın Güvenlik Konseyi'nden çıkartılması konusunda yararlı destek sağlayabileceği, bu mahiyette bir karar alınmasına karşı gelen Rusya ve Fransa'nın da ikna edilmesi gerektiği'' vurgulandı. 
     DSA Grubu'nun değerlendirmesinde ayrıca, ''Bu belge, Kıbrıs sorununun çözümüne ivme verecek bir beyin fırtınasına yol açmak amacını taşımaktadır. Kıbrıs sorununun bugüne kadarki seyrine bakıldığında, maalesef karşılıklı olarak kaçırılmış fırsatlardan oluştuğu görülür. Bundan iki taraf da sorumludur. Türk ve Yunan hükümetlerine çok önemli görevler düşmektedir. Artık kaybedecek vakit yoktur'' ifadesi kullanıldı. 
     
</TEXT>
</DOC>
