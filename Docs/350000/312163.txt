<DOC>
<DOCNO> 312163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur58.html </URL>
<DATE> 2005/02/03/ </DATE>
<TIME> 20.32 </TIME>
<AUTHOR>  </AUTHOR>
<HEADLINE>
"AB yolunda Türkiye'de gençliğin rolü" paneli yapıldı 
</HEADLINE>
<TEXT>

     Eski İstanbul Büyükşehir Belediyesi Başkanı Ali Müfit Gürtuna, Avrupa Birliği'nde AB önemli bir kesimin Türkiye'yi üye yapmaktan çok, himaye altına almaya çalıştığını öne sürdü. 
     Gürtuna, Mersin Genç İş Adamları Derneği'nce MEGİAD , düzenlenen ve oturum başkanlığını Çağ Üniversitesi Sosyal Enstitü Müdürü Prof. Dr. Süleyman Türkel'in yaptığı ''AB Yolundaki Türkiye'de Gençliğin Rolü'' konulu panelde, AB'ye karşı olmadığını, fakat gerçeklerin de gözden kaçırılmaması gerektiğini söyledi. 
     AB'nin sermaye, emek, mal ve hizmetin serbest dolaşması temeli üzerine kurulduğunu belirten Gürtuna, şunları kaydetti 
     ''Çok sayıda ülkeye müzakere tarihi verilir verilmez serbest dolaşım izni verildi. Oysa Türk vatandaşına bu konuda izin verilmiyor. Bu çifte standarttır. Öte yandan, ülkemizde sosyal konulurda sıkıntılarımız giderek artıyor. Ayrıca, üyelik için bir takım ağır dayatmalar var. AB'de önemli bir kesim bizi üye olarak kabul etmekten ziyade, himaye altına almaya çalışıyor. Buradan AB'ye karşı olduğum çıkarılmasın, ama gerçekleri de gözden kaçırmadan, olası kötü durumlara karşı kendimizi hazırlamalıyız. Başkalarına güvenerek değil, kendimize güvenerek yola çıkmalıyız.'' 
     
     AB'NİN RESMİ POLİTİKASI... 
     Gazeteci-Yazar Sinan Ülgen de AB'nin resmi politikasının Türkiye'yi üyeliğe kabul etmek olduğunu söyledi. 
     Müzakere süreci ve sonrasında Türkiye'yi bir çok risklerin beklediğini savunan Ülgen, ''Türkiye'ye, AB'ye giriş sürecinde diğer ülkelerde uygulanmayan şartlar dayatılıyor. Ayrıca, kısa vadede Irak'ta yaşanan soruna Türkiye'nin müdahale etmesi halinde üyelik sürecinin askıya alınacağı da unutulmamalı'' dedi. 
     Türkiye'nin AB'ye girebilmek için AB ülkesindeki vatandaşları ikna etmesi gerektiğini vurgulayan Ülgen, şöyle devam etti 
     ''Fransa Hükümeti Anayasası'nda yaptığı son değişiklikle 2007 yılından itibaren AB'ye kabul edilecek ülkeler için referanduma gideceğini açıkladı. Bu durumda biz vatandaşlara büyük görevler düşüyor. Artık, hükümetlerden ziyade durumu vatandaşlara anlatmamız gerekiyor. AB'nin resmi politikası Türkiye'yi üyeliğe kabul etmektir. Türkiye'nin bu işi başarabilmesi için öncelikle AB standartlarındaki hukuk devleti gereklerini yerine getirmesi gerekiyor. Türkiye'nin bunu başaracağına inanıyorum.'' Paneli, Mersin Valisi Atilla Osmançelebioğlu, Türkiye Genç İşadamları Konfederasyonu Başkanı Erhan Özmen ve çok sayıda katılımcı izledi. 
     
</TEXT>
</DOC>
