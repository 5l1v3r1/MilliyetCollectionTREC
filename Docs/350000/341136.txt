<DOC>
<DOCNO> 341136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun02.html </URL>
<DATE> 2005/05/10/ </DATE>
<TIME> 01.15 </TIME>
<AUTHOR>  </AUTHOR>
<HEADLINE>
Bin Ladin’in kabusu’ kadın yazardan İslam’da reform girişimi 
</HEADLINE>
<TEXT>

     LONDRA DHA 

      PAKİSTAN asıllı Müslüman bir Kanadalı yazar olan Irshad Manji, bu hafta İngiltere’nin başkenti Londra’da düzenleyeceği bir toplantıyla ’İslam’da reform’ çağrısı yapacak. 
     Bir dönem Amerikan gazetesi New York Times tarafından ’Usame bin Ladin’in kabusu’ olarak nitelendirilen 36 yaşındaki kadın yazar, başlatmayı planladığı ’içtihat kampanyası’ kapsamında İslamiyet’in insan hakları, kadın ve çoğulcu toplumlara karşı bakışını değiştirmeyi amaçlıyor. İngiliz The Guardian gazetesinde yayımlanan haberde Manji’nin, genç ve reform yanlısı Müslümanlar için dinlerini ’keşfedecek’ ve gerektiğinde ’sorgulayacak’ bir vakıf kurmayı planladığı da ifade edildi. 
     
     KİTABI TÜRKİYE’DE DE PİYASAYA ÇIKACAK 
     Bu yıl içinde Türkiye, Irak ve Hindistan’da da yayımlanacağı belirtilen ’The Trouble with Islam A Call for Honesty and Change’ adlı çok satan kitabın yazarı Irshad Manji, "Hiçbir topluluk, hiçbir etnik köken, hiçbir kültür ve hiçbir din insan haklarının evrenselliğine saygıdan muaf değildir" diye konuştu. 
     The Guardian gazetesinde görüşlerine yer verilen Manji, "Kendimize acıyarak ve sessiz kalarak biz Müslümanlar birbirimize karşı komplo kurmuş oluyoruz. Kriz döneminden geçiyoruz ve dünyanın geri kalan kısmını da kendimizle birlikte sürüklüyoruz. İslam için bir reform zamanı olacaksa, o da şimdiki zamandır" dedi. 
     Bu mesajları nedeniyle ölüm tehditleri de aldığını belirten Irshad Manji, "Hiç kuşku yok ki bazı genç Müslümanlar benden nefret ediyor" diye konuştu. 
     
</TEXT>
</DOC>
