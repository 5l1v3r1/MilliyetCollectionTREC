<DOC>
<DOCNO> 314712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sonspo15.html </URL>
<DATE> 2005/02/12/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Utah'ın efsane oyuncusu Karl Malone, basketbolu bıraktı... 
</HEADLINE>
<TEXT>

     ABD Profesyonel Basketbol Ligi NBA takımlarından Utah Jazz'ın efsane oyuncusu ''postacı'' lakaplı Karl Malone, basketbolu bıraktığını açıkladı. 
     NBA'de geçirdiği 19 sezon boyunca attığı 36 bin 928 sayıyla, 38 bin 387 sayı atan Kerim Abdül Cabbar'dan sonra 2. sırada yer alan Malone, kariyeri süresince 2 kez ''en değerli oyuncu'' seçildi ve 14 kez de ünlü All Star Takımı'nın oyuncuları arasında yer aldı. İlk kez 1985'de lige adım atan ve 1987-1998 yılları arasındaki 11 sezonda sayı ortalaması 25'in altına düşmeyen, 1476 maçta da 10.1 ribaunt ortalaması tutturan Malone, 1996 yılında ''NBA tarihinin en iyi 50 oyuncusundan biri'' unvanını aldı. 
     Malone ayrıca, lig maçları boyunca 575 kez ''double-double'' yapmış ve serbest atışlarda 8 kez lig rekoru kırmıştı. 
     2003 yılında Utah Jazz'dan ayrılan Malone, Los Angeles Lakers'da sadece 1 sezon geçirebildi ve dizinden sakatlandıktan sonra bir daha forma giyemedi. 
     41 yaşındaki Malone'un kariyeri hiç şampiyonluk göremediği için istemediği bir biçimde bitse de ünlü basketbolcu, Utah Jazz'da oynadığı 18 yıl boyunca 19 milyon dolar ve son olarak Los Angeles Lakers'dan aldığı 1.5 milyon dolarla, kendisine azımsanmayacak bir servet yaptı. 
     
</TEXT>
</DOC>
