<DOC>
<DOCNO> 310995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/soneko29.html </URL>
<DATE> 2005/01/31/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
PÜİS Akaryakıt fiyatlarında en az 6 ay sonra düşüş yaşanır 
</HEADLINE>
<TEXT>

     Petrol Ürünleri İşverenler Sendikası PÜİS Yönetim Kurulu üyesi Musa Ertaş, ''akaryakıt fiyatlarında en az 6 ay sonra düşüş yaşanabileceğini'' söyledi. 
     Ertaş, petrol ürünlerinin fiyatlarının hükümet tarafından alınan kararla serbest bırakıldığını anımsatırken, serbest piyasa şartlarında kar marjlarının düşük kalması nedeniyle rekabet ortamının da oluşamayacağını kaydetti. 
     Akaryakıt dağıtım firmalarının, petrol ürünlerini TÜPRAŞ'tan aldıklarını belirten Ertaş, şöyle konuştu 
     ''Petrol satışı, TÜPRAŞ, dağıtıcı firma ve bayi üçgeninde gerçekleştiğinden, rekabet etme şansı bulunmamakta ve OPEC üyesi ülkelerde olduğu gibi günü birlik iniş ve çıkışlı fiyatlar ortaya çıkmaktadır. Ancak petrol dağıtımı yapan firmalar dev akaryakıt depolarının oluşumu ve diğer alt yapılarını tamamladıktan sonra petrol ithal eder hale gelebilecekler. Bu süreçten sonra rekabet ortamı doğabilir. Akaryakıt bayileri, ithal ettikleri ürünü daha ucuza verecektir. Bu zaman alacaktır. Akaryakıt fiyatlarında en az 6 ay sonra düşüş yaşanır.'' 
     
</TEXT>
</DOC>
