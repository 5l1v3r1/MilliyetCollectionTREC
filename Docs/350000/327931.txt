<DOC>
<DOCNO> 327931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonyas08.html </URL>
<DATE> 2005/03/28/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Şarkıcılar gecikince otel sahibi eski imam sahneye çıktı 
</HEADLINE>
<TEXT>

     Şaban KARDEŞ DHA 

TEKİRDAĞ'ın Çerkezköy İlçesi'ne bağlı Kapaklı Beldesi'ndeki bir otelde programı olan şarkıcı Mine Koşan ile Hakan Taşıyan gecikti. Salonunu dolduran müşterilerin tepkisi üzerine otel sahibi eski imam Kadir Okay, sahneye çıkarak 1 saat sanat müziği, halk müziği ve arabesk tarzında şarkı ve türküler okudu. Okay alkışlanırken, Mine Koşan ve Hakan Taşıyan'ın gecikmeli de olsa gelmesiyle olay tatlıya bağlandı. 
     Kapaklı Beldesi'nde 5 yıl önce imamlıktan istifa edip üç yıldızlı Otel Okay'ı açan Kadir Okay, bir süre önce fantezi- arabesk tarzında şarkı söyleyen Mine Koşan ile Hakan Taşıyan'la anlaşarak programı müşterilerine duyurdu. Üç gece program yapacak Koşan ve Taşıyan'ı dinlemek isteyenler, oteldeki hazırlanan salonu doldurdu. 
     Önceki gece başlayan programa, İstanbul'da bir kulüpte sahneye çıkan Koşan ve Taşıyan gecikti. Saat 22.00 olmasına karşın sahneye çıkması gereken Mine Koşan'ın ortalarda gözükmemesi üzerine müşteriler tepki gösterdi. Tepkinin büyümesini engellemek ve durumu idare etmek isteyen otel sahibi Kadir Okay, mikrofonu alıp kendi sahneye çıktı. 
     Türk sanat müziği, halk müziği ve arabesk tarzında yaklaşık 1 saat şakrı ve türküler okuyan Okay, müşterilerden büyük alkış aldı. Bu sırada otele gelen Mine Koşan hemen sahneye çıktı. Koşan daha sonra Hakan Taşıyan'la düet yaparak hem otel sahibini hem de müşterileri rahatlattı. 
     
</TEXT>
</DOC>
