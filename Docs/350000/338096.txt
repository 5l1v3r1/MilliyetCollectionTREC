<DOC>
<DOCNO> 338096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko27.html </URL>
<DATE> 2005/04/29/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Erdoğan Ülkemizi yabancılar için cazibe merkezi haline getireceğiz... 
</HEADLINE>
<TEXT>

     Başbakan Recep Tayyip Erdoğan, Türkiye'nin önündeki en büyük engellerden biri olan siyasi istikrarsızlık ve buna bağlı ekonomik istikrarsızlığın, bugünkü hükümet döneminde tereddüte yer bırakmayacak şekilde tamamen aşıldığını bildirdi. 
     Erdoğan, basına kapalı gerçekleştirilen Yatırımcı Danışma Konseyi toplantısının birinci oturumunda yaptığı konuşmada, Yatırımcı Danışma Konseyi'nin Türkiye'yi 21. yüzyıla taşıma hedefleri doğrultusunda çok önemli bir yapı taşı olduğunu söyledi. 
     Son bir yıldır Türkiye'de yerli ve yabancı yatırımların artırılması ve yatırım ortamının iyileştirilmesi konusunda Konsey üyelerinin de önerileri ışığında çok önemli mesafeler katettiklerini belirten Erdoğan, şöyle devam etti 
     ''Bugün burada yapacağınız öneriler de yine sürdürmekte olduğumuz çalışmalara önemli katkılar sağlayacak ve bize yol gösterici olacaktır. 
     Şunu gururla ifade edebilirim ki bugün Türkiye, içinden geçmekte olduğu köklü dönüşüm sürecinde çok önemli bir yol katetmiş durumdadır. 
     Türkiye'nin önündeki en büyük engellerden biri olan siyasi istikrarsızlık ve buna bağlı ekonomik istikrarsızlık, hükümetimiz döneminde tereddüte yer bırakmayacak şekilde tamamen aşılmıştır. 
     Artık önümüze koyduğumuz uzun vadeli hedeflere yönelik kararlı, disiplinli ve tavizsiz politikalar takip edilmektedir. 2004 yılı sonu itibariyle Türkiye ekonomisinin çok daha sıhhatli bir yapıya kavuştuğunu mutluluk içerisinde müşahade etmekteyiz.'' 
     
     "HEDEFLERİMİZRDEN BİRİ ÜLKEMİZİ YABANCI YATIRIMLAR İÇİN BİR CAZİBE MERKEZİ HALİNE GETİRMEKTİR" 

     Başbakan Recep Tayyip Erdoğan, koymuş oldukları hedefler arasında, daha elverişli bir yatırım ortamı oluşturmanın ve Türkiye'yi yabancı yatırımlar için bir cazibe merkezi haline getirmenin stratejik önceliklerinin en başında yer aldığını söyledi. 
     Başbakan Erdoğan, Yatırım Danışma Konseyi'nin YDK önerilerinin takibi ve hayata geçirilmesi konusuna büyük önem verdiklerini vurgulayarak, "YDK üyeleri tarafından önerilen öncelikli hususlarda pek çok önemli adım atılmıştır" dedi. 
     Erdoğan, basına kapalı olarak gerçekleştirilen 2. Yatırım Danışma Konseyi Toplantısı'nın açılışında yaptığı konuşmada, katılımcılara şöyle seslendi 
     "'Arkadaşlarım sizlere ekonomideki gelişmelere ilişkin ayrıntılı bir sunuş yaptılar. Ben burada bunları tekrar ederek vaktinizi alacak değilim. Ancak şunu çok net olarak söylemek istiyorum ki bugün ekonomi politikalarımıza olan güven, ulusal ya da uluslararası her platformda açıkça ifade edilmektedir. 
     Türkiye'de ekonomik istikrarı sağlayarak sürdürülebilir bir büyüme ortamına ulaşmak için koymuş olduğumuz zorlu hedeflere taviz vermeden ulaşmış bulunuyoruz. Uygulamakta olduğumuz bu istikrarlı politikalar, hem iç hem de dış piyasalarda sağlanan güven ortamını daha da perçinlemiştir." Ekonomik dönüşümü tamamlamayı amaçladıkları önümüzdeki dönemlerde de, mevcut programın esasını oluşturan uygulamalara devam edileceğini belirten Erdoğan, "2005-2007 dönemini kapsayan yeni programımızın gerekleri doğrultusunda, sıkı maliye ve para politikası uygulamasından kesinlikle taviz verilmeyecektir. Uygulamaya koyduğumuz bu orta vadeli program sayesinde ekonomi politikaları öngörülebilir olacak ve başta yatırımcılar olmak üzere ekonomik karar alan tüm çevreler daha uzun vadeli bir görüş açısı kazanacaktır" dedi. 
     
     SESSİZ DEVRİMLER 

     Başbakan Erdoğan, bunun yanında makroekonomik istikrarı kalıcı kılma hedeflerinin yapısal reformlarla destekleneceğini vurguladı. 
     Erdoğan, devletin, tüm sektörlerin piyasa dinamiklerine göre işlemesi için daha etkin ve verimli bir şekilde çalışacağını kaydetti. 
     Başbakan Erdoğan, sözlerini şöyle sürdürdü 
     "Türk toplumunu hak ettiği daha müreffeh bir konuma getirmek amacıyla uyguladığımız ekonomik ve sosyal politikalarımızla, ülkemiz ekonomisinin yeniden yapılandırılmasında büyük mesafeler kat etmiş bulunmaktayız. 
     Bu sürecin en belirgin ve bizim için en önemli özelliği de bu politikaların, Avrupa Birliği'ne üyelik sürecinde uygulanması öngörülen politikalarla tamamen örtüşmesidir. 
     Hükümetimizin dış politika yaklaşımında önemli yeri olan ve toplumun tüm kesimlerince benimsenen Avrupa Birliği ile entegrasyon sürecinde son iki yılda sahici büyük adımlar atılmıştır. 
     Attığımız adımlar Avrupa Birliği ülkelerinde ve bütün dünyada sessiz devrimler olarak nitelendirilmiştir. Gerek kamu, gerekse özel sektör bu uyum sürecine hazırlıklarını paralel olarak sürdürmektedir." 
     
     "YATIRIMLARIN VE HÜR TEŞEBBÜSÜN ÖNÜ AÇILDI" 

     Türkiye'nin artık tam anlamıyla ve geri dönülmez bir biçimde hukukun üstünlüğünü benimsemiş açık ve demokratik bir toplum olduğunu vurgulayan Erdoğan, "Sizinle paylaşmış olduğum, olumlu ekonomik ve siyasal gelişmelerin Türkiye'de kalıcı istikrar ve güven ortamını sağlayarak, büyük önem verdiğimiz yatırımların ve hür teşebbüsün önünü açtığını bugün mutlulukla görmekteyiz" diye konuştu. 
     Türkiye'nin geleceğini, güçlü bir özel sektör ve yatırımların önünü açmak için daha etkin çalışan bir kamu yönetimi anlayışı üzerine kurduklarını belirten Erdoğan, şöyle dedi 
     "Şunu açıkça ifade etmek isterim ki, koymuş olduğumuz hedefler arasında daha elverişli bir yatırım ortamı oluşturmak ve ülkemizi yabancı yatırımlar için bir cazibe merkezi haline getirmek stratejik önceliklerimizin en başında yer almaktadır. Bu konuda her zaman özel sektörün de katıldığı ortak çalışma prensibini benimsiyoruz." 
     
     "YENİ HEDEFLER KOYMAMIZ ZARURİDİR" 

     Yatırım Danışma Konseyi YDK önerilerinin takibi ve hayata geçirilmesi konusuna büyük önem verdiklerini bir kez daha vurgulamak istediğini dile getiren Erdoğan, şunları kaydetti 
     "YDK üyeleri tarafından önerilen öncelikli hususlarda pek çok önemli adım atılmıştır. Kamu hizmetlerinin etkinliğini ve şeffaflığını artırmak, özellikle sektörel düzeyde yatırımcıların muhatap olduğu bürokratik işlemleri kolaylaştırmak, yatırımlara ve araştırma-geliştirme faaliyetlerine daha fazla destek sağlamak üzere yasal düzenlemeler yürürlüğe konmuştur. 
     Ayrıca, Konsey üyelerinin eğitim ve altyapı alanlarındaki acil iyileştirme önerileri, bu yönde politikalar tasarlanırken dikkate alınmıştır. Özel sektörün geliştirilmesi çerçevesinde en üst düzeyde önem verdiğimiz çalışmaları ve tavsiye ettiğiniz hususlardaki gelişmeleri sizlere gönderdiğimiz ilerleme raporları ile paylaşmaya devam ediyoruz." Katılımcıların sahip oldukları uluslararası tecrübe ve bakış açısının, yürütülmekte olan kapsamlı çalışmalara kazandırdığı perspektifin büyük önem taşıdığını anlatan Erdoğan, sözlerini şöyle tamamladı 
     "Yatırım ortamının dinamik bir yapıya sahip olması açısından sürekli hedeflerimizi revize etmemiz ve yeni hedefler koymamız zaruridir. Sağlamış olduğunuz katkıların bu doğrultuda yeni hedeflerin belirlenmesinde ve çalışmalarımızın daha verimli hale getirilmesinde önemli olduğu inancındayım." Başbakan Erdoğan, konuşmasının sonunda, çokuluslu şirketlerin temsilcilerinin görüş, öneri ve eleştirilerine kulak vermek istediğini ifade ederek, katılımcılara söz verdi. 

     
</TEXT>
</DOC>
