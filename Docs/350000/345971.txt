<DOC>
<DOCNO> 345971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun08.html </URL>
<DATE> 2005/05/26/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Fransa'da referandumda 42 milyon kayıtlı seçmen oy kullanacak 
</HEADLINE>
<TEXT>

     Fransa’da yaklaşık 42 milyon kayıtlı seçmen, pazar günü düzenlenecek referandumda AB Anayasası için oy kullanacak. 
     Fransa’nın deniz aşırı topraklarındaki bazı bölgelerinde seçmenler, cumartesi gününden itibaren oy kullanmaya başlayacak. 
     Guadelup, Martinik, Guyana, Yeni Kaledonya ve Polinezya gibi deniz aşırı topraklarda, 1 milyon 425 bin kayıtlı seçmen bulunuyor. 
     Yurt dışındaki Fransız seçmenler de en yakın büyükelçilik veya konsolosluk binasında oy kullanabilecek. 
     Referandumda ülke genelinde oy verme işlemi, toplam 58 bin sandıkta yerel saatle 08.00’de TSİ 09.00 başlayacak. 
     Sandıklar, küçük yerleşim birimlerinde saat 20.00’ye, Paris, Lyon gibi büyük kentlerdeyse 22.00’ye kadar açık kalacak. 
     Büyük kentlerdeki sandıklar oy verme işlemi için kapandıktan sonra, yerel saatle 22.00’de resmi olmayan seçim sonuçları televizyonlardan açıklanmaya başlanacak. 
     İçişleri Bakanı Dominique de Villepin’in, gece yarısına doğru tahmini ilk resmi sonuçları bir bildiriyle açıklaması bekleniyor. 
     Kesin sonuçlarınsa perşembe günü Anayasa Mahkemesi tarafından açıklanması bekleniyor. 
     
</TEXT>
</DOC>
