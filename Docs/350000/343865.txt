<DOC>
<DOCNO> 343865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/siyaset/siy01.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'TÜBİTAK'a Köşk vetosu 
</HEADLINE>
<TEXT>


TÜBİTAK yasasının 3, 4 ve 9. maddesi, Köşk tarafından 'Düzenleme vesayet kurumunun çok üzerinde yetki içeriyor' gerekçesiyle veto edildi 

ANKARA Milliyet 


Cumhurbaşkanı Ahmet Necdet Sezer, başta muhalefet ve bilim çevreleri olmak üzere pek çok kesimden ağır eleştiriler alan TÜBİTAK yasasının 3, 4 ve 9. maddelerini TBMM'de yeniden görüşülmesi için veto etti. Sezer gerekçede, başbakanın vesayet yetkisinin sınırının kurumun bilimsel özerkliğini oluşturduğunu vurguladı. 

Özerklik korunmalı 
Üç maddenin bir arada değerlendirildiğini vurgulayan Sezer, "Asli yönetim ve karar organı olan Bilim Kurulu'na doğrudan Başbakan tarafından atama yapılmasının öngörülmesi kurumu siyasal karışmalara açık duruma getirmektedir" dedi. 
Kurumun özerk yapısının korunması gerektiğini belirten Sezer, yasada yapılan düzenlemelerde, Bilim Kurulu üyelerinin yarısının doğrudan Başbakan tarafından atandığı, kurum başkanının Başbakan'ca atanan üyeler arasından belirlenmesi durumundaysa boşalan bu üyelik için de yine Başbakan tarafından atama yapılacağına dikkat çekti. 
Cumhurbaşkanı Sezer, böylece başkan dahil toplam 8 Bilim Kurulu üyesinin doğrudan Başbakan'ca seçilerek atanabileceği, bu sayının da Bilim Kurulu'nun toplanma ve karar yeter sayısına eşit olduğunu kaydetti. 
Başbakan'ın kurum üzerindeki vesayet yetkisinin, kendisine sunulan seçimi onaylamaktan öte, yasada öngörülen koşulların oluşması durumunda, bu atamayı doğrudan yapmayı içerecek biçimde genişletildiğine işaret eden Sezer, "Vesayet kurumunda olması gerekenin çok üzerinde yetkiler içeren bu düzenlemeleri kamu yararıyla, idari ve bilimsel özerklikle bağdaştırmak olanaklı değildir" dedi. 

'Görev güvencesi' 
Üyeliklere ağırlıklı olarak siyasal organca atama yapılmasının kurulun ulusal ve uluslararası saygınlığına, çalışmalarının yansızlığına gölge düşüreceğinin açık olduğunu kaydeden Sezer, kurulun oluşumu yeniden düzenlenirken, üyeler için "görev güvencesi" getirilmediğini ifade etti. 
Sezer, yasanın gerekçesinde bilim ve teknolojinin bir devlet politikası olduğunun belirtildiğine, sonra yasada, üyelerin seçimi yetkisinin, kimi zaman tümüyle siyasal iktidarın başı olan Başbakan'a verilmesinin, gerekçeyle yasa arasındaki uyumsuzluğu gösterdiğine dikkat çekti. Sezer, yasayla, TÜBİTAK'ın Başbakanlık'ın "bağlı" kuruluşu olmaktan çıkarılıp "ilgili" kuruluşu konumuna getirildiğini de vurguladı. 



</TEXT>
</DOC>
