<DOC>
<DOCNO> 303788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur14.html </URL>
<DATE> 2005/01/05/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
LPG'de sorun kayıt dışılık... 
</HEADLINE>
<TEXT>

     LPG ile kullanıldığı ruhsata işletilmeyen araçların, yürüyen bir bomba kadar tehlikeli olduğu iddia edildi. 
     Selçuk Üniversitesi Mimarlık-Mühendislik Fakültesi Makine Mühendisliği Bölümü Öğretim Üyesi Yrd. Doç. Dr. Mete Kalyoncu, AA muhabirine yaptığı açıklamada, son günlerde, LPG yakıtı kullanılan araçların karıştığı ölümlü trafik kazalarının, araçlarda LPG kullanımıyla ilgili tartışmaları yeniden gündeme getirdiğini söyledi. 
     Kalyoncu, araçlarda LPG kullanımıyla ilgili temel sorunun, pek çok araca yasa ve yönetmeliklere uygun olarak LPG sisteminin takılmaması olduğunu bildirdi. 
     LPG sistemi yasalara uygun olarak kullanılan otomobillerin, en az akaryakıtla çalışan araçlar kadar güvenli olduğunu vurgulayan Kalyoncu, şunları kaydetti 
     ''LPG ile kullanıldığı ruhsata işletilmeyen araçlar, adeta yürüyen bir bombadır. Aslında aracına LPG sistemi taktırmak isteyen kişi, yaptırdığı bu işlemin faturasını ve makine mühendisine çizdirdiği tadilat projesini alıp, bölgesindeki makine mühendisleri odasına onay için gelmelidir. Odanın verdiği onayın, İl ve İlçe Emniyet Müdürlükleri'nde ruhsata işlenmesiyle söz konusu araç, kusursuz bir LPG sistemine kavuşmuş oluyor. Pek çok vatandaş, bir tamirhaneye giderek aracına LPG sistemi taktırıp, bu değişikliği hiçbir şekilde ruhsata işletmiyor. Bu nedenle TSE'nin ECR 67 standardını taşımayan malzeme kullanılarak ya da LPG dolum ağzının aracın dışına çıkarılması gibi hayati şartları yerine getirilmeyen araçlar, trafikte tehlike saçıyor.'' LPG'li araçlarda en çok patlamanın, dolum sırasında tankın bulunduğu bagaj gibi kapalı bölmede biriken gazın, özellikle trafik kazalarında alev alması sonucu meydana geldiğine dikkati çeken Kalyoncu, bu tür araçların sadece kaza sırasında değil, durduğu yerde bile patlayabileceğini söyledi. 
     Kalyoncu, bu tür araçlardaki sistemin belli aralıklarla kontrolden geçirilmesi gerektiğini belirterek, şöyle dedi 
     ''Kontroller sonucunda daha çok yıpranan gaz taşıyan hortumlar değiştiriliyor. Ama sistemi kayıt dışı kullanan araçlar üzerindeki kontrol mekanizması sadece rutin trafik denetimleri ile sınırlı kaldığı için, istenmeyen olaylar yaşanabiliyor.'' 
     
     VERGİ ÖDEME KORKUSU, KAÇAK LPG KULLANIMINA İTİYOR 
     LPG kullanılan araçlara uygulanan özel vergi kalktığı halde pek çok araç sahibinin, 'yüksek oranda vergi ödemek zorunda kalırım' endişesiyle LPG'yi kaçak kullandığını ifade eden Yrd. Doç. Dr. Mete Kalyoncu, sözlerini şöyle sürdürdü 
     ''Vatandaşlarımız, herşeyden önce artık LPG sistemini ruhsata işletmenin sadece 200 milyon lira olduğunu, bunu da tadilat projesi çizim maliyetinin oluşturduğunu çok iyi bilmelidir. Halledilmesi en zor konu ise resmi işlemleri yaptırmak için ibraz edilmesi şart olan, LPG sistemi taktırma faturasını bu işi yapan işyerlerinden alma zorluğudur. Sistemi uygulayan tamirciler, LPG dönüşüm işinin kar marjının çok düşük olması gibi çeşitli gerekçelerle fatura vermiyor. Bu nedenle yasadışı LPG kullanımının önlenebilmesi için, araçlara LPG sistemi takan işyerlerinden fatura alınması zorunluluğu kaldırılmalıdır.'' Kalyoncu, Türkiye'de, LPG sistemi takılı olan otomobillerin yüzde 50'den fazlasının, söz konusu değişikliği ruhsata işletmemiş olduğunu tahmin ettiklerini belirterek, LPG sistemi kullanan araçların kayıt altına alınmasıyla sorunun büyük ölçüde çözüleceğini savundu. 
     
</TEXT>
</DOC>
