<DOC>
<DOCNO> 325282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sondun29.html </URL>
<DATE> 2005/03/20/ </DATE>
<TIME> 21.07 </TIME>
<AUTHOR>  </AUTHOR>
<HEADLINE>
Fransa AB Anayasası'na karşı Destek oranı yüzde 48'e düştü 
</HEADLINE>
<TEXT>

     Fransa'da son yapılan kamuoyu araştırması, 29 Mayıs'ta AB Anayasası için yapılacak referandumda ''evet'' oyu kullanacak seçmen sayısının azaldığını ortaya koydu. 
     IPSOS kamuoyu araştırma merkezi tarafından 18-19 Mart'ta yapılan ve bugün Le Figaro gazetesi tarafından yayımlanan ankete göre, seçmenlerin yüzde 52'si referandumda ''hayır'' oyu kullanacak. 
     Anket sonuçlarına göre, seçmenlerin yüzde 62'si kesinlikle oy kullanma konusunda kararlı. 
     Aynı kamuoyu araştırma merkezi tarafından 4-5 Mart'ta yapılan kamuoyu araştırmasında, seçmenlerin yüzde 60'nın referandumda ''evet'' oyu kullanacağı ortaya çıkmıştı. 
     CSA araştırma merkezi tarafından yapılan ve önceki gün Le Parisien gazetesinde yayımlanan anket ise ilk kez Fransız seçmenlerin yüzde 51'inin referandumda ''hayır'' oyu kullanacağını ortaya koymuştu. 
     İktidardaki Halk Hareketi Birliği UMP , Sosyalist Parti, Fransa Demokrasi Birliği UDF ve Yeşil Parti, AB Anayasası'nı destekleme kararı almıştı. 
     Komünist Parti, radikal sol partiler ve aşırı sağcı Ulusal Cephe Partisi ise AB Anayasası'na karşı çıkacağını açıklamıştı. 
     Merkez sağ ve soldaki ''aşırı egemenlik'' yanlısı seçmenlerin de referandumda ''hayır'' oyu vermesi bekleniyor. 
     
</TEXT>
</DOC>
