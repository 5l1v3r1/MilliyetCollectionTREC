<DOC>
<DOCNO> 340176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/soneko38.html </URL>
<DATE> 2005/05/06/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
İTO ile Cidde Ticaret Odası arasında"Ticari İşbirliği"anlaşması imzalandı 
</HEADLINE>
<TEXT>

     İstanbul Ticaret Odası İTO ile Cidde Ticaret Odası arasında Ticari İşbirliği Anlaşması imzalandı. 
     Cidde Ticaret Odası Başkanı Dr. Ghassan Ahmed AlSulaiman başkanlığındaki Suudi işadamları heyetini kabul eden İTO Yönetim Kurulu Başkan Yardımcısı İbrahim Çağlar, konuklarına oda hakkında bilgi verdi. 
     İTO’nun, Suudi işadamlarıyla karşılıklı olarak imkanları değerlendirmek ve verimli işbirliği yapmak için üzerine düşen görevi yapmaya hazır olduğunu belirten Çağlar, iki ülke arasındaki ticari ilişkilerin istenilen düzeye getirilmesinde yüz yüze temasların önemine değindi. 
     İki ülke arasındaki dış ticaret hacminin 2004’te 2 milyar dolar seviyelerinde olduğunu kaydeden Çağlar, mevcut ticaret hacminin her iki ülke potansiyelinin altında olduğunu, bunun yanı sıra istikrarlı bir yapıya kavuşturulamadığını söyledi. 
     Çağlar, bu nedenle iki ülkenin ticaret temsilcilerine önemli görevler düştüğünü ifade etti. 
     Cidde Ticaret Odası Başkanı AlSulaiman da İstanbul’da kendilerine gösterilen ilgiden son derece memnun kaldıklarını söyledi. 
     Her iki odanın ve özel sektörün gayretleri sonucu önemli işbirliklerinin geliştirilebileceğini ifade eden AlSulaiman, "Önümüzde altın fırsat var, verimli alanlar var. Artık başlayalım diyorum" şeklinde konuştu. 
     İTO ile Cidde Ticaret Odası arasında Ticari İşbirliği Anlaşması, Çağlar ve AlSulaiman tarafından imzalandı. 
     
</TEXT>
</DOC>
