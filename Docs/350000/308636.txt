<DOC>
<DOCNO> 308636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sondun21.html </URL>
<DATE> 2005/01/23/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Fileleftheros gazetesi AB'den Kıbrıslı Türkler içi yeni önlemler paketi 
</HEADLINE>
<TEXT>

     Güney Kıbrıs'ta yayımlanan Fileleftheros gazetesi, Avrupa Birliği AB Komisyonu'nun, Kıbrıslı Türkleri ekonomik açıdan desteklemek amacıyla yeni bir önlemler paketi önerdiğini bildirdi. 
     Fileleftheros, manşetten verdiği haberde, ''Yeşil Hat tüzüğünün statüsünü belirleyen madde çerçevesindeki önerilerin, siyasi yönü bulunduğuna'' işaret ederek, ''amacın, Annan planında öngörüldüğü üzere iki kurucu devlet koşullarının yaratılması'' olduğunu yazdı. 
     ''AB Komisyonu'nun, Yeşil Hat tüzüğüne ilişkin 866'ncı maddedeki düzenlemeler çerçevesinde, başlangıç noktası olarak Kıbrıs Türk ve Kıbrıs Rum tarafları arasındaki ticari ilişkileri alarak, Kıbrıslı Türklerin ekonomik açıdan güçlendirilmesini amaçlayan önlemler paketi hazırladığını'' kaydeden gazete, ''bu şekilde Brüksel'in, Kıbrıs'ta tamamen özerk iki varlık yaratarak, KKTC'ye üçüncü ülke statüsü verme girişiminde bulunduğunu'' belirtti. 
     ''AB Komisyonu'nun sunmuş olduğu öneri paketini, AB ile üçüncü ülkeler arasında geçerli olan gümrük vergisinden muafiyet kanunundan 'ödünç aldığını' ve bu önlemlerin, 175 euroya kadar gümrük vergisinden muaf mal ve henüz görüşülen sigara satın alınmasını öngördüğünü'' bildiren gazete, komisyon kaynaklarına dayanarak, ''amacın, Annan planında öngörüldüğü üzere iki kurucu devlet koşullarının yaratılması'' olduğunu yazdı. 
     
     ''KKTC'YE ÜÇÜNCÜ ÜLKE STATÜSÜ'' 
     Gazetenin haberine göre, AB Komisyonu'nun Kıbrıslı Türklerin ekonomik açıdan desteklenmesine ilişkin öneri paketi şu maddeleri içeriyor 
     1- Kıbrıs Türk bölgelerinden 175 euro tutarında ürünlerin satın alınabilmesi ''Belirlenen bu tutarın rastlantı olmadığına ve AB üyesi ülke vatandaşlarının AB dışındaki üçüncü ülkeleri ziyaret ettiğinde gümrükten muaf tutulan mallar için harcayabileceği miktar olduğuna'' işaret eden gazete, ''AB Komisyonu'nun bu maddeyle KKTC'ye 'üçüncü ülke statüsü' vermekten çekinmediğini'' yazdı. Gazete, 866'ncı maddeye göre bugüne kadar KKTC'den 30 euroluk mal alınmasına izin verildiğini hatırlattı. 
     2- Kıbrıs Türk bölgesinden ürün satın alınması olanağının genelleştirilmesi Gazete, bu olanağın sadece yabancı AB vatandaşı olmayanlar ziyaretçilere tanındığını, ancak AB Komisyonu'nun bu maddeyi KKTC'yi Yeşil Hat aracılığıyla ziyaret eden herkese yönelik genelleştirmeye yöneldiğini belirterek, bu maddenin Güney Kıbrıs ekonomisine olumsuz etkileri olacağını savundu. 
     3- Yeşil Hattan ürün dolaşımı listesinin açık liste olması Gazete, AB Komisyonu'nun, bir ''komite prosedürü'' izlenmesini, yani ''dolaşıma girecek ürünler konusunda oy çokluğuyla karar alacak olan ve 25 AB üyesi ülke temsilcilerinden oluşacak bir komite kurulmasını önerdiğini, komisyonun bu öneriyle, Rum yönetimini es geçmeyi ve herhangi bir ürünün dolaşımına itiraz etmesi durumunda veto hakkını kullanma hakkından mahrum bırakmayı amaçladığını'' yazdı. 
     Gazete, Rum yönetiminin ise bunun aksine, tüzüğün revizyonu durumunda yeniden ele alınacak bir ''kapalı liste'' önerisinde bulunduğunu ve tüzüğün yeniden revizyonunun ''oy birliği'' gerektirmesinden ötürü, Rum yönetiminin ''haklarını güçlendirdiğini'' belirtti. 
     
     FASON ÜRETİM KONUSU 
     Dolaşımı yapılacak ürünler üzerindeki anlaşmazlığın fason ürünler konusunda da mevcut olduğuna, Rum yönetiminin, ürünlerin tamamen Kıbrıslı Türkler tarafından Kuzey Kıbrıs'ta üretilmesi gerektiğini savunduğuna değinen gazete, AB Komisyonu'nun, bu ürünlerin fason işçiliğinin KKTC'de yapılmasının yeterli olduğunu savunduğunu yazdı. 
     Haberde, bu olayın Kıbrıslı Türk ürünleri ile AB ürünleri arasında haksız rekabet yaratacağı, örnek olarak ise Türkiye'de üretilmiş, ancak fermuarı KKTC'de takılmış bir pantolonun AB'de üretilenden çok daha ucuz olacağı belirtildi. Haberde, bu maddenin kabul edilmesi durumunda, AB pazarının ''Kıbrıs aracılığıyla Türk ürünleriyle dolacağı'' iddia edildi. 
     Komisyonun, AB'nin üçüncü ülkelerle izlemekte olduğu politika çerçevesinde, bir vatandaşın Yeşil Hat'tan her geçişinde gümrükten muaf olarak 200 adet sigara 10 paket ve bir şişe alkollü içki satın alma hakkı vermeyi önerdiğini ifade eden gazete, Rum yönetiminin, gümrüksüz alkollü içki satın alınmasından dolayı, alkollü içkilerin KKTC'de Güney Kıbrıs'tan daha pahalı olması nedeniyle endişeli olmadığını, ancak sigara satın alınabilmesinin yasallaşmasından endişe ettiğini yazdı. 
     Haberde, KKTC'deki sigara fiyatlarının Güney Kıbrıs'a nazaran çok daha ucuz olmasından dolayı, Güney Kıbrıs'ta ve diğer AB ülkelerinde ''yasadışı sigara ticareti'' oluşacağına kesin gözüyle bakıldığını savundu. 
     Gazete, AB Komisyonu'nun da sigara ticaretinden doğabilecek bu sorunları bildiğini ve Rum yönetiminin destek paketinin diğer maddelerini kabul etmesi durumunda bu maddeyi paketten çıkarma olasılığını açık bıraktığını kaydetti. 
     
</TEXT>
</DOC>
