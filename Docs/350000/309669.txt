<DOC>
<DOCNO> 309669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur43.html </URL>
<DATE> 2005/01/26/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Küçük Sıla'yı döven anne, tutuksuz yargılanmak üzere tahliye edildi 
</HEADLINE>
<TEXT>

     Bolu'da 3.5 yaşındaki kızına dayak attığı iddiasıyla cezaevinde tutuklu olan anne, tutuksuz yargılanmak üzere tahliye edildi. 
     Bolu Asliye Ceza Mahkemesi'nde görülen duruşmada, tutuklu sanık Çiğdem Alakaz, ''kızı S.A'yı dövmediği ve işkence yapmadığı'' iddiasını tekrarladı. 
     Cezaevinde kaldığı süre boyunca psikolojisinin bozulduğunu belirten Çiğdem Alakaz, ''Bu nedenle defalarca hastanelik oldum. Tahliyemi istiyorum'' diye konuştu. 
     Mahkeme heyeti, 3.5 yaşındaki çocuğuna kötü muamelede bulunmaktan, hakkında TCK'nin 456-2 ve 457-2 maddelerinden 2 yıl hapis cezası istemiyle dava açılan Çiğdem Alakaz'ın, tutuksuz yargılanmak üzere tahliyesine karar verdi. 
     Çiğdem Alakaz, cezaevi aracına bindirilirken baygınlık geçirdi. 
     Öte yandan, Bolu Aile Mahkemesi'nde, annesinden dayak yediği için devlet tarafından çocuk yuvasına yerleştirilen S.A'nın kime verileceğinin tespiti için açılan velayet davası sürüyor. 
     
</TEXT>
</DOC>
