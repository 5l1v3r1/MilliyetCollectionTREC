<DOC>
<DOCNO> 325495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sondun31.html </URL>
<DATE> 2005/03/21/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
New York Times Nükleer sırlar satılmış olabilir 
</HEADLINE>
<TEXT>

     Pakistanlı nükleer bilimci Abdülkadir Han'ın sadece nükleer yakıt zenginleştirme teknolojisi değil, nükleer başlık üretmek için gerekli sırları da sattığından endişe ediliyor. 
     New York Times gazetesinin haberine göre, Amerikalı ve diğer ülkelerden nükleer denetçiler, Çin ve Pakistan'da sağlanan istihbaratlarla geçen yıl Libya'da ele geçirilen belgelere dayanarak, nükleer mühendisliğin en önemli sırlarından olan bombanın çekirdeğinin başlığa yerleştirilmesi ve ateşlemenin başlatılması sırlarının Han ve şebekesince satıldığına inanıyor. 
     Denetçilerin bulgularının, Han'ın şebekesinin aynı sırların İran'a ve Kuzey Kore'ye de satmış olabilecekleri tartışmasını başlattığını yazan gazete, İran'ın Han'ın müşterisi olduğuna dikkati çekiyor. 
     Şu anda iki ayrı nükleer bomba projesi yürüten Kuzey Kore'nin de Abdülkadir Han ve şebekesiyle ilişkisi bulunduğu, ancak bu teknolojiyi elde edip etmediğinin açık olmadığı belirtiliyor. 
     ABD Dışişleri Bakanı Condoleezza Rice'ın bugün sona eren Çin ziyareti sırasında, Amerikalı yetkililerin Kuzey Kore'nin nükleer programıyla ilgili son istihbaratları Çinli muhataplarına aktardıkları, ancak Çinlilerin Amerikan istihbaratının kalitesi hakkında kuşkulu oldukları ifade ediliyor. 
     
</TEXT>
</DOC>
