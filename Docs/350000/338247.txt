<DOC>
<DOCNO> 338247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur48.html </URL>
<DATE> 2005/04/29/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Milli Savunma Bakanı Gönül Bedelli askerlikle ilgili çalışmamız yok 
</HEADLINE>
<TEXT>

     Milli Savunma Bakanı Vecdi Gönül, ''Bakanlık olarak bedelli askerlikle ilgili çalışmamız yok'' dedi. 
     Bakan Gönül, Alp Havacılık'ta incelemelerde bulunduktan sonra, partisinin Eskişehir İl Teşkilatı'nı ziyaret etti. 
     AK Parti İl Başkanı Fikret Dönmez, ziyarette, askerliğini yapmamış vatandaşlardan ve işadamlarından, bedelli askerlik konusunda çok sayıda soru aldıklarını belirterek, Bakan Gönül'e bu yönde bir çalışma olup olmadığını sordu. 
     Gönül, bedelli askerliğin Bakanlık programında bulunmadığını belirterek, ''Bu kişiler kısa dönem yapmak istiyorlarsa, kısa döneme müracaat ederler. 6 aylık askerlik imkanı var. Bununla iş hayatlarını bozmadan kısa dönemde meseleyi hallederler. Bakanlık olarak bedelli askerlikle ilgili çalışmamız yok. Bunu tekrar tekrar söyledik, bedelli askerlik yok'' dedi. 
     
     HIZLI TREN PROJESİ 
     Hükümetin en önemli projelerinden birinin ''hızlı tren'' olduğunu anlatan Bakan Gönül, şöyle konuştu 
     ''Daha önceki hükümetler zamanında Ankara-İstanbul arası, hep çift yol olarak projelendirildi. Bu proje kapsamında 20-25 yıl önce, ben Ankara valisiyken tünel kazılmıştı. Bir işadamı, bu tünelle büyük işadamı oldu. Proje gerçekçi değildi, gerçekleşmedi. Hükümetimiz gerçekçi bir şekilde mevcudu modernleştirerek, Ankara-İstanbul'u çözdü. Eskişehir de bu anlamda hem İstanbul'un, hem de Ankara'nın adeta bir banliyösü olacak. Bu çok önemli bir gelişme.'' Bakan Gönül, AB yolundaki gelişmelerin, Türkiye'de sahil bölgelerindeki arsa ve mülk fiyatlarını etkilediğini belirterek, şöyle devam etti 
     ''AB'den müzakere tarihi alındıktan sonra Türkiye'de sahil kesimindeki arsa ve mülk fiyatları çok yükseldi. Bu yavaş yavaş iç kesimlere de yansıyacaktır. Bir yükselen yer de İstanbul'dur. Artık fiyatların artacağı yer, Eskişehir olacaktır. Zaten sanayi bakımından, başından beri planlanan bir yer. Ancak bazı nedenlerle bu Bursa'ya kaydırıldı ve Eskişehir biraz ihmal edildi. Ama ümit ediyorum ki ulaşımdaki bu kolaylıklarla, Eskişehir yeniden gündeme gelecek ve hakkını alacaktır.'' Milli Savunma Bakanı Vecdi Gönül, daha sonra İl Emniyet Müdürü Savaş Yücel'i ziyaret etti. Yücel, Bakan Gönül'e lületaşından yapılmış asa ile şilt hediye etti. Bakan Gönül de Yücel'e plaket verdi. 
     
</TEXT>
</DOC>
