<DOC>
<DOCNO> 313435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun53.html </URL>
<DATE> 2005/02/08/ </DATE>
<TIME> 21.07 </TIME>
<AUTHOR>  </AUTHOR>
<HEADLINE>
Hristofyas "Rice'ın son açıklamaları bayatladı" 
</HEADLINE>
<TEXT>

     Güney Kıbrıs Rum yönetimi Meclis Başkanı Dimitris Hristofyas, ABD Dışişleri Bakanı Condoleeza Rice'ın, ''ABD, Kıbrıs sorunuyla ilgili görüşmelerin kaldığı yerden yeniden başlaması ve Kıbrıslı Türklerin izolasyonunu hafifletmek için yollar arıyor'' yönündeki son açıklamalarının ''artık bayatladığı'' görüşünü savundu. 
     Rum haber ajansına göre, Londra'dan dönüşünde Larnaka Havaalanı'nda açıklama yapan Dimitris Hristofyas, ''Rice'ın, ABD'nin Kıbrıs'la ilgili çok iyi bilinen tutumunu daha yumuşak bir ifadeyle tekrarladığını'' belirterek, ''Nisan ayında Annan Planı için yapılan referandumun öncesi ve sonrasında verilen demeçlerle tehditleri hatırlattı'' dedi. 
     Hristofyas, Amerikan yönetiminin bir havayolu şirketine Kuzey Kıbrıs'a seferler düzenlemesi için yetki verdiğini de söyledi. 
     Hristofyas, ''ABD'nin, Güvenlik Konseyi'nin, Kıbrıs Türk rejiminin tek taraflı olarak bağımsızlığını ilan etmesini kınayan 541 sayılı kararını geçersiz kılacak konuları da içine alan Kıbrıs'la ilgili bir BM raporunu sağlama aldığını'' ifade ederek, ''Amerikan yönetiminin bu çabalarının Çin, Rusya ve Fransa'nın vetosu karşısında yarar sağlamayacağını'' kaydetti. 
     Hristofyas, ''Kıbrıslı Türklerin izolasyonunun öncelikle 'işgalden' ve 'işgalin' etkilerinden kaynaklandığını'' iddia etti. 
     
</TEXT>
</DOC>
