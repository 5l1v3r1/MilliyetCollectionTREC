<DOC>
<DOCNO> 314024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/yazar/bila.html </URL>
<DATE> 2005/02/10/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Sezer de görüşünü koruyor 
</HEADLINE>
<TEXT>


Başbakan Erdoğan'ın, Alman Welt am Sonntag gazetesine verdiği, ancak, eksik yansıdığı anlaşılan mülakat nedeniyle türban konusu yeniden gündeme geldi. 
Başbakan Erdoğan, bu konudaki görüşünün 3 Kasım seçimleri öncesinde yansıttığı gibi olduğunu anımsattı. Erdoğan'ın türbanın bazı alanlarda yasak kapsamında bulunmasına karşı olduğu biliniyor. Üniversitelerdeki yasak nedeniyle bu konudaki görüşünü değişik zeminlerde dile getirmişti. Ancak, bugün için yeni bir düzenleme girişimi içinde olmadığını da açıklamış oldu. 
Türban serbestisi AKP'nin seçim öncesi vaatlerinden birini oluşturuyor. 
Anayasa Mahkemesi'nin YÖK yasasıyla ilgili olarak 1989 yılında verdiği karar ile yine bu kararı esas alan 1991 sayılı iki kararı böyle bir girişime engel oluşturuyor. 
1991 tarihli Anayasa Mahkemesi kararının özü, sonuç bölümünde şöyle özetleniyor 
"....Yükseköğretim kurumlarında dini inanç sebebiyle boyun ve saçların örtü veya türbanla kapatılması Anayasa'nın laiklik ve eşitlik ilkesine aykırıdır. Bu durumda dava konusu kuralda öngörülen yükseköğretim kurumlarında kılık kıyafet serbestisi, dini inanç sebebiyle boyun ve saçların örtü veya türbanla kapatılmasını ve dinsel giysileri kapsamaz. Bu konudaki düzenlemeler Anayasa Mahkemesi kararlarına aykırı olarak gerçekleştirilemez ve özellikle 2547 sayılı Yükseköğretim Yasası'yla bu yasaya dayanılarak çıkarılacak düzenlemelerde Anayasa Mahkemesi kararına uygunluk gözetileceği gibi, yürürlüğe konulacak yeni kurallar da bu metinlere aykırı olamaz. Çünkü maddeyle getirilen serbesti yürürlükteki kanunlara aykırı olmamak koşuluna bağlıdır. Dini inanç sebebiyle boyun ve saçların örtü ve türbanla kapatılmasının öncelikle Anayasa'ya aykırı olduğu Anayasa Mahkemesi'nin yukarıda belirtilen 7.3.1989 gün 1989 12 sayılı karar kararıyla belirlenmiştir. Dolayısıyla maddedeki, yürürlükteki kanunlara aykırı olmamak koşulu Anayasa'ya aykırılığı saptanmış olan dini inanç sebebiyle boyun ve saçların örtü ve türbanla kapatılması durumunu kılık kıyafet serbestisi kapsamı dışında tutmaktadır." 
Anayasa Mahkemesi'nin bu kararları, üniversitelerde türban takılmasını, Anayasa'nın laiklik ilkesine aykırı bulmaktadır. 
Cumhurbaşkanı Ahmet Necdet Sezer de bu kararlar karşısında, Anayasa veya yasa düzeyinde yeni bir düzenleme girişiminde bulunulamayacağı düşüncesindedir. Bu düşüncesini de değişik vesilelerle kamuoyuyla paylaşmış durumdadır. Sezer, Anayasa Mahkemesi üyesi olarak kendi imzasını da taşıyan bu kararların, yasama, yürütme ve yargıyı da bağladığını laiklik ilkesinin ise Anayasa'nın değiştirilmesi dahi teklif edilemeyecek maddeleri arasında bulunduğunu anımsatmıştır. Böyle bir teklif Anayasa'ya aykırılık oluşturacaktır. 
Cumhurbaşkanı Sezer bu görüşlerini bugün de korumaktadır. 
Siyasilerin, siyasi kaygılarla değerlendirme yaparken, Anayasa Mahkemesi'nin kararlarını yok saymamaları gerekir. 



</TEXT>
</DOC>
