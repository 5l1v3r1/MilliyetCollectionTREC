<DOC>
<DOCNO> 319210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun26.html </URL>
<DATE> 2005/02/28/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Meriç, Arda ve Tunca'da su yüksekliği kritik seviyeyi geçti 
</HEADLINE>
<TEXT>

     Bulgaristan'da son günlerde etkili olan yoğun kar yağışı ve yağmur, birçok nehir, dere ve barajda taşkın tehlikesine neden oldu. 
     Çevre Bakanlığından yapılan açıklamada Meriç, Arda ve Tunca nehirlerinde yağışlar yüzünden su yüksekliğinin kritik seviyenin çok üzerine çıktığı bildirildi. 
     Bulgaristan'ın özellikle Türkiye ve Yunanistan ile olan sınır bölgelerinde taşkın tehlikesinin ciddi boyutlarda olduğunu belirten yetkililer, yağışların devam etmesi durumunda, Türkiye ve Yunanistan'da da su baskınlarının yaşanacağını söylediler. 
     Bu arada, Kırcaali bölgesindeki İvaylovgrad barajında su seviyesinin baraj bendinin hizasına kadar yükseldiği öğrenildi. 
     Baraj yetkilileri, bölgedeki yerleşim merkezleri için şimdilik bir tehlikenin söz konusu olmadığını, ancak taşkın durumunda bazı ekili alanların su altında kalabileceğini açıkladılar. 
     Tunca nehrinin Elhovo bölgesinde ise su yüksekliğinin kritik seviyenin 1 metre kadar üzerine çıktığı, nehir kenarındaki bazı alanların su altında kaldığı bildirildi. 
     
</TEXT>
</DOC>
