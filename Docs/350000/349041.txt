<DOC>
<DOCNO> 349041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/spor/spo05.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dostluk ıslıklandı 
</HEADLINE>
<TEXT>


Karşılaşma öncesi stat hoparlörlerinden yapılan uyarı anonslarına rağmen Yunanistan Milli Marşı'nın çalındığı sırada tribünlerden ıslık sesleri yükseldi. Bir grup taraftarın protestosu, dostluğa gölge düşürdü 


BJK İnönü Stadı tribünlerini tıklım tıklım dolduran taraftarlar 12. adam görevlerini yine muhteşem bir şekilde yaptılar. Ancak maç öncesi yaşanan bir olay herkesin keyfini kaçırdı. 
Mücadeleden hemen önce stat hoparlörlerinden yapılan uyarı anonslarıyla Yunanistan Milli Marşı'nın ıslıklanmaması istendi. Fakat bu uyarı sonuç vermedi. Yunan Marşı çalınırken tribünlerden ıslık sesleri yükseldi. 
Bu durum karşısında karşılaşmayı Şeref Tribünü'nde izleyen Devlet Bakanı ve Başbakan Yardımcısı Mehmet Ali Şahin ile Futbol Federasyonu Başkanı Levent Bıçakcı'nın elleriyle taraftarları engellemeye çalıştıkları görüldü. 
Bu arada İstiklal Marşı'nı TRT İstanbul Radyosu Gençlik Korosu seslendirdi. Yunanistan'dan gelen özel konukların, numaralı tribünde Türk ve Yunan bayraklarını birlikte sallamaları dikkat çekti. 

Erzik'ten teşhis 

Şenes Erzik, "Realist bakarsak işimiz artık çok zor. Hakan Şükür'ün oynaması gerektiğini düşünenlerdenim" dedi 


UEFA Asbaşkanı Şenes Erzik maç sonrası çarpıcı yorumlar yaptı. Alman hakem Markus Merk'i eleştiren Erzik, "Formunda değildi, üzerinde baskı vardı. Bu maçı Markus Merk'e vermek bana göre hataydı" ifadesini kullandı. 
Türkiye'nin, 2006 Dünya Kupası'na gitme şansının iyice azaldığını kaydeden tecrübeli futbol adamı, "Realist bakarsak işimiz çok zor. Ersun Yanal hocanın da işi zorlaştı. Maça çok farklı bir sistemle başladık ve hepimiz şaşırdık. Takımımızın amacını anlayamadım. Bu nedenle rahatsız oldum. Fatih Tekke'nin tek forvet oynamasını da yadırgadım. 15. dakikadan sonra rakibimiz çok rahat oynamaya başladı. Bundan sonra Ukrayna'nın da, Yunanistan'ın da yenilmesini beklemek zorundayız. Bu sonuçla Danimarka'ya da şans tanımış olduk. Avrupa Şampiyonası'na gidemedik. Dünya Kupası'na da gidemezsek bu tesadüf değildir. Ciddi düşünmek lazım. O da benim işim değil" diye konuştu. 
Şenes Erzik, taraftarların tempo tuttuğu Hakan Şükür için ise "Ben de Hakan Şükür'ün oynaması gerektiğini düşenenler arasındayım. Böyle bir rakibe karşı Hakan oynamalıydı. Ayrıca Tuncay gibi bir futbolcu takıma monte edilmelidir" diyerek Ersun Yanal'a mesaj yolladı. 

Şahin beğenmedi 

Devlet Bakanı ve Başbakan Yardımcısı Mehmet Ali Şahin, Milli Takımımız'ın Yunanistan karşısında sergilediği futbola kırık not verdi. Şahin, "İyi değildik. Eğer iyi oynasaydık bu maçı kazanırdık. Yunanistan da çok iyi bir futbol sergilemedi ama biz kapasitemizin altında kaldık. Kolektif futbolu uygulamadığımız kanaatindeyim" diye konuştu. Beraberlik nedeniyle hayal kırıklığı yaşadığını da kaydeden Bakan Şahin, "Başta Emre olmak üzere oyuncularımız oldukça düşük bir performans sergilediler. Bundan sonra hiç puan kaybetmemeye ve rakiplerimizin puan kaybetmesine bakacağız. Her şey bitmiş değil. Yolumuza devam etmek zorundayız. Puan kaybı nedeniyle tabii ki üzüldük" dedi. Şahin, karşılaşma öncesinde Yunanistan Milli Marşı'nın ıslıklanması için ise "Bu olay bizim konukseverliğimize yakışmadı. Taraftarlar burada hatalı davrandı. Bu olay nedeniyle Yunanistan Spor Bakanı Vekili'nden özür diledim" yorumunu yaptı. 

Fatih Terim yolcu 

Teknik direktör Fatih Terim, karşılaşmayı naklen ekranlara getiren Kanal D'de yorumculuk yaptı. İtalyan basınında son günlerde ismi Lazio Kulübü ile anılan tecrübeli hoca, yeni sezonda mutlaka Avrupa'da bir takımda görev yapacağını açıkladı. 

Yine yenilmedik 

Milli Takımımız, alınan beraberlikle yine Yunanistan'a boyun bükmedi. Ay - Yıldızlı ekibimiz, bundan önce Komşu ile oynanan 6 maçın 5'ini kazanmış, birini de golsüz berabere kapamıştı. Yunanistan'daki ilk maç 0-0 sonuçlanmıştı. 

Çok özel destek 

Marmara Basketbol ve Voleybol Şampiyonası için İstanbul'a gelen zihinsel engelli sporculardan oluşan takımlar dün Millilerimiz'e destek verdi. Çocuklar, "Özel sporcular, Almanya yolunda Milli Takımımız'a başarılar diler" pankartı açtı. 

Barış gösterisi 

Taraftarlar arasında yapılan anlaşma gereğince Yunanlı taraftarlar dün stada gelemedi. Buna karşın Taksim Madison Otel'de iki ülkenin bayraklarıyla maçı televizyondan izleyen seyirciler güzel bir dostluk gösterisi sundu. 

Musti coşturdu 

Stada üstü açık bir araçla gelen ünlü popçu Mustafa Sandal, Ay - Yıldızlı formayı üzerine giydi, tribünleri coşturdu. Sandal, sözlerini milli takıma uyarladığı popüler şarkılarıyla dev karşılaşma öncesinde mini bir konser verdi. 

Erken müdahale 

Maç öncesinde taraftarlarımızın siyasi içerikli pankartları, karşılaşma başlamadan kaldırıldı. Diplomatik bir olaya neden olmaması için bu pankartlar toplatıldı. Üzerinde, "Ege adaları Türkündür" yazılı olan bir pankart dikkatleri çekti. 


</TEXT>
</DOC>
