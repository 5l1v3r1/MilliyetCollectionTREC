<DOC>
<DOCNO> 332296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sontur16.html </URL>
<DATE> 2005/04/11/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Yedizlere hamile kalan kadının hafif kanaması başladı 
</HEADLINE>
<TEXT>

     Aşılama yöntemiyle yediz bebeklere hamile kalan Aliağa'lı Sibel Deniz'in gebeliğin 16. haftasında olduğu, ancak hafif kanamasının başladığı bildirildi. 
     Sibel Deniz'in doktoru, Central Hospital Başhekimi Dr. Özer Gürbüz, yaptığı yazılı açıklamada, annenin gebeliğin 16. haftasına girdiğini, bebeklerin hepsinin canlı olduğunu ve gelişimlerini sürdürdüğünü kaydetti. 
     Bebeklerin boylarının ortalama 14 santimetreye ulaştığını, plasentalarının ayrı olduğunu, bunun da gelişimleri açısından ''şans'' olarak nitelendirildiğini belirten Gürbüz, şunları kaydetti 
     ''Annenin sağlığı açısından düne kadar olumsuz bir durum yoktu. Ancak dün hafif pembe bir kanaması başlamıştır. Yatak istirahatıyla birlikte planlanan tedavisi devam etmektedir. Şu an genel durumu iyidir, kanama azalmıştır. Bebeklerin hiçbirinde ultrasonografiyle tespit edilen anomali belirlenmemiştir. Bebeklerin kalpleri, dakikada ortalama 170 kez düzenli atmaktadır. Ancak bu iyi gidiş her an tersine dönebilir. Anne ve bebeklerin sağlığı açısından risk her zaman yüksektir.'' Ailenin risklerle ilgili olarak Dokuz Eylül Üniversitesi Kadın Hastalıkları ve Doğum Kliniği'nde oluşturulan bilimsel kurulca bilgilendirildiğini, ''fetal redüksiyon''un yani bebek sayısının azaltılmasının gerektiğinin ayrıntılarıyla anlatıldığını belirten Gürbüz, annenin gördüğü bir rüyadan etkilenerek bunu kabul etmediğini bildirdi. 
     Bebeklerin durumunun son kez değerlendirilmesi ve bebek sayısının üçe indirgenmesi amacıyla annenin ikna edilebilmesi için Perinatoloji Derneği'nce İstanbul'da düzenlenen Çoğul Gebelikler Kongresi'ne Deniz çiftiyle birlikte katılmak istediğini kaydeden Gürbüz, kongrenin başlamasından 1 gün önce annenin hafif kanaması başladığını, bu nedenle İstanbul'a gidemediğini, tedavisinin sürdürüldüğünü belirtti. 
     
</TEXT>
</DOC>
