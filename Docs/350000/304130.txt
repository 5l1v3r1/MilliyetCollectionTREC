<DOC>
<DOCNO> 304130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur17.html </URL>
<DATE> 2005/01/06/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
193 LPG dolum tesisinden sadece 9'u mevzuata uygun çalışıyor .. 
</HEADLINE>
<TEXT>

     Çalışma ve Sosyal Güvenlik Bakanlığı İş Teftiş Kurulu Başkanlığı müfettişlerince yapılan denetimlerde, ülke genelindeki 193 LPG ve akaryakıt dolum tesisinden yalnızca 9'unun iş sağlığı ve güvenliği mevzuatına uygun çalıştığı belirlendi. 
     ''LPG ve Akaryakıt Ana Dolum Tesislerinde Sektör Denetimi'' projesi kapsamında, 6 ay süren denetimlerde, ülke genelinde faal durumda olan LPG ve akaryakıt ana dolum tesislerinin denetimleri yapıldı. Bu kapsamda 6 bin 202 kişinin çalıştığı 193 işyeri denetlendi. 
     Denetimler sonunda hazırlanan rapora göre, 9 işyerinde herhangi bir eksik bulunmadı. Buna karşılık, 69 işyerinde 1-10, 41 işyerinde 11-20, 46 işyerinde 21-30, 20 işyerinde 31-40, 9 işyerinde ise 40'tan fazla eksik tespit edildi. 
     Eksikliklerin dağılımına bakıldığında yüzde 22'sinin belgeler, yüzde 20'sinin işyeri binası, yüzde 19'unun makine ve tezgahlar, yüzde 11'inin elektrik, yüzde 10'unun sağlık, yüzde 9'unun yangın güvenlik sistemleri, yüzde 5'inin kişisel koruyucular, yüzde 4'ünün ise diğer faktörlerden kaynaklandığı görülüyor. 
     Denetimler sonunda, eksikleri bulunan 184 işyerinden 1'i hakkında idari para cezası uygulanmasına, 183 işyerine eksiklerin giderilmesi için süre verilmesine, bunlardan 17'sinin işletme belgelerinin geçersiz sayılmasına karar verildi. 
     
     EKSİKLER 
     Denetlenen işyerlerindeki eksiklikler ve mevzuata aykırılıklardan bazıları ve karşılaşma oranları şöyle 
     -Acil çıkış kapısı yok aslına uygun değil yüzde 7,7 . 
     -Acil stop butonu yok yeterli değil yüzde 14,5 . 
     -Yangın alarm ve tahliye denemeleri yapılmamış kayda alınmamış yüzde 41.1 . 
     -İşçilerin yangın ve iş güvenliği eğitimleri yok görülememiş yüzde 41.9 . 
     -İlkyardım malzemesi yok yetersiz yüzde 16 . 
     -İlkyardım elemanı yok yüzde 12.4 . 
     -Gürültülü bölümlerde işçilerin işitme testleri yapılmamış yüzde 49.2 . 
     -İşyeri tehlike bölge planı yok görülememiş yüzde .8 
     -LPG tankları ve boru tesisatının basınç testleri yapılmamış test raporları görülmemiş yüzde 47.1 . 
     -İşyerinde bulunan depolama tanklarının komşu araziye olan mesafeleri uygun değil yüzde 22.2 . 
     -İşçilerin ağır ve tehlikeli işlerde çalışabileceklerine dair sağlık raporları yok usulüne uygun değil periyodik sağlık muayeneleri yapılmamış yüzde 48.1 . 
     -İşyerinde zemin etüdü yapılmamış deprem sensör cihazı yok yüzde 4.6 . 
     -İşyerinde yanmaz malzeme yok yetersiz yüzde 22.7 . 
     ''Akaryakıt ve Likit Petrol Gazı Satış ve Servis İstasyonlarının İş Sağlığı ve Güvenliği Yönünden Denetimi Projesi'' kapsamında, geçen yılın ilk 3 ayında gerçekleştirilen çalışmada ise 57 ildeki 5 bin 317 istasyon denetlendi. 
     Denetim raporunda, istasyonlarda en fazla karşılaşılan 5 eksik ve oranları şöyle sıralandı 
     -Tüm elektrik tesisatının kontrol edilerek uygunluğunun belgelendirilmemesi yüzde 68 . 
     -İşçilerin periyodik sağlık muayenelerinin yapılmaması yüzde 65 . 
     -Kompresörlerin periyodik muayenelerinin yapılmaması veya yerleşim yerlerinin uygun olmaması yüzde 52 . 
     -Yangına karşı gerekli güvenlik tedbirlerinin alınmaması, alarm ve tahliye denemelerinin yapılmaması yüzde 51 . 
     -Yıldırımlık tesisatının bulunmaması veya periyodik kontrollerinin yapılmaması yüzde 49 . 
     Denetlenen işyerlerinden yüzde 26'sının 1392 ise akaryakıt ve LPG tanklarının birbirlerinden ve kara demir yollarından, komşu araziden, meskun yerlerden olan uzaklığının yeterli olmadığı tespit edildi. İstasyonlardan 24'ü hakkında, tanklarının söz konusu yerlere olan uzaklığının mevzuatta uygun hale getirilmesinin mümkün olmaması nedeniyle kapatılma kararı verildi. 
     Bunun dışında, ''ilk denetimlerde'', idari yaptırımlara çalışanlar açısından yakın ve hayati bir tehlike bulunmadığı sürece başvurulmadı. 
     Yapılan değerlendirmede, sık rastlanan eksikliklerin genellikle belgeye dayalı, dışarıdan hizmet alımını gerektirdiği belirtilerek, işverenin bir kısmının bilgi yetersizliği, bir kısmının da bu hizmetleri alacakları kişilere ulaşamamaları nedeniyle eksiklerini gideremedikleri ifade edildi. 
     Bazı işverenlerin maliyet gerektiren işlemlerden kaçma yolunu seçtikleri dile getirilirken, ''İşyerlerinin mevzuata uygun planlanarak kurulmamasının, daha sonra telafi edilmesi güç eksiklikler oluşturduğu'' kaydedildi. 
     
</TEXT>
</DOC>
