<DOC>
<DOCNO> 319604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/soneko28.html </URL>
<DATE> 2005/03/01/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
McDonald's'da kablosuz internet keyfi... 
</HEADLINE>
<TEXT>

     McDonald's Türkiye, 80 restoranında müşterilerine kablosuz internet hizmeti sunmaya başladı. 
     McDonald's Türkiye Operasyon Direktörü Hakan Serim, uygulamanın bugün başlaması nedeniyle düzenlenen basın toplantısında, 2003 yılından beri restoranlarını günün trendleriyle uyumlu, genç, dinamik, renkli bir dekor anlayışıyla yenilediklerini ifade ederek, restoranlarının yenilenmesi için bugüne kadar 7 milyon dolar harcadıklarını söyledi. 
     Serim, müşterilerini sıcak ve rahat bir atmosfer içinde ağırlarken onlara ihtiyaç duyabilecekleri her türlü konforu sunmayı amaçladıklarını belirterek, şöyle dedi 
     ''Bu yeniliklerin en önemlisi olan kablosuz internet hizmetiyle başta gençlerimizin ve çalışan genç profesyonellerin hayatlarını kolaylaştıracağımıza inanıyoruz. Amerika'da yaklaşık 6 bin McDonald's restoranında bu hizmet veriliyor. Türkiye'deki hızlı servis restoranları içinde bu hizmeti veren ilk restoran olmaktan dolayı çok gururluyuz.'' Müşterilerine sundukları kablosuz internet hizmeti karşılığında ücret talep edilmeyeceğini bildiren Serim, Intel Centrino mobil teknoloji uyumlu veya wi-fi kartlı diz üstü bilgisayarlar ile wi-fi özellikli avuç içi bilgasayarı bulunanların bu hizmetten yararlanabileceğini ifade etti. 
     Yeniden yapılanmanın işlerini olumlu etkilediğini belirten Serim, ''2004'ü çok iyi kapattık, satışlar açısından çok iyi bir yıl oldu. 2005 yılında da yaptıklarımızın üzerine daha fazlasını koyarak devam etmek istiyoruz'' dedi. 
     
     TELEKOM'UN KABLOSUZ İNTERNET ERİŞİM NOKTASI ARTIYOR 
     Türk Telekom Pazarlama Dairesi Başkanı Ercan Çelik de konuşmasında, kullanıcıları her yerde hızlı internet erişimi sağlama hedefleri doğrultusunda, havaalanları, oteller, restoranlar gibi 160 noktada kablosuz internet hizmeti sunduklarını anlattı. 
     Çelik, ''Şu anda ticari olarak faaliyete başlamadı. Kullanım yaygınlığını ve tanınmasını sağlamak amacıyla başladı. 2005 sonuna kadar 400 noktaya varacak şekilde çalışmamız devam ediyor. 2006 sonunda 1.000 noktaya erişmek üzere planlarımızı yaptık. Şu anda McDonald's ile 80 noktada bu hizmet veriliyor'' dedi. 
     Bir soru üzerine, kablosuz internet hizmetinden gelir elde etmediklerini belirten Çelik, ''Bu hizmet dahil Türkiye'de geniş bant erişimin yaygınlaşmasını bilgi toplumuna geçişin zorunluluğu olarak görüyoruz. İnsanların bilgilenmelerini destekleyici çalışmalar yapıyoruz. Mayıs-Haziran ayında ücretli olarak servise sunulacak'' diye konuştu. 
     Intel Türkiye İş Geliştirme Müdürü Ergin Kılınç ise, koblusuz internet erişim alanlarının yaygınlaştığını dikkat çekti. 
     Kılınç, 2004 yılında Avrupa'da kablosuz internet erişim ağı hizmeti pazarının yüzde 9.2 büyüyerek 349 milyon dolara ulaştığını belirterek, Avrupa'da 25 bin kablosuz erişim noktasının 2008'de 100 bine çıkmasının beklendiğini kaydetti. 
     
</TEXT>
</DOC>
