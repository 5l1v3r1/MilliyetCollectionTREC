<DOC>
<DOCNO> 348429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/siyaset/axsiy01.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayın bakan nerede 
</HEADLINE>
<TEXT>


Dünya Turizm Örgütü'nün İstanbul'daki toplantısına 86'sı yabancı 150 sektör temsilcisi katıldı. Ancak bu önemli toplantıya, katılacağı ilan edilmesine rağmen Bakan Koç gelmedi 

Tahsin Aksu - İstanbul 


Dünya Turizm Örgütü'nce DTÖ İstanbul'da düzenlenen, "Kent Turizmi Yönetiminde Yeni Paradigmalar" isimli uluslararası forum, çok sayıda ülkeden 86'sı yabancı 150 sektör temsilcisini bir araya getirdi. 
DTÖ Genel Sekreteri Francesco Frangialli'nin büyük önem vererek katıldığı ve turizmdeki yeni gelişmelerin değerlendirildiği bu önemli toplantıya katılacağı ilan edilmesine rağmen Kültür ve Turizm Bakanı Atilla Koç gelmedi. Çünkü, Koç, kuruluş yılı kutlamaları için Tataristan'ın başkenti Kazan'daydı. 

Hazırlıklar 1 yıl sürdü 
Toplantının hazırlıkları bir yıl sürmüştü. Toplantıya büyük önem veren DTÖ'nün resmi sitesinde de toplantıyla ilgili ayrıntılar yer alırken, ev sahibi ülke adına Bakan Koç'un bu toplantıda konuşacağı ilan edildi. Forum için Hilton Oteli'nde toplanan davetlilerin konuşmasını beklediği Koç, o sırada Tataristan'da yapılan törenlerdeydi. Forumun ev sahipliğini Kültür ve Turizm Bakanı Müsteşar Yardımcısı Doç. Dr. Ali Alp üstlendi. Koç ise İstanbul'a akşam saatlerinde gelerek DTÖ'nün akşam yemeğine katılabildi. 
Kültür ve Turizm Bakanlığı Dışilişkiler Daire Başkan Vekili Hidayet Memişoğlu ise, Koç'un katıldığı Kazan kentinin bininci yıl kutlamaları ve Türk Kültür ve Sanatları Ortak Yönetimi toplantısının da çok önemli olduğunu savundu. Koç'un foruma katılmamasının örgüt üyesi ülkeler arasında olumsuz bir etki bırakmayacağını öne süren Memişoğlu, şöyle konuştu 
"Bu bir genel kurul değil, bir seminer. Bakan Bey açılışa olmasa da akşam yemeğine katıldı. Forumun içeriğinde çok teknik konular var. Amaç, yatırımcıların, kamu görevlilerinin bilinçlenmesini sağlamak. İki program çakıştığı için foruma katılamadı." 
Hazırlıklarının bir yıldır sürdüğünü belirten Memişoğlu, "DTÖ ile bakanlığımız arasında 3 ay önce imzalanan sözleşmeyle de forumun İstanbul'da yapılması resmiyet kazandı. DTÖ 15. Genel Kurulu'nda da İcra Kurulu Üyeliği'ne seçildik" dedi. 
Bakan Koç'un bu önemli uluslararası toplantıya katılmamasını eleştiren Turist Rehberleri Birliği Başkanı Şerif Yenen, bunun son derece duyarsız bir davranış olduğunu söyledi. Yenen, "Turizmin gittiği yoldan son derece rahatsızız. Turizmin ayakta kalması bile mucize. Biz çok umutsuzuz. Bakan'ın yaptıklarını doğru bulmuyoruz. Böyle bir toplantıya muhakkak katılmalıydı" diye konuştu. İstanbul Kongre Ziyaretçileri Bürosu Genel Müdürü Handan Boyce de şunları söyledi 
"Çok önemli bir toplantıydı. Bakan Bey'in katılmaması kendi takdiri, bir şey diyemeyeceğim. Daha çok katılımını beklerdim." 


</TEXT>
</DOC>
