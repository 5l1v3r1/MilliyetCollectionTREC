<DOC>
<DOCNO> 331671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/yasam/axyas01.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Turistler tamam heykel ise sırada 
</HEADLINE>
<TEXT>


Turizm Bakanı Koç'la görüşen Rus Büyükelçi, 'Ruslar görgüsüzdür' sözleriyle ilgili, 'Yanlış anlama var' dedi. Dışişleri, Aziz Nikolaus heykelinin eski yerine konması için Demre'yi uyardı 


Dışişleri Bakanlığı, Aziz Nikolaus heykeli konusunda Demre Belediyesi'ni diplomatik bir dille uyardı. Rus heykeltıraş Gregory Pototosky'nin yaptığı bronz heykelin şubat ayında kaldırılması, Rusya'da rahatsızlık yaratmıştı. Rus heykeltıraş ve bir grup Rus aydın, Komsomolskaya Pravda gazetesinde yayımlanan açık mektupla, Cumhurbaşkanı Ahmet Necdet Sezer'den duruma müdahale etmesini istemişti. 
Sezer de konuyla ilgili Dışişleri Bakanlığı'nı bilgilendirdi. Bunun üzerine Dışişleri Bakanlığı, Müsteşar Yardımcısı Ender Arat imzasıyla konuyla ilgili bir yazı kaleme aldı. Yazı, İçişleri Bakanlığı'na, ardından da Antalya Valiliği'ne gönderildi. 

Belediye direniyor 
Demre Kaymakamlığı ve Belediyesi'ne ulaşan yazıda, Rusya ile ilişkilerin çok iyi bir dönemden geçtiğine işaret edilerek, "İyi ilişkilerin devamı için heykelin yerine konulmasının uygun olacağı" önerisinde bulunuldu. 
Belediyenin, Kaymakam Mustafa Masatlı'nın da imzaladığı bir yazıyla valiliğe gönderdiği cevabi yazıda ise, bu yönde bir karar olmadığı belirtildi. Belediye Başkan Vekili Osman Oğuz, Noel Baba Meydanı'na izinsiz yerleştirildiği için heykeli kaldırdıklarını savunarak, "Heykel başka şeyler çağrıştırıyordu. Yerine, Noel Baba heykeli koyduk" dedi. 



</TEXT>
</DOC>
