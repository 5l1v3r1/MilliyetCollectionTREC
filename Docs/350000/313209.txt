<DOC>
<DOCNO> 313209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sontur01.html </URL>
<DATE> 2005/02/07/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Kopya çekilen okula sınav yasağı 
</HEADLINE>
<TEXT>

     Mehmed Hakkı ÖZBAYIR DHA 

      MİLLİ Eğitim Bakanlığı Motorlu Taşıt Sürücü Kursu Merkezi Sınavı'nda Manisa Ahmet Tütüncüoğlu İlköğretim Okulu'nda aynı salonda bulunan iki adayın kopya çektiği bilgisayar değerlendirmesi ile saptandı. Manisa Milli Eğitim Müdürü Hasan Özdemir, bu okula bundan sonra sürücü kursu sınalarında görev verilmeyeceğini belirtti. 
     Türkiye genelinde belirlenen günlerde merkezi olarak yalnızca il merkezlerindeki salonlarda yapılan Milli Eğitim Bakanlığı Motorlu Taşıt Sürücü Kursu Sınavı cevap kağıtları Milli Eğitim Bakanlığı Bilgisayar Hizmetleri Bölümü'nde bilgisayar ortamında okunup sonuçları internet ortamında açıklanıyor. 2004 yılı aralık ayında yapılan merkezi sınavın cevap kağıtları değerlendirmesi sonucu, 57 ilde iki veya daha fazla adayın aynı salonda aynı cevapları verdiği bilgisayar ile belirlendi. Manisa Ahmet Tütüncüoğlu İlköğretim Okulu'nda da bir sınıfta kopya olayına rastlandı. Bakanlık konuyu bir yazıyla Manisa Milli Eğitim Müdürlüğü'ne bildirdi, soruşturulmasını istedi. 
     İl Milli Eğitim Müdürü Hasan Özdemir bugüne kadar sürücü kursu sınavlarının torpilsiz ve ÖSS şartlarında yapılmasıyla övündüklerini belirterek şöyle dedi 
     "Malesef Milli Eğitim Bakanlığı'ndan gelen yazıda Ahmet Tütüncüoğu İlköğretim Okulu'nda kopya çekildiği konusunda yazı aldık. Pazartesi günü iki müfettiş görevlendireceğim. Kopya çektiği belirtilen iki adayla da görüşülecek. Bakanlığın emri doğrultusunda Ahmet Tütüncüoğlu İlköğretim Okuluna bundan sonra şoför sınavlarında görev verilmeyecek. Sınav verilen okulun öğretmenleri sınavlarda görev alıyor. İki öğretmenin dikkatsizliği diğer arkadaşlarının görev almasını engellemiş oldu.'' 
     
</TEXT>
</DOC>
