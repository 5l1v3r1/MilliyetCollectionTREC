<DOC>
<DOCNO> 305247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur51.html </URL>
<DATE> 2005/01/10/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Düğünde ateş edilmesine müdahale eden 4 polis dövüldü 
</HEADLINE>
<TEXT>

     Aydın'ın Söke İlçesi'ne bağlı Savuca Beldesi'ndeki bir düğünde havaya silahla ateş edilmesine müdahale etmek isteyen 4 polis, davetliler tarafından dövüldü. 
     AA muhabirinin Aydın Emniyet Müdürlüğü yetkililerinden aldığı bilgiye göre, dün gece Savuca Beldesi Yeni Mahalle'de yapılan düğün merasimi sırasında havaya silahla ateş edildiği ihbarı üzerine, polis ekipleri olay yerine geldi. 
     Mehmet İ. tarafından ateş açıldığını tespit eden polis, silahı almak isterken, Mehmet İ, Sadık İ, Celal İ, ve Nevzat E. ile düğünde bulunan davetlilerin saldırısına uğradı. 
     Olay yerindeki iki ekip otosuna zarar veren davetliler, daha sonra çıkmaz sokak içinde polis memurları H.B, N.A, Z.Ç, A.R'yi darp etti. 
     Olay yerine gelen takviye ekipler, zanlılardan Sadık İ, Celal İ, ve Nevzat E'yi gözaltına aldı. 
     Polis yetkilileri, olayla ilgili üç zanlının daha arandığını, soruşturmanın sürdüğünü belirttiler. 
     
</TEXT>
</DOC>
