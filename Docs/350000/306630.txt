<DOC>
<DOCNO> 306630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/dunya/axdun01.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin seks bombası 
</HEADLINE>
<TEXT>


Pentagon'da bir dizi acayip silah projesi üzerinde çalışıldığı ortaya çıktı. Düşman askerlerinin cinsel arzularını kamçılayıp yaygın eşcinsel ilişkilere girmesini amaçlayan bir bomba bile düşünülmüş 

Sema Emiroğlu - New York 


ABD Savunma Bakanlığı'nın Pentagon , düşman askerlerinin birbirine karşı dayanılmaz derecede cinsel arzu duymalarını sağlayacak bir bomba projesi bulunduğu ortaya çıktı. 
Bir savaş halinde düşman askerlerini öldürmeden direnişlerini kırmak isteyen Pentagon'un, cinsel arzuları kamçılayan afrodizyak maddelerden yapılacak kimyasal bombayla, düşman askerleri arasında yaygın homoseksüel ilişkiler yaşanmasını amaçladığı, böylelikle de düşman saflarında moral ve disiplini bozarak büyük bir karışıklık yaratmayı hedeflediği bildirildi. 
Yeni kimyasal ve biyolojik silah geliştirilmesi için yapılan araştırmaları izleyen "Sunshine Project" adlı bir kuruluş tarafından ortaya çıkarılan ve internette yayımlanan belgelere göre gizli proje, 1994'te ABD Hava Kuvvetleri'ne bağlı olarak faaliyet gösteren ve merkezi Ohio'nun Dayton kentinde bulunan "Wright Laboratuvarı"nca önerildi. Laboratuvar, teklif ettiği bir dizi projenin 6 yıl sürecek araştırma çalışmaları için Pentagon'dan 7.5 milyon dolar 10.5 milyon YTL ödenek istedi. 

Zihni Sinir projeleri 
Wright Laboratuvarı'nın önerileri arasında akla hayale gelmedik, acayip başka projeler de yer alıyor. Düşmanı taciz ve rahatsız etmeyi amaçlayan ancak öldürücü olmayan garip silah projelerinden bazıları şöyle 
EŞEKARISI SALDIRISI Yabani arıları cepheye çekerek düşman üzerine saldırtacak kimyasal bomba. KIZGIN FARELER Tarlafarelerinin büyük sürüler halinde düşman siperlerine azgınca saldırmalarını sağlayacak başka bir bomba. Her iki durumda da, düşman askerleri savundukları hattı terk edecek. AĞIZLARI KOKACAK Bir ülkenin işgal edilmesi durumunda kullanılacak ve olası direnişçilerin sıradan vatandaş arasına karışmasını önleyecek bir diğer bomba. Bu kimyasal silah, direnişçilerin nefeslerinin çok kötü kokmasını sağlayacak. Kimyasala maruz kalan direnişçi kontroller sırasında kötü kokan nefesinden hemen belirlenecek. GÜNEŞE ÇIKAMAYACAKLAR Başka bir bomba da düşman askerlerinin derilerini güneş ışığı karşısında çok hassas yapacak. Bu bombanın etkilediği askerler güneşe çıkarlarsa ciltlerinde dayanılmaz acılar hissedecekler. 
"Sunshine Project"in Sözcüsü Edward Hammond, söz konusu projelerin hayata geçirilip geçirilmediğinin bilinmediğini söyledi. 


</TEXT>
</DOC>
