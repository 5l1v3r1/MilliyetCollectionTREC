<DOC>
<DOCNO> 302024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/dunya/axdun01.html </URL>
<DATE> 2004/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanukoviç seçime doymadı 
</HEADLINE>
<TEXT>


Ukrayna'daki Moskova yanlısı Başbakan Yanukoviç, Yuşçenko karşısında kaybettiği seçimlerde yolsuzluk yapıldığı iddiasıyla resmi başvuruda bulundu 

CENK BAŞLAMIŞ Moskova 


Ukrayna'daki başkanlık seçimlerini kaybeden, ancak yenilgiyi kabullenmeyen Başbakan Viktor Yanukoviç'in sonuçların iptal edilmesi için yasal girişimde bulunmasının yeni Başkan Viktor Yuşçenko'nun ant içme törenini geciktirmesi olasılığı belirdi. 
Oylamaya hile karıştığını ileri süren Yanukoviç, hem Merkez Seçim Komisyonu'na, hem de Yüksek Mahkeme'ye yasal sürenin dolmasına 5 dakika kala başvurdu. Seçim Komisyonu'na verdiği dilekçede bütün seçim bölgelerinde yolsuzluk yapıldığını iddia eden Yanukoviç'in teslim ettiği dosya 27 ciltten oluşuyor. Pazar günü yapılan seçimi rakibinden 8 puan önde tamamlayan Yuşçenko'nun ant içerek göreve başlayabilmesi için Yanukoviç'in itirazlarının karara bağlanması gerekiyor. 3 Ocak için planlanan ant içme töreninin bu nedenle gecikmesi olasılığı bulunuyor. 
Yuşçenko, Bakanlar Kurulu'nun Yanukoviç başkanlığında toplanmasını engellemek amacıyla dün taraftarlarını bir kez daha hükümet binasını kuşatmaya çağırdı. Turuncu bayraklar taşıyan ve Yanukoviç'in istifasını isteyen sloganlar atan göstericilerin ablukası nedeniyle toplantı yapılamadı. Yuşçenko taraftarlarına seslenirken, "Dünyanın hangi ülkesinde görevden alınan bir hükümet gitmek istemediğini söyleyebilir Yasadışı bakanlar toplantısına izin vermeyeceğiz" dedi. Parlamentonun 1 Aralık'ta hükümet için güvensizlik oyu vermesi nedeniyle Yuşçenko taraftarları Yanukoviç'in başbakanlığının yasal olmadığını savunuyor. 
Yuşçenko, Avrupa Birliği AB ile ilişkileri geliştirmek istediklerini söyledi. Ukrayna'nın yeni lideri, "Doğu Avrupa'da 15 yıl önce yaşanan demokratik dönüşüm bize daha yeni ulaştı. İstikrarlı bir Avrupa için biz de elimizden geleni yapmaya hazırız" dedi. 


</TEXT>
</DOC>
