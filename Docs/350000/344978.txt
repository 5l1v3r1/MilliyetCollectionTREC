<DOC>
<DOCNO> 344978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sondun28.html </URL>
<DATE> 2005/05/23/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Irak'ta 3 şoför öldürüldü, Rumen gazeteciler ailelerine kavuştu 
</HEADLINE>
<TEXT>

     Irak’ta faaliyet gösteren Ensar El Sünnet Ordusu, Amerikan güçlerine malzeme taşıyan 3 şoförü öldürdüğünü bildirdi. 
     Örgütün bir internet sitesine gönderdiği video görüntülerinde, biri Ürdünlü, 2’si Iraklı 3 kamyon şoförünün, Amerikan güçlerine malzeme veren şirketler için çalıştıklarını söyledikleri belirtildi. 
     Görüntülerde Ürdünlü rehine Hamad İsmail El Sanei, "Ürdünlü kardeşlerime, Amerikan güçleriyle çalışmalarına derhal son vermelerini tavsiye ediyorum" derken, Iraklı Hayri Abdülmecid Fatuh ve Kurn Faik Fadıl da diğer şoförlerden işlerini bırakmalarını istedi. 
     Videoda, silahlı bir kişinin rehineleri enselerinden vururkenki görüntülerinin de yer aldığı kaydedildi. 
     Bu arada, 2 ay kadar rehin tutulduktan sonra dün serbest bırakılan Romanyalı 3 gazeteci ülkesine döndü. 
     Prima TV için çalışan Marie Jeanne Ion ve kameraman Sorin Miscoci ile Romania Libera gazetesi muhabiri Ovidiu Ohanesian, Bükreş havaalanında ailelerine kavuştu. Gazetecilere daha sonra Romanya Devlet Başkanı Traian Basescu da katıldı. 
     Rumen gazeteciler ve Irak asıllı Amerikalı rehberleri Muhammed Monaf 28 Mart’ta kaçırılmıştı. Monaf’ın Irak’taki Amerikan Büyükelçiliği’nin gözetiminde olduğu belirtildi. 
     
</TEXT>
</DOC>
