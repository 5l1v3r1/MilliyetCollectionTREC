<DOC>
<DOCNO> 328060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun06.html </URL>
<DATE> 2005/03/29/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Tsunami alarmı zamanında verildi... 
</HEADLINE>
<TEXT>

     Merkez üssü Endonezya'nın başkenti Cakarta'nın yaklaşık 1500 kilometre kuzeybatısında olan, son hesaplamalara göre 8.7 büyüklüğündeki deprem en büyük hasarı, ilk belirlemelere göre, merkezine en yakın ada olan Nias'ta verdi. 
     26 Aralık 2004'te bölgede meydana gelen ve yaklaşık 300 bin kişinin ölümüne veya kaybolmasına, 1,5 milyondan fazla kişinin evsiz kalmasına yol açan tsunaminin tersine bu kez bölgede hızla, tsunami alarmı verildi. 
     Önceki depremin en çok hasar verdiği Endonezya'nın Açe bölgesinde, özellikle kıyı kesimlerde, Hindistan'a ait Andaman ve Nicobar adalarında, Hindistan'ın Tamil Nadu eyaletinde, Sri Lanka'da, Malezya'da, Tayland'da ve diğer bölge ülkelerinde halk hemen önlem aldı ve kıyı kesimlerinden uzaklaştı. 26 Aralık'taki tsunaminin yarattığı korkunun da etkisiyle halk birçok bölgede paniğe kapıldı. 
     Depremin büyüklüğünü Richter ölçeğine göre önce 8.2 olarak veren ABD Jeoloji Enstitüsü, daha sonra büyüklüğü 8.7'ye çıkardı. 
     ABD Jeoloji Enstitüsü sözcü Don Blakeman, CNN televizyonuna yaptığı açıklamada, yeni depremin, 26 Aralık'ta tsunamiye neden olan Richter ölçeğine göre 9.0 büyüklüğündeki depremin meydana geldiği bölgeye çok yakın olduğunu kaydetti. Bazı bilim adamlarına göre, bu deprem 26 Aralık'takinin artçısı, bazıları ise bunun tamamen farklı bir sistemin yarattığı deprem olduğunu belirttiler. 
     Bölgede tsunami alarmı verilmesine, depremi izleyen 2-3 saat içerisinde tsunami beklenmesine rağmen korkulan olmadı. Yalnızca güneydeki Cocos adalarında çok küçük, 10 santimetre büyüklüğünde tsunami dalgaları izlendi. 
     Bazı uzmanlara göre de bu deprem, tsunami dalgalarını, 26 Aralık depreminin tersi yöne, güneye gönderdi. Pasifik Tsunami Uyarı Merkezi'nden Robert Cessaro, CNN televizyonuna yaptığı açıklamada, depremin, tsunami oluşturmasının beklendiğini ve bunun muhtemelen güneye yönelen ''bir enerji demeti'' biçiminde olacağını belirtti. 
     Cessaro, 26 Aralık'taki depremin, birikmiş enerjiyi depremle birlikte kuzeye doğru gönderdiğini, bu depremin ise enerjisinin büyük bölümünü ''muhtemelen tam tersine, güneye yönlendireceğini'' ifade etti. 
     Cessaro, ''Yeni deprem de muhtemelen bir tsunami yarattı. Ancak bölgeden tsunami yönünde bir haber yok çünkü su seviyeleri değişmedi. Ama bu büyüklükteki bir depremin tsunami doğurması büyük olasılık. Bu olayda yayılma muhtemelen güneye, Mauritius adalarına doğru olacak'' dedi. 
     Afrika kıtasına yakın Mauritius adalarıyla Madagaskar'da da tsunami alarmı verildi. 
     Fransa'nın Strasbourg kentindeki Yeryüzü Fizik Enstitüsü Tektonik Laboratuvarı'ndan sismolog Mustafa Meghravi, depremin ardından açığa çıkan enerjinin, 26 Aralık'takinden 30 kere daha az olduğunu söyledi. 
     Depremde en büyük zararı, Endonezya'nın Nias adası gördü. Bu adada çok sayıda kişinin enkaz altında kaldığı, onlarca ölü olduğu bildirildi. 
     
</TEXT>
</DOC>
