<DOC>
<DOCNO> 315994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/yazar/cemal.html </URL>
<DATE> 2005/02/17/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
AKP de doğum yapar mı 
</HEADLINE>
<TEXT>


Erkan Mumcu'nun kültür uyuşmazlığı diyerek AKP ve hükümetten istifası... Benim aklıma önce "AKP de doğum yapar mı " sorusunu getirdi. 
Ne diyorsunuz 
Doğurabilir mi 
1950'lerde Menderes'in DP'sinin, 1960'larda Demirel'in AP'sinin başına gelen siyasal doğumları AKP de yaşayabilir mi Erkan Mumcu'nun istifası bu açıdan bir işaret fişeği mi 
Şurası açık 
Erkan Mumcu kendisine siyasetin merkezinde bir yer arayacak. Herhalde o da Türkiye'de bir muhalefet boşluğu bulunduğunu düşünüyor. 
Haksız sayılmaz. 
CHP'nin muhalefet görevi açısından göz doldurmadığı sır değil. Siyaset oyununda muhalefet bacağının aksaması, bu ülkede her şeyin başı olan siyasi istikrarın geleceği açısından negatif bir unsur. Erkan Mumcu da, öyle anlaşılıyor ki, AKP'ye alternatif bir hareket yaratmak isteyecek. 
Ne yapabilir Şansı ne 
Şimdi bunu geçiyorum. 
Bugün üzerinde durmak istediğim konu yazımın başlığında yer alıyor 
AKP de doğum yapabilir mi 
Yakın tarihi düşünelim. 
Demokrat Parti 1950'de ezici bir çoğunlukla tek başına iktidara gelirken merkezden sağa uzanan bütün oyları almıştı. Bunların içinde radikal milliyetçi oylar da, İslamcı oylar da vardı. 
İlk doğumunu kısa sürede yaşadı. Özgürlükler konusunda ispat hakkı meselesi Menderes'le ayrı düştüğünü ilan eden bir grup, DP'den istifa edip Hürriyet Partisi'ni kurdu. Gerçekte parti içi iktidar kavgasının ürünü olan bu partinin siyaset sahnesindeki varlığı uzun süreli olmadı. 
1960'ta 27 Mayıs darbesi geldi. Demokrat Parti'yi kapattı, üç liderini darağacına gönderdi. DP'nin yerine Adalet Partisi kuruldu. Radikal sağ milliyetçiler, AP'nin içinde yer almadı. Türkeş sahneye çıktı ve bugün MHP'ye kadar uzanan hareketi örgütlemeye koyuldu. 
Buna karşılık İslamcılar, Demirel'in AP'sinde kalmaya devam ettiler. AP'nin 1960'lardaki seçim başarılarında hiç kuşkusuz dini cemaatlerin, tarikatların da payı küçümsenemezdi. 
Ama bu ittifak 1960'ların sonunda bozulmaya başladı. AP'deki iktidar yıpranması, parti içi kavgalar, demokratikleşme süreci ve askere karşı tavır konuları, 1960'ların sonunda Adalet Partisi'ne iki doğum birden yaptırdı 
Erbakan Hoca'nın MNP'si... 
Bozbeyli'nin DP'si... 
Bu bölünmeler yaşanırken Türkiye ikinci askeri darbesine tanık oldu 12 Mart 1971'de. Hoca'nın MNP'si önce kapatıldı. Ama sonra Demirel'in AP'sini 1973 seçimlerinde bölebilmek için bu kez MSP adıyla yeniden kurulmasına izin verildi. 
Demirel böylece 1973'te kaybetti. 
DP ile AP'nin oy depolarından bir bölümü, radikal milliyetçi oylar Türkeş'e gitti. Celal Bayar'ın manevi gölgesindeki DP, muhafazak r kesimin ve Demokrat Parti'nin bir kısım oylarını topladı. İslamcı oyların büyük bölümü ise Erbakan Hoca'yla birlikte MSP'ye geldi. 
Eski AP oyları bölündü. 
Demirel seçim sandığında zayıfladı. Böylece Ecevit'in CHP'si yükselişe geçti. 1980'de bir darbe daha, 12 Eylül vesaire... Ve Türkiye uzun yıllar siyasal istikrar özlemi çeken, zayıf hükümetlerin yönettiği istikrarsız bir ülke haline geldi. 
Uzun, kayıp yıllar yaşandı. 
Toparlanma ve istikrar kapısı, ancak 2002 Kasım seçimleriyle ve AKP hükümetiyle aralandı. Türkiye ekonomik ve siyasal istikrarı yakalamış oldu. AKP, genel seçimlerde yüzde 34 oyu, yerel seçimlerde yüzde 40'ın üzerine çıkardı. 
Bu yükselen grafik sürecek mi 
Yoksa bir kırılma yaşayabilir mi 
Bu ikinci soru şu sıralar güncel. Erkan Mumcu'nun istifası konuyu daha sıcak hale getirdi. AKP eğer ne İsa'ya ne Musa'ya yaranacak bir çizgi izlemeye başlarsa hayatı kendisine zorlaştırmış olur. 
Ne demek bu 
Bir yandan türban, eğitim, imam hatip gibi konularda özellikle kendi tabanındaki İslamcı kanadın özlem ve beklentilerini karşılayamazsa... Öte yandan 'merkez'in umut bağladığı 'Avrupa Birliği uyumu'nu ve IMF programını aksatmaya başlarsa... Yani iki arada bir derede kalırsa... 
Bundan Erbakan Hoca'nın Saadet Partisi ve MHP ile merkez sağdaki DYP ve ANAP'ımsı partiler yararlanmaya başlar. AKP kan kaybeder, kendi içinde bölünürken solda da aklı başında bir alternatif sahneye çıkamazsa, Türkiye'de siyaset yeniden parçalanmaya başlar. 
Evet, felaket senaryosu 
Ama yazmak için henüz erken. Ya da AKP için bir siyasal doğumdan söz etmenin daha zamanı değil. Bunun için de erken... 
Ancak özellikle başta Tayyip Erdoğan'la Abdullah Gül olmak üzere AKP liderliğinin ellerindeki 'yol haritası'nın ne olduğunu bir kez daha gözden geçirmelerinde yarar var. AB hedefinin önemini, Kürt ve Alevi sorunlarıyla bu ülkedeki istikrarın ilintisini, laikliğin duyarlı yanlarını, ve ABD - AB dengelerinin penceresinden dünyayı akıllıca okuyabilmenin gereğini yerli yerine oturtmaları gerekiyor. 
Pusula şaşmasın. 
Veyahut önceliklerle sonralıklar karışmasın. 17 Aralık sonrasının oyun planı nedir sorusu güncelliğini koruyor. 



</TEXT>
</DOC>
