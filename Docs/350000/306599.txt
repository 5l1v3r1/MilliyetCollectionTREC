<DOC>
<DOCNO> 306599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonyas04.html </URL>
<DATE> 2005/01/14/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Hamarat kadın hastalığı Elde uyuşma 
</HEADLINE>
<TEXT>

     Metin FERAH DHA 

      BOLU Abant İzzet Baysal Üniversitesi Tıp Fakültesi öğretim üyesi Yrd. Doç. Dr. Serpil Yıldız, zorlu ev işleriyle, dantel ve örgü gibi ince işlerin kadınların ellerinde uyuşmalara neden olduğunu söyledi. 
     Ellerde uyuşmanın birçok nedeni bulunduğunu söyleyen Yrd. Doç. Dr. Serpil Yıldız, en sık rastlanan nedenin ise bilekte sinir sıkışması olduğunu belirtti. Yrd. Doç. Dr. Yıldız, "El sinirlerinden biri olan median sinirinin bilekten geçerken bir kanal içerisinde çevre dokular tarafından sıkışmasından kaynaklanan karpal tünel bilek kanalı sendromu, genelde kadınlarda daha sık görülüyor'' dedi. 
     Karpal tünel sendromunun bütün elde olabileceği gibi özellikle başparmaktan yüzük parmağına kadar olan dört parmakta uyuşma, sızı ve bazen ağrı yakınmalarına neden olduğunu belirten Yrd. Doç. Dr. Serpil Yıldız şöyle devam etti 
     "Karpal tünel sendromu, kadınlarda yapısal ve hormonal nedenlerin yanı sıra zorlu ev işleri, dantel ve örgü gibi ince işlerle, elle süt sağma işlerini yapan kadınlarda daha sık gözleniyor. Bunun ortaya çıkması için mutlaka bir hastalık olması gerekmemekle birlikte, romatizmal hastalıklar, şeker hastalığı gibi bazı hastalıklar da buna zemin hazırlar.'' Belirtilerin, el işi, ev işi gibi yoğun el aktivitesini takiben ortaya çıkarak geceleri daha da kötüleşmesinin hastalığın karakteristik özelliklerinden biri olduğunu ifade eden Yrd. Doç. Dr. Serpil Yıldız, ele ve bileğe, ön kola ve hatta bütün kola ve omuza kadar yayılabilen ağrı durumlarında, bu hastalıktan şüphe etmek gerektiğine dikkat çekti. 
     Yrd. Doç. Dr. Serpil Yıldız, "Tanının konmadığı ve tedavinin başlamadığı durumlarda bazı el kaslarında erime ve elde ince işlerde beceriksizlik gözlenir. Elektromyografi tetkiki, hastalığın ağırlık derecesi ve yapılacak tedavinin yönü hakkında güvenilir bilgiler verir. Hastalığın durumuna göre istirahat, bileklik, enjeksiyon veya operasyon yapılabilir'' dedi. 
     
</TEXT>
</DOC>
