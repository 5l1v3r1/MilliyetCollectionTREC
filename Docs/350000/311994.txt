<DOC>
<DOCNO> 311994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun50.html </URL>
<DATE> 2005/02/03/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Peru'da vampir yarasaların saldırısı 11 çocuk kuduzdan öldü 
</HEADLINE>
<TEXT>

     Peru'da, vampir yarasaların saldırısına uğrayan Amazon yerlilerinden 11 çocuk, kuduzdan öldü. 
     Sağlık Bakanlığı Salgın Hastalıklar Genel Müdürü Luis Suarez, geçen yıl eylül, ekim ve kasım aylarında yarasaların saldırısına uğrayan 11 çocuğun, geçen süre içinde kuduz hastalığına yakalanarak öldüklerini açıkladı. 
     Kuduzdan ölen çocukların hepsinin 6 yaşın altında olduğunu belirten Suarez, toplam 1101 kişiyi yarasaların ısırdığını, bu kişilerin kuduza karşı aşı olduklarını bildirdi. 
     Bu arada, yarasaların saldırılarının artması üzerine Condorcanqui eyaletindeki bazı yerlilerin evlerini terk ederek ormanın derinlerine kaçtıkları belirtildi. 
     Latin Amerika'da yaşayan vampir yarasalar, yalnızca kanla besleniyorlar ve av olarak hayvan bulamadıklarında insanlara yöneliyorlar. Vampir yarasalar, 2 gün içinde av bulamazlarsa ölüyorlar. 
     Yarasalar, uyuyan insanları kafalarından ya da ayak parmaklarından ısırıyorlar. 
     
</TEXT>
</DOC>
