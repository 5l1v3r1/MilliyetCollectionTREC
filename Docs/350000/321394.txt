<DOC>
<DOCNO> 321394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/spor/ysenay.html </URL>
<DATE> 2005/03/07/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Piyango gibi goller 
</HEADLINE>
<TEXT>



Fenerbahçe, Malatya deplasmanında hangi değerlerde "ligin zirvesindeki ekip" lakabıyla yarışmaktaydı anlayabilen beri gelsin... 
Kadıköy'e gelen güçsüz ekiplerle puanlara oynamak çocuk oyuncağı gibi oluyor birçok haftalarda Fenerbahçe için... Ancak deplasman haftaları başlayınca da mı "Kadıköy üslubu" ile oynayacak bu takım... Yani Fener'de geldiği zamandan beri santrfor oynayan, oyun karakteri rakip savunmaya sürekli batıcı ve yıpratıcı olan Nobre'yi niçin sağ çizgide kullanma lüksünde ısrar ediyor Daum... Dün ilk yarıda tek orta kalkmadı sağ kulvardan... Serkan da o boşluğa sızıp, "Nobre'nin yapamadıklarını yapayım" ısrarına girince, sağ kulvarda tam bir Malatya'nın savunma, Fenerbahçe'nin de çizgiden çıkış çarpışmaları yaşanıp, durdu uzun süre... 
Ayrıca Nobre'nin santrfor bölgesindeki yokluğu Anelka, Alex, Tuncay tarafından doldurulabiliyor mu, çok tartışılır... Ya 30. dakika kapanırken Boliç'in enfes topuk pasını Murat akıl dışı bir vuruşla dışarı atmasaydı, oyun hangi istikamete yol alırdı, çok tartışılır. Bir de Eren'in ceza sahası içinde Anelka ile futboldan çok Kırkpınar güreşini andırır pozisyonlara soyunması, sanki kırmızı karta dayanan iki bariz faul kadar anlamsız değil miydi Malatya adına Böyle bir stresle futbol oynamaya kalkarsanız, işte bu şekilde takımını en kritik zamanda yalnız bırakıp, gidersiniz soyunma odasına... 

Basit düşünceler 
İkinci yarıya Daum, Mehmet Yozgatlı'yı sağ çizgiye, Nobre'yi de bu sefer sol kulvara alarak başladı her nasılsa... Malatya'nın, geri dörtlüsünü hiç bozmadan Sarı - Lacivertli kadroyu orta alandaki top kapmalarda presle eritmesi, Aykut Kocaman'ın özel düşüncesi olarak ev sahibi lehine eritiyordu "oyundaki zaman saatini"... Fener'in bu deplasman için özenle kurguladığı bir kazanma planı hiç yoktu. Nasıl olsa Anelka, Alex, Tuncay, Nobre veya bir başkası mucize golü yaratır ve takım kazanır. İşte bu basit düşüncelerle zaten haftalardır oynuyor ve içerde aylarca da kazanıyordu Fenerbahçe... Tuncay gibi efendi bir futbolcunun dahi topsuz adama çelme ayağı uzatıp, direkt kırmızıyı hak eden bir davranışı bile gözlere batabiliyorsa Fenerbahçe formasında, o zaman bu takımın kazanma arzularında yoğun bir isteksizlik büyümektedir şeklinde düşünmek lazım... 
Maçın sonucu da böyle oldu işte... Anelka'nın çarprazdan pek de umutsuzca vurduğu top kalecinin elinin altından kaçıyor, Nobre ise sol çizgiden kopup, eski alışkanlığı olan bölgeye sokulunca, o da Sarı - Lacivert teknik kulübesindeki kaderci anlayışı ikinci golle süslüyor ve kısacası Fenerbahçe oyunun sonlarında bulduğu "piyango gibi goller" le dönüyordu Malatya'dan. 


</TEXT>
</DOC>
