<DOC>
<DOCNO> 327362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonspo07.html </URL>
<DATE> 2005/03/26/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bomba ihbarı nedeniyle geç başlayan maçta Pacers, Pistons'ı yendi 
</HEADLINE>
<TEXT>

     ABD Profesyonel Basketbol Ligi'ne NBA 9 maçla devam edildi. 
     Merkez Grubu'nda Indiana Pacers, deplasmanda Detroit Pistons'ı 94-81 yendi. Pacers'a galibiyeti getiren en önemli isim karşılaşmayı 15 sayı, 5 ribauntla tamamlayan Austin Croshere oldu. 14 sayı, 4 asit ve 1 ribauntla oynayan Reggie Miller ile 12 sayı, 6 asist ve 3 ribauntla maçı tamamlayan Anthony Johnson galibiyette önemli rol oynayan diğer isimler olarak göze çarptı. 
     Detroit Pistons'da ise Chauncey Billups'ın 23 sayı, 5 ribaunt ve 4 asistlik performansı takımına galibiyeti getirmeye yetmezken, Rasheed Wallace'ın 15 sayı, 6 ribaundu da takımını yenilmekten kurtaramadı. 
     Bu arada, Detroit Pistons-Indiana Pacers karşılaşması, maç öncesinde yapılan bomba ihbarı nedeniyle 85 dakika geç başladı. 
     Michigan'ın Auburn Hills salonundaki maç, Indiana Pacers'ın soyunma odasında bomba olduğuna dair bir ihbar alan polisin araştırmasını tamamlamasından sonra başladı. 
     
     ZAZA'DAN 13 SAYI 
     Öte yandan, Gürcü asıllı Türk vatandaşı Zaza Pachulia'nın da forma giydiği Milwaukee Bucks, deplasmanda Golden State Warriors'a uzatmada 118-117 yenildi. 
     Golden State Warriors'da galibiyetin mimarı karşılaşmayı 29 sayı, 11 asist ve 5 ribauntla tamamlayarak ''double-double'' yapan Baron Davis oldu. Karşılaşmayı 24 sayı, 8 asist ve 3 ribauntla tamamlayan Jason Richardson, Warriors'a galibiyeti getiren bir diğer isim olarak göze çarptı. 
     Milwaukee Bucks'da ise Michael Redd'in 33 sayı, 4 ribaunt, 2 asisti ile Desmond Mason'ın 32 sayı, 6 ribaunt, 4 asistlik performansları takımlarına galibiyeti getirmeye yetmedi. 
     Bucks'da forma giyen Zaza Pachulia ise 30 dakika sahada kaldığı karşılaşmayı 13 sayı, 9 ribauntla tamamlayarak göz doldurdu. 
     
     Ligde alınan sonuçlar şöyle 
     Philadelphia 76'ers-Toronto Raptors 103-101. 
     Boston Celtics-Chicago Bulls 86-94. 
     Miami Heat-Phoenix Suns 125-115. 
     Detroit Pistons-Indiana Pacers 81-94. 
     New Orleans Hornets-Houston Rockets 68-81. 
     San Antonio Spurs-Atlanta Hawk 111-95. 
     Los Angeles Clippers-Washington Wizards 98-94. 
     Golden State Warriors-Milwaukee Bucks 118-117 uzatmada . 
     Seattle Supersonics-New York Knicks 109-101 uzatmada . 
     
</TEXT>
</DOC>
