<DOC>
<DOCNO> 337927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/dunya/dun01.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak hükümeti kısmen kuruldu 
</HEADLINE>
<TEXT>


Başbakan Caferi'nin kabinesinde üzerinde mutabakat sağlanamayan 2 başbakan yardımcılığı boş bırakıldı, 5 bakanlığa da vek leten atama yapıldı. Meclis, kısmen kurulmuş olan hükümeti onayladı 

DIŞ HABERLER SERVİSİ 


Irak'ın Geçici Devlet Başkanı Celal Talabani tarafından hükümeti kurmakla görevlendirilen Şii İbrahim Caferi, haftalardır süren sıkı pazarlıklar sonunda kısmen de olsa 37 üyeli kabinesini oluşturarak hem Başkanlık Konseyi'nden, hem de Ulusal Meclis'ten onay aldı. Böylelikle Irak 50 yıldan bu yana ilk kez demokratik yollardan kurulan bir hükümete kavuştu. 
Yeni hükümette 17 Şii, 8 Kürt, 6 Sünni ve bir Hıristiyan bakan bulunuyor, ayrıca bunların içinde 7 bakanlıktan sorumlu 6 kadın bakan yer alıyor. 
Ancak Caferi'nin hükümet listesinde, üzerinde mutabakat oluşmadığı için 2 başbakan yardımcılığın boş bırakıldığı, 5 bakanlığa ise vek leten atama yapıldığı bildirildi. Kabinede 4 başbakan yardımcılığı bulunuyor. Bu durum hem kısmi bir hükümet kurulduğu, hem de yönetimde Sünnilerin yeterince temsil edilmediği eleştirilerine yol açtı. BBC, boş bırakılan 2 başbakan yardımcılığından birinin Türkmenlere, diğerinin de Sünnilere verilmesinin beklendiğini bildirdi. Caferi, boş bırakılan ve vek leten görevlendirme yapılan bakanlıklara 3 - 4 gün içinde atama yapılacağını söyledi. 
Konsey üyesi, Devlet Başkanı Yardımcısı Gazi El Yaver de, Sünnilerin isteklerinin kabineye tam anlamıyla yansımadığı eleştirisinde bulundu. El Yaver, bakanlıklara 2 günde atama yaplmadığı takdirde Sünnilerin kabineden çekilecekleri tehdidinde bulundu. Gazi El Yaver, savunma ve insan hakları bakanlıklarının Sünni Araplara verilmesini de istedi. 

Vek leten atamalar 
Dün 275 sandalyeli Irak Ulusal Meclisi'nde 185 milletvekilinin katılımıyla yapılan oturumda, Caferi'nin kabinesi 180 lehte, 5 aleyhte oyla güvenoyu aldı. Talabani ve 2 yardımcısının oluşturduğu Geçici Başkanlık Konseyi, yeni hükümeti onaylayacağını daha önce açıklamıştı. 
Caferi hükümetinde savunma, petrol, elektrik, sanayi ve insan hakları bakanlıklarına vek leten atama yapıldı. Savunma bakanlığı görevini vek leten kendisi üstlenen Caferi, Başbakan Yardımcısı Şii Arap Ahmet Çelebi'yi Petrol Bakanlığı'na vek leten getirdi. İbrahim Caferi, Başbakan Yardımcısı Kürt Roj Nuri Şaveys'i de, Elektrik Bakanlığı'na vek leten atadı. 

Türkiye'den başarılar 

Türkiye, Irak'taki yeni hükümete başarılar diledi. Dışişleri Bakanlığı'ndan dün yapılan açıklamada, "Bağdat'ta bir süredir devam eden Ulusal Geçiş Hükümeti kurma çalışmalarının tamamlanarak, bugün dün itibariyle seçilmiş bir hükümetin işbaşına gelmiş olması, Irak'ta demokratik bir düzen kurulması doğrultusunda bir adım teşkil etmektedir. Irak'taki siyasi geçiş sürecinde önemli sorumluluklar üstlenecek olan Ulusal Geçiş Hükümeti'ne başarılar diliyoruz" denildi. Açıklamada, hükümet ve Meclis'in yanı sıra Irak'taki tüm kesimlerle işbirliği ve diyaloğumuz gelişmeye devam edecektir" ifadesi kullanıldı. 


</TEXT>
</DOC>
