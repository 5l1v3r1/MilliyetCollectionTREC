<DOC>
<DOCNO> 337128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sontur20.html </URL>
<DATE> 2005/04/26/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Fırat Nehri taştı 
</HEADLINE>
<TEXT>

     Erzincan'da dün etkili olan sağanak yağışın ardından Fırat Nehri'nin taşması sonucu 1 ev, 1 ahır ve yüzlerce dönüm arazi su altında kaldı. 
     AA muhabirinin aldığı bilgiye göre, dün etkili olan sağanak yağışla birlikte su seviyesi yükselen Fırat Nehri taştı. 
     Kent merkezine 10 kilometre uzaklıkta bulunan Güllüce Mezrası ada mevkiinde Fırat Nehri'nin taşmasının ardından, söz konusu mezrada 1 ev ve 1 ahır ile yüzlerce araziyi su bastı. 
     Evi ve ahırı su altında kalan Halit İlçi, mağdur durumda olduğunu belirterek, kendilerine yardım yapılmasını istedi. 
     İlçi ev, ahır, samanlığın su altında kaldığını belirterek, Fırat Nehri'nin su seviyesinin yüklemesiyle evlerini terk ettiklerini, 2 gündür eve girmekten korktuklarını ifade ederek, ''Ev ve ahırlarımız su altında. Kızılay'dan çadır istiyoruz. Valiliğe de bunun için dilekçe verdim. Ancak henüz çadır gelmedi. 15 kişilik ailemle mağdur durumdayım'' diye konuştu. 
     Erzincan Vali Vekili Faruk Işık da mağdur durumda olan İlçi ailesine gerekli yardımın yapılacağını belirtti. 
     Bölgede su taşkınlarına maruz kalmış yerleşim birimlerinin tespiti için çalışma başlattıklarını bildiren Işık, ''Sel taşkınlarına karşı valilik olarak tüm önlemleri aldık. Vatandaşların mağduriyetinin en aza indirgenmesi için çaba harcıyoruz. İlçi ailesine de gıda ve çadır yardımları en kısa zamanda ulaştırılacak.'' Erzincan'da yalnız perşembe günü yağış beklendiğini, bu yüzden Fırat Nehri'nin debisinin normal seviyeye düşeceğini dile getiren Işık, sel basan yerleşim yerlerinde de suyun çekilmesinin ardından zarar tespit çalışmasını başlatacaklarını kaydetti. 
     
</TEXT>
</DOC>
