<DOC>
<DOCNO> 317929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonsiy16.html </URL>
<DATE> 2005/02/23/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Caferi'nin Başbakanlığa aday gösterilmesine Ankara yorumu... 
</HEADLINE>
<TEXT>

     Dışişleri Bakanlığı Sözcüsü Namık Tan, Irak'ın yöneticilerinin Irak halkının iradesiyle belirleneceğini belirterek, Başbakanlık için aday gösterilen Devlet Başkan Yardımcısı İbrahim Caferi'nin Türkiye'yi yakından tanıyan tecrübeli bir devlet adamı olduğunu söyledi. 
     Tan, Irak Devlet Başkan Yardımcısı ve Dava Partisi lideri Caferi'nin başbakanlığa aday gösterilmesiyle ilgili bir soruyu yanıtlarken, şunları kaydetti 
     ''Tabiatıyla Irak'ın yöneticilerinin kimlerden teşkil olunacağı Irak halkının iradesi sonucu belirlenecek bir husustur. 
     Ancak, geçmişte Dava Partisi'nin Londra temsilciliğini yapmış olan ve halihazırda Irak Geçici Hükümeti'nin Devlet Başkan Yardımcısı sıfatını taşıyan Caferi, ülkemizi yakından tanıyan, bizim de kendisini iyi tanıdığımız tecrübeli bir devlet adamıdır.'' Caferi'nin davetli olarak 1-3 Aralık 2004'te Türkiye'yi ziyaret ettiğini hatırlatan Tan, Caferi'nin Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül ile görüştüğünü, ''geniş ve yararlı istişare ve değerlendirmelerde bulunulduğunu'' belirtti. 
     
</TEXT>
</DOC>
