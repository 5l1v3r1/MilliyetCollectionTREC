<DOC>
<DOCNO> 333153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/guncel/axgun02.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura hediye gıda bile yasak 
</HEADLINE>
<TEXT>


Memurların bir ay içinde imzalayacağı Etik Sözleşmesi'ne göre, elde edilen menfaat de, burstan gıdaya kadar her çeşit hediye de yasak 

ELÇİN ERGÜN Ankara 

Kamu kurumlarında çalışacak personelin hediye alımına resmen sınırlama getirildi. Memurların bir ay içinde imzalayacağı Etik Sözleşmesi, çikolata gibi gıda türü hediye alan memurların bile Resmi Gazete'de teşhir edilmesini öngörüyor. 
Başbakanlık'ın hazırladığı "Kamu Görevlileri Etik Davranış İlkeleri ile Başvuru Usul ve Esasları Hakkında Yönetmelik", Resmi Gazete'nin dünkü sayısında yayımlanarak yürürlüğe girdi. Memurların bir ay içinde imzalayacağı sözleşmeyle hayata geçecek yönetmelikte hediye alımına ilişkin düzenlemeler şöyle 

Her yıl bildirim 
Ekonomik değeri olan ya da olmayan, doğrudan ya da dolaylı olarak kabul edilen her türlü eşya ve menfaat "hediye" kapsamında sayılacak.Kamu görevlileri aldıkları hediyelerin listesini her yıl Etik Kurul'a bildirecek.Etik ilkelere aykırılık tespit edilirse, memur Resmi Gazete'de teşhir edilecek.Kurum hizmetlerinin hukuka uygun yürütülmesini etkilemeyecek olan ve kamu hizmetine tahsis edilmek, kurumun demirbaş listesine kaydedilmek ve kamuoyuna açıklanmak koşuluyla alınanlar makam aracı ve belli bir kamu görevlisinin hizmetine tahsis edilmek üzere alınan diğer hediyeler hariç ile kurum ve kuruluşlara yapılan bağışlar, hediye kapsamı dışında tutulacak. 
Memurların almaması gereken hediye listesi şöyle 
Görev yapılan kurumla iş, hizmet veya çıkar ilişkisi içinde bulunanlardan alınan karşılama, veda ve kutlama hediyeleri, burs, seyahat, ücretsiz konaklama ve hediye çekleri.Taşınır veya taşınmaz mal veya hizmet satın alırken, satarken veya kiralarken piyasa fiyatına göre makul olmayan bedeller üzerinden yapılan işlemler.Hizmetten yararlananların vereceği her türlü eşya, giysi, takı veya gıda türü hediyeler.Görev yapılan kurumla iş veya hizmet ilişkisi içinde olanlardan alınan borç ve krediler. 

Bunlar etkili oldu 
Son dönemdeki büyük yolsuzluk operasyonlarında bürokratlarla firmalar arasındaki "dudak uçuklatan hediye trafiği", yönetmelikteki yasak listesinin oluşumunda etkili oldu. Enerji ve Tabii Kaynaklar Bakanlığı ile Roche soruşturmaları örnek oluşturdu. 
Enerji ve Tabii Kaynaklar Bakanlığı bürokratları, ihale karşılığı İstanbul'da lüks otellerde konaklamış, odalarında Rolex marka saatler bulunmuş, bazı isimler firmalar aracılığıyla umre ziyaretine gitmişti. 
Roche firmasının, hastalara kendi ilaçlarını yazan doktorlara çeşitli hediyeler verdiği de ortaya çıkmıştı. Venedik'e tatile gönderilen doktorların gondol ödemelerini dahi firma yapmış, kar lastiği, pasta, yemek ve saat gibi hediyeler de vermişti. 

Başbakan kapsam dışı 

Başbakan Recep Tayyip Erdoğan'ın, Moskova'da eşine armağan edilen kolyeyi kabul etmesi, çok konuşuldu. Hediye, daha sonra envantere kaydedildi. Cumhurbaşkanı, TBMM üyeleri, Bakanlar Kurulu üyeleri, Türk Silahlı Kuvvetleri, yargı mensupları ve üniversite öğretim üyeleri yeni yönetmelikten muaf. Genel müdür ve altı seviyesindeki memurlar, yönetim ve denetim kurulu, üst kurul başkanı ve üyeleri yönetmelik kapsamında. 


</TEXT>
</DOC>
