<DOC>
<DOCNO> 308028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sondun19.html </URL>
<DATE> 2005/01/20/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Fransa'da Türkiye tartışması... "Chirac sahaya indi"... 
</HEADLINE>
<TEXT>

     Fransa Cumhurbaşkanı Jacques Chirac, Türkiye'nin AB üyeliği ve AB Anayasası'nın birbirine karıştırılmaması konusunda iktidardaki Halk Hareketi Birliği'ne UMP üye milletvekillerini bir kez daha uyardı. 
     Fransız basını, UMP milletvekillerinin yeni yıl sonrası düzenledikleri geleneksel toplantıya dün sürpriz bir biçimde katılan Chirac'ın, burada yaptığı konuşmada, ''AB Anayasası ve Türkiye konusu farklı konulardır, birbiriyle ilişkilendirilmemelidir, parti içinde 6 Mart tarihindeki referandum da amacından saptırılmamalı'' dediğini aktardı. 
     
     CHIRAC SAHAYA İNDİ 
     Liberation gazetesi, ''Chirac sahaya indi'' yorumuyla bu gelişmeyi okuyucularına aktarırken, ''Cumhurbaşkanı'nın Türkiye'nin AB üyeliği konusunda AB Anayasası ile ilgili referanduma kadar fazla söz edilmesini istemediğini'' belirtti. 
     Le Figaro gazetesiyse yine ''Chirac'ın, iktidar partisini AB Anayasası'nın kabul edilmesi konusunda seferber ettiğini'' yazdı. 
     UMP'nin geçen ay liderliğine seçilen ve gelecek seçimlerden cumhurbaşkanlığı için Chirac'ın karşısında adaylığını koyması beklenen Nicolas Sarkozy, geçen hafta aldığı kararda, parti içinde 6 Mart tarihinde yapılacak referandumda delegelere ''AB Anayasası'', ''Türkiye'nin AB üyeliği'' ve ''Nasıl bir Avrupa istiyorsunuz'' sorularının yönetileceğini açıklamıştı. 
     Chirac ve kendisine yakın bakanlar, bu tür bir referandumun Türkiye ve AB Anayasası'nın birbirine karıştırılacağı gerekçesiyle sert tepki göstermiş, ancak Sarkozy bu eleştirilere katılmadığını bildirmişti. 
     Bu arada Chirac'ın müdahalesiyle 6 Mart tarihinde düzenlenecek referandumun yönteminin değiştirileceği ve üç ayrı soruyla ilgili üç ayrı belgenin oylanması yerine, bir ortak metnin oylamaya sunulacağı bildirildi. 
     Chirac'ın, Sarkozy'nin parti içindeki referandumla ilgili oylama biçimini değiştirdiğini kaydeden gazeteler, ''bu yolla Chirac'ın Türkiye'nin AB üyeliği konusunu, AB Anayasası'ndan geri plana atmayı hedeflediği'' yorumunu yapıyorlar. 
     Siyasi gözlemciler, Chirac ve Sarkozy arasında giderek keskinleşen görüş ayrılıklarının temelinde 2007 yılında düzenlenecek cumhurbaşkanlığı seçimlerinin yattığı görüşünde birleşiyor. 
     
</TEXT>
</DOC>
