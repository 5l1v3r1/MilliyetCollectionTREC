<DOC>
<DOCNO> 313297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/ekonomi/eko05.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tariş - Tat, iki rakıyla piyasaya çıkıyor 
</HEADLINE>
<TEXT>


MERT İLKUTLUĞ İzmir DHA 

Tariş ve Koç Holding şirketlerinden Tat Gıda'nın ortaklığıyla kurulan Tariş - Tat Alkollü İçkiler, haziranda yeni iki markayla piyasaya girecek. 
Tariş - Tat Alkollü İçkiler Sanayi Genel Müdürü Ali Gök, Manisa - Alaşehir'de 80 dönümlük arazi üzerinde fabrika temeli attıklarını, halen cihazların montaj aşamasında olduğunu söyledi. 
Genel Müdür Gök, "İtalya'dan gelen damıtma ve distilasyon cihazlarının montajı yapılıyor. Başlangıç kapasitesi 5 milyon litre olacak. Ama planlar daha sonraki kapasite artırımlarına uygun olarak yapıldı. Toplam yatırım miktarı ise 16 milyon dolar" dedi. 
İki çeşit rakı üreteceklerini belirten Genel Müdür Ali Gök, bunlardan birisinin sert içimli, diğerinin ise yaş üzümden üretilmiş üst kalitede yumuşak içimli bir rakı olacağını söyledi. İki rakıyı da Tariş veya Tat ismiyle değil yepyeni marka isimiyle piyasaya süreceklerini belirten Gök, "Şişelerin üzerinde Tariş - Tat tarafından üretilmiştir yazacak. Bu bizim güvenilirliğimiz ve kalitemiz açısından çok büyük avantaj. Üzümü Tariş sağlayacak, pazarlamayı Koç yapacak. Ürettiğimiz rakılar ise yapacağımız araştırmalar sonucu rakıyı çağrıştıran isimlerle piyasaya sürülecek" dedi. 

İsim aranıyor 
Gök, önümüzdeki haziranda piyasada olmasına çalıştıkları rakıların isim, etiket ve şişe gibi özellikleri için araştırma yaptıklarını belirterek, "İstanbul'da Kumkapı'dan Çiçek Pasajı'na kadar çok rakı tüketilen yerlerden, evinde rakı içenlere kadar pek çok kişiyle görüşülüyor, çeşitli alternatif isimler, şişeler, etiketler gösterilip, 'Hangisi rakıyı çağrıştırıyor' diye soruluyor. Sanırım bu ay içinde hangi isimleri kullanacağımız belli olur" diye konuştu. 




</TEXT>
</DOC>
