<DOC>
<DOCNO> 315827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonspo23.html </URL>
<DATE> 2005/02/16/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Güneş Yattara bela değil, şirin bir çocuk... 
</HEADLINE>
<TEXT>

     Trabzonspor Teknik Direktörü Şenol Güneş, İbrahima Yattara'nın yıldız bir futbolcu olduğunu ve kendi döneminde bu futbolcuyla ilgili bir sıkıntı görmediğini söyledi. 
     AA muhabirinin sorularını yanıtlayan Güneş, bir ekip ruhu içinde takım oyunu oynamak istediklerini belirterek, ''Ama burada yıldız oyunculara da ihtiyaç var. Bunlardan biri Yattara. Yarın bu Tolga, Emrah, Gökdeniz, Fatih olur. Bu bir ekip işidir'' dedi. 
     Eski kulüp başkanı Özkan Sümer'in, ''Yattara, hem teknik direktör, hem de rakipler için tam bir bela'' biçimindeki açıklamalarıyla ilgili de Güneş, şöyle konuştu 
     ''Kamuoyunda söylenen bazı sözler var. Bu sözler iyi niyetli söylenmiş ama yanlış kullanılıyor. Ben buna karşıyım. Yattara, hiçbir zaman bela değil. Benim döneminde bir sıkıntı görmedim. Bela değil, şirin bir insan. İşini seven, iyi bir profesyonel. İnsanlara sevimli gelen tarafı var. O kelimeyi çirkin görüyorum, değiştirmek lazım.'' Yattara'nın sürekli gündeme taşınmasının, takımın taşınması ile orantılı olduğunu ifade eden Güneş, takım olmasa ne kendisinin, ne de oyuncuların olabileceğini belirtti. 
     
     GENÇLERBİRLİĞİ MAÇI 
     Gençlerbirliği ile pazar günü deplasmanda karşılaşacak bordo-mavililerin teknik direktörü Şenol Güneş, her maçın kendileri için önemli olduğunu ve kazanmak için sahaya çıktıklarını ifade ederek, şöyle konuştu 
     ''Lig yarışında iddialı olmak ve başarılı olmak istiyoruz. Bu maçı diğerinden ayırmıyoruz. Her maçtan alınacak 3 puan bizim için önemli. Biz işimizi yapıyoruz. Doğru işler yaparak iyi sonuçlar almak istiyoruz. Şu an oyuncularımız ikinci yarının başından beri fizik, taktik olarak her gün bir aşamanın içinde oluyorlar. Daha önce de iyi işler yaptılar, biz de iyi işler yapmaya devam ediyoruz. Hem takım, hem camia olarak uzun vadede daha büyümek istiyoruz. Daha iyi olabilmek için çalışmalar yapıyoruz. Umarım Ankara'da güzel maç olur ve biz de başarılı oluruz.'' 
     
     ZİYA DOĞAN UNSURU 
     Gençlerbirliği Teknik Direktörü Ziya Doğan'ın bordo-mavili takımı tanımasının bir avantaj olabileceğini de belirten Güneş, şöyle devam etti 
     ''Ziya Doğan, iyi işler yaptı. Trabzonspor'a katkı sağladı. Biz bu maça müsabaka olarak bakıyoruz. Gençlerbirliği ve Trabzonspor arasında oynanacak müsabaka sonunda gülen taraf biz olmak istiyoruz. Tabii hocanın oyuncuları tanıma avantajları var, ama bu tam tersi de olabilir. Bunların hepsini sahada göreceğiz. Daha önce benim görevimi Doğan yaptı. Doğan'ın oyuncuları tanıma avantajı olduğu gibi, oyuncuların saha içinde yapacakları önemli.'' 
     
</TEXT>
</DOC>
