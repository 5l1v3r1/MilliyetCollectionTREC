<DOC>
<DOCNO> 310730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sondun20.html </URL>
<DATE> 2005/01/30/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
ABD, Kıbrıs için Papadopulos'un teklifini bekliyor 
</HEADLINE>
<TEXT>

     ABD'nin Atina Büyükelçisi Charles Ries, ''Washington ile BM'nin Kıbrıs Konusunda yeni çözüm girişimlerinde bulunmak için, Rum lider Tasos Papadopulos'un tekliflerini beklediklerini'' belirtti. 
     Ries, Atina'da yayımlanan Kathimerini gazetesindeki demecinde, Kıbrıs ve Türk-Yunan ilişkilerine değindi. 
     BM Genel Sekreteri Kofi Annan'ın, Papadopulos'tan, Annan planının hangi bölümlerine itiraz ettiğini açıklamasını istediğini belirten Ries, ''Genel Sekreter'in bu talebini destekliyoruz. Kıbrıs Rum Cumhurbaşkanı'nın bu konudaki görüşlerini bilmek isterdik'' dedi. 
     ABD'nin Kıbrıs konusunun kesin bir çözüme kavuşturulmasını arzu ettiğini belirten Ries, bu konuda BM, ya da ilgili taraflardan olası yeni bir teklif gelmesi durumunda Washington'un bu yaklaşımı destekleyeceğini kaydetti. 
     Ries, KKTC'ye uygulanan tecridin kaldırılması konusunda ABD'nin girişim üstlenip üstlenmeyeceğine ilişkin bir soru üzerine, ABD'nin bu konuda yardımcı olmayı taahhüt ettiğini belirtti. 
     Kıbrıslı Türklerin Annan planını desteklemelerinin nedenlerinden birinin Kuzey'de ekonomik kalkınmanın sağlanması beklentisi olduğunu belirten Ries, ''Kıbrıs'taki referandum yenilgisinden sonra bu konuda taahhüt altına girdik. Ada'nın yeniden birleşmesi beklentisinin sürmesi için bu umut canlı tutulmalıdır. Bu arada da Kıbrıslı Türklere uygulanan ekonomik tecridin azaltılması için yöntemler bulmak zorundayız'' dedi. 
     Türk-Yunan ilişkileri konusuna da bir soru üzerine değinen Ries, Yunanistan ile Türkiye arasındaki hava sahası ve Ege'de kıta sahanlığının belirlenmesi gibi konulardaki mevcut görüş ayrılıklarının doğrudan diyalogla daha iyi çözümlenebileceğine inandığını söyledi. Ries, ''Biz, bu perspektifi desteklediğimizi her iki tarafa da söyledik'' dedi. 
     
</TEXT>
</DOC>
