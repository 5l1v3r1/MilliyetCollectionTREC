<DOC>
<DOCNO> 332370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/guncel/gunz1.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>



Çeteleri bir hafta kimse 'dinlemedi' 

ANKARA Milliyet 
Çete üyelerinin telefonları mahkeme kararıyla dinlenebiliyor. Ankara Başsavcılığı, dinlemeleri, 1 Nisan'da yürürlüğe girmesi gereken yeni TCK ve CMK nedeniyle 25 Mart'ta sonlandırdı. TBMM, yasanın yürürlülük tarihini 31 Mart'taki kararıyla 1 Haziran'a erteledi. Böylece 1 hafta dinleme yapılamadı. 

Süryanilerden de soykırım iddiası 

LONDRA DHA 
Uluslararası Süryani Haber Ajansı'nın internet sitesindeki haberde, Türklerin Ermeni, Yunan ve Süryanilere sistematik soykırım uyguladığı da iddia edildi. Haberde "24 Nisan 1915'teki soykırım, 750 bin Süryani'nin 400 bin Yunan ve 1.5 milyon Ermeni'nin öldürülmesiyle sonuçlanmıştı" ifadesi kullanıldı. 

Dev - Sol davası yeniden başladı 

1980 ihtilalinin ardından başlayan ve dosyaların çoğunun kaybolduğu-nun anlaşılmasıyla yeniden görülen 1243 sanıklı Dev - Sol ana davasının ilk duruşması Üsküdar 1. Ağır Ceza Mahkemesi'nde yapıldı. Kaybolan belgelerin kopyasının dosyada olduğunu belirten mahkeme, savcının esas hakkındaki görüşünü hazırlamasını istedi. 

Basın Konseyi'nden Ekşi'ye tam destek 

Basın Konseyi Yüksek Kurulu Olağanüstü Toplantısı'nda Başbakan Erdoğan ile yaptığı görüşmenin ardından meydana gelen gelişmelerin gözden geçirildiğini söyleyen Basın Konseyi Başkanı Oktay Ekşi, "Kurulda bana güvenlerinin olup olmadığını belirtmelerini istedim. Kurul, oybirliğiyle bana güvenlerinin tam olduğunu ifade etti" dedi. 


</TEXT>
</DOC>
