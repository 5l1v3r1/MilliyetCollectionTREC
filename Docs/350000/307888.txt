<DOC>
<DOCNO> 307888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur27.html </URL>
<DATE> 2005/01/19/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
İstanbul'da Bush'u protesto eylemi... 
</HEADLINE>
<TEXT>

     Küresel Barış ve Adalet Koalisyonu, ABD Başkanı George W. Bush'u protesto etti. 
     Galatasaray Postanesi önünde toplanan koalisyon üyeleri, ''Bush ve savaş karşıtı'' sloganlar attı. 
     Sanatçı Görkem Yeltan, grup adına yaptığı basın açıklamasında, ''yarın 2. başkanlık dönemi için yemin etmeye hazırlanan ABD Başkanı Bush'un, 'Irak'ı işgal' emrini verdiğini ve Irak'ta 110 bin kişinin ölümünden sorumlu olduğunu'' kaydetti. 
     Irak'ta kitle imha silahları bulunamadığını vurgulayan Yeltan, ''ABD Başkanı Bush'un dünya halklarına yalan söyleyerek siyasetini sürdürdüğünü'' ileri sürdü. 
     Yeltan, ''Bush dünyanın yakasından düşene ve Irak'ta işgal sona erene kadar mücadelemize devam edeceğiz'' dedi. 
     Görkem Yeltan, ''19 Mart 2005 Küresel Eylem Günü'nde tüm dünyada yapılacak savaş karşıtı eylem için 'ABD'nin İşgaline Ortak Olma' adlı kampanyanın da süreceğini sözlerine ekledi. 
     Açıklamanın ardından, sanatçı Hasan Tahsin Yılmaz sembolik olarak ABD Başkanı George W. Bush'un yeminini okurken, sanatçı Mustafa Alabora da buna alternatif ''savaş karşıtı'' yeminle karşılık verdi. 
     Protestocular, daha sonra İstiklal Caddesi'nde ''savaş karşıtı'' bildiri dağıttılar. 
     
</TEXT>
</DOC>
