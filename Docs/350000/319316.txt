<DOC>
<DOCNO> 319316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonspo17.html </URL>
<DATE> 2005/02/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yanal Nihat'ın görevi Emre ve Gökdeniz'e... 
</HEADLINE>
<TEXT>

     Türkiye A Milli Futbol Takımı Teknik Direktörü Ersun Yanal, Türkiye'nin Almanya'da yapılacak 2006 Dünya Futbol Şampiyonası'na katılacağını söyledi. 
     Yanal, Alman spor dergisi Kicker'e verdiği demecinde, Türkiye'nin, grubunda Danimarka ve Yunanistan ile kendi sahasında oynayacağını hatırlatarak, ''Tabeladaki durumumuzu büyük ölçüde düzeltmek için iyi fırsatlar var. Ukrayna'ya ulaşmak mümkün değilmiş gibi görünüyor ama onlar da bir hata yapabilir. O zaman da biz orada olacağız. Türkiye, 2006 yılı Dünya Şampiyonası'na katılacak'' ifadelerini kullandı. 
     Hedefe ulaşamaması durumunda ne olacağı şeklindeki bir soruya karşılık da Yanal, ''Bunu daha şimdiden düşünmüyorum. Ancak herhalde o zaman da dünya dönmeye devam edecektir'' diye cevap verdi. 
     Yanal, kendisine yönelik eleştiriler ile ilgili olarak da, ''Milli takım antrenörlüğünü üstlenme kararımdan hiç bir zaman pişmanlık duymadım, duymayacağım da. Bu benim için onurlu bir görev. Her yerde eleştiri vardır. Bununla yaşayabilmek lazım'' diye konuştu. 
     Çalışmaları üzerinde yoğunlaşmak istediğini, ancak bunun kendisine yönelik karalama kampanyalarından dolayı her zaman kolay olmadığını ifade eden Yanal, ''Bazı insanların, masum insanlara çamur atma çabaları komik ve aynı zamanda utanç verici. Bana yönelik yalanları neden çıkarttıklarını bilmiyorum. Televizyonda verilen haberlerin, beni kötü göstermek için nasıl maniple edildiğini görmek de beni çok üzdü'' dedi. 
     Yanal, İspanya'nın Real Sociedad takımında forma giyen Nihat'ın sakatlığıyla ilgili olarak da, ''Bu kendisi için çok kötü, Ben de çok üzüldüm. Ancak bizim daha bir dizi iyi futbolcumuz var. Şimdi Emre ve Gökdeniz orta sahada daha fazla sorumluluk üstlenmek durumunda. Dünya Şampiyonluğu'na katılmamız sadece Nihat'a bağlı değil'' ifadelerini kullandı. 

     
</TEXT>
</DOC>
