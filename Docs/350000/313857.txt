<DOC>
<DOCNO> 313857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonsiy27.html </URL>
<DATE> 2005/02/09/ </DATE>
<TIME> 20.17 </TIME>
<AUTHOR>  </AUTHOR>
<HEADLINE>
Sigara içme yasağı kapsamı genişletiliyor 
</HEADLINE>
<TEXT>

     CHP Balıkesir Milletvekili Sedat Pekel, sigara yasağı uygulanan alanların genişletilmesini öngören bir yasa teklifi hazırladı. 
     Pekel ve arkadaşlarının imzalarıyla TBMM Başkanlığı'na sunulan yasa teklifi, yasak alanların yanı sıra lokanta, otel, kafeterya, bar, disko, gazino gibi eğlence yerlerinin kapalı mekanlarında da tütün ve tütün mamullerinin içilmesi için ayrı yerler tahsis edilmesini düzenliyor. 
     CHP'lilerin teklifi, tütün ve tütün mamulleri yasağını delme çabalarını önlemeye yönelik düzenlemeler de içeriyor. Buna göre, marketlerde marka çağrıştıran logolar, firmaların dağıtım arabalarındaki renk çağrışımları, restoran ve bar gibi yerlerde yapılan tanıtım kampanyaları, vitrin camlarını çerçeveleyen ve cama yapıştırılan kuşaklar da yasaklanıyor. 
     
     ''SİGARA ÖLDÜRÜR'' 
     Teklif, paketlerin üzerine 14 punto veya daha büyük harflerle ''Yasal Uyarı Sigara Öldürür'' yazılmasını da öngörüyor. Teklife göre, bu ibareyi taşımayan tütün ve tütün ürünleri ithal edilemeyecek ve satışa çıkarılamayacak. Paketlerin içine tütün ve tütün mamullerinin zararlarını anlatan, rahatlıkla okunan Türkçe yazılı uyarı ilanları konulacak. TRT ve özel televizyon kurumları ayda en az 300 dakika, zararlar konusunda uyarıcı ve eğitici içerikte yayınlar yapacak. 
     
</TEXT>
</DOC>
