<DOC>
<DOCNO> 338757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/spor/axspo01.html </URL>
<DATE> 2005/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent çıkarması 
</HEADLINE>
<TEXT>


Beşiktaş, Ali Tandoğan ile kesin anlaşma sağladı. Çalımbay, Youla için de Gençlerbirliği'nin kapısını çaldı. Siyah-Beyazlılar, Ankaragücü'nden Adem, Umut ve Emre konusunda da Aydın'a başvurdular 

NECMİ KEPÇETUTAN M. ALİ SABUNCU 


Çaykur Rizespor'dan Kürşat ile prensipte anlaşan Beşiktaş hız kesmedi, Ankara'da da Gençlerbirliği'nin yıldızı Ali Tandoğan ile anlaşma sağladı. Kırmızı - Siyahlı futbolcu, kulübünden ciddi bir teklif alamayınca dün Kartal'a olumlu yanıt verdi. Siyah - Beyazlılar ile anlaşan Tandoğan, Beşiktaş'ın teklifine "Evet" dedi. Rıza Çalımbay'ın ısrarla transfer edilmesini istediği Ali, bu hafta içinde protokol imzalayacak. Ligin bitiminden sonra ise resmen Beşiktaş'ın futbolcusu olacak. 
Çalımbay ayrıca Gençlerbirliği Başkanı İlhan Cavcav'dan Youla'yı istedi. Önceki gün Ankaragücü- Diyarbakırspor maçını izleyen Beşiktaş Teknik Direktörü, Cavcav'ın kapısını çaldı, talip oldukları Gineli futbolcu için kolaylık göstermesini talep etti. Çalımbay, 2007 yılına kadar sözleşmesi bulunan Youla için 2.5 milyon dolar talep eden Cavcav'dan süre istedi. 

Sıcak temas 
Ankaragücü Başkanı Cemal Aydın ile de görüşen Rıza hoca, Sarı - Lacivertliler'den Adem Dursun, Emre ve Umut'u resmen istedi. Aydın'ın ise sezon bittikten sonra bu futbolcular için görüşmeye hazır olduklarını ve her türlü kolaylığı sağlayacaklarını söylediği öğrenildi. Bu arada Çalımbay'ın yardımcısı Zeki Önatlı'nın, Altay'ın 20 yaşındaki orta saha oyuncusu Merter'i izlediği ifade edildi. 

Carew açık artırmada 

Beşiktaş Yönetimi, golcüyü en fazla veren kulübe satacak. Rıza Çalımbay ise Carew'den memnun olduğunu ifade etti 

ORHAN YILDIRIM 

Beşiktaş, gözden çıkardığı Carew'i, en yüksek teklifi yapan kulübe verecek. Atletico Madrid, Liverpool, Monaco ve PSG gibi takımlardan menajeri kanalıyla transfer teklifi alan Norveçli oyuncu, bugün Leeds United'a karşı Dünya Karması'nda forma giyecek. 
Beşiktaş Yönetimi ile Carew konusunda görüşen Teknik Direktör Rıza Çalımbay ise ilginç bir saptamada bulunarak, Norveçli oyuncudan memnun olduğunu, kalabileceğini söyledi. 
Geldiği günden bu yana Norveçli futbolcuya şans tanıyan ve ondan daha fazla faydalanmak isteyen Çalımbay'ın idarecilere, "İyi olduğu zaman tek başına karşılaşmayı çevirebilecek kapasitede. Ancak kulübün menfaatleri gönderilmesini gerektiriyorsa ona da hayır demem" dediği, böylece son kararı yönetime bıraktığı vurgulandı. 
Yöneticiler ise hem yabancı kontenjanını açmak, hem de daha iyi bir golcüyü kulübe kazandırmak adına Norveçli oyuncuyu satma konusunda kararlı görünüyor. 

Gençlere şans 

Dokuz eksiğe rağmen Çaykur Rizespor'dan üç puan almayı başaran Beşiktaş, Samsun maçının hazırlıklarına bugün başlayacak. Bir günlük iznin ardından haftanın ilk idmanını gerçekleştirecek olan Siyah - Beyazlılar'da Rıza Çalımbay'ın eksikler nedeniyle gençleri maça hazırlayacağı öğrenildi. 


</TEXT>
</DOC>
