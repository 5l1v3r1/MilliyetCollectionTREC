<DOC>
<DOCNO> 308137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/ekonomi/eko09.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
EPDK'dan akaryakıt lisans uyarısı 
</HEADLINE>
<TEXT>



Enerji Piyasası Düzenleme Kurumu EPDK Başkanı Yusuf Günay, piyasada faaliyet sürdüren ve 20 Aralık'a kadar lisans başvurusu yapan tüm akaryakıt bayilerinin illere göre tasnifini yaparak liste halinde İçişleri Bakanlığı'na bildirdiklerini ve Bakanlıktan lisans başvurusu yapmayan bayilerin faaliyetlerinin durdurulmasını talep ettiklerini açıkladı. 
Aynı listeyi dağıtım şirketlerine de ilettiklerini ifade eden Günay, dağıtım şirketlerine de bu listede yer almayan ya da başvuru yaptığını ibra etmeyen bayilere akaryakıt ikmali yapamayacaklarını bildirdiklerini de açıkladı. Bugüne kadar EPDK'ya 13 bin 500 civarında lisans başvurusu yapıldığını söyleyen Günay, eksikleri bulunan başvuru sahiplerine evraklarını tamamlamaları için yazı yazdıklarını bildirdi. EPDK'ya 60'a yakın dağıtım şirketinin lisans başvurusu yaptığını kaydeden Günay, bugüne kadar 1000'e yakın akaryakıt bayine, 10 dağıtım şirketine ve 25 taşıma şirketine lisans verdiklerini söyledi. 


</TEXT>
</DOC>
