<DOC>
<DOCNO> 348761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/ekonomi/aeko.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Güvenlik gerekçesi ile yatırımdan kaçınmayın' 
</HEADLINE>
<TEXT>


Doğan Yayın Holding'in 'Anadolu'daki Avrupa' toplantısına katılan İçişleri Bakanı Abdülkadir Aksu, "Diyarbakır surları ve GAP markadır. Buraya yatırım yapın, güvenlik gerekçesi ile geri durmayın" dedi 

DİYARBAKIR DHA 

İçişleri Bakanı Abdülkadir Aksu, "Hiç kimse güvenlik nedeniyle yatırım yapmaktan geri durmasın. Kalkınmış, refah seviyesi yükselmiş, çalışmak isteyen herkesin iş bulabildiği bir Diyarbakır, bir Türkiye benim rüyamdır" dedi. 
Doğan Yayın Holding'in DYH Diyarbakır Ticaret ve Sanayi Odası'nın DTSO ev sahipliğinde gerçekleştirdiği 'Marka Güçtür' ana temalı, Anadolu'daki Avrupa Toplantıları'nın 11'incisine katılan Bakan Aksu, GAP'ın ve Diyarbakır surlarının iyi birer marka olduğunu söyledi. 

'Dünyaya tanıtacağız' 
Demokrasiyi sürekli geliştirilmesi gereken bir süreç olarak gördüklerini anlatan Aksu, "Ekonomik ve demokratik gelişmenin ülkemizin tüm bölgelerine yayılması önem taşımaktadır. Bu meyanda, söz konusu toplantıların 11'incisinin, tarihi boyunca 26 medeniyete ev sahipliği yapan Diyarbakır'da yapılmasını büyük takdir ve memnuniyetle karşıladım" dedi. Aksu, dünyada yeni kavramların gündeme geldiğini ve önem kazandığını vurgulayarak, şöyle devam etti 
"Bunlardan birisi de kalite ve imajdır. Her insan, her grup ve hatta her devlet tek başına bir markadır. GAP'ın da, Diyarbakır surlarının da tarihi kent dokusuyla bir marka olduğunu görüyoruz. Bu markayı dünyaya birlikte tanıtacağız. Hiç kimse güvenlik nedeniyle yatırım yapmaktan geri durmasın. Kalkınmış, herkesin iş bulabildiği bir Diyarbakır, bir Türkiye şahsen benim rüyamdır." 

Avrupalı Güneydoğu 
DYH Başkanı Mehmet Ali Yalçındağ da İkinci Dünya Savaşı'ndan beri Türkiye'nin ilk defa üst üste dördüncü yılına büyüme ile girdiğini belirtti. Yalçındağ, şunları söyledi 
"Anadolu'daki aslanlar, kaplanlar demiyoruz Anadolu'daki Avrupa diyoruz. Anadolu Avrupalılaşmış, Güneydoğu Avrupalılaşmış. Artık aslanla, kaplanla uğraşacak vaktimiz yok. Avrupalı hale gelmişiz. 2000'de acılar çektik, işsiz kaldık, fabrikalar kapandı. Bugün birçok şey değişti. Enflasyon canavarını yenmiş görünüyoruz. İndiremediğimiz faiz oranları artık gelişmiş ülkelerle rekabet eder seviyede. Milli gelir 300 milyar dolara ulaşmış, kişi başına ise 4 bin doları aşmış durumda. İhracat da 70 milyar dolara ulaşmış. Geleceğe daha güvenli bakıyoruz. Belki henüz yansımadı ama çok kısa sürede bu gelişme sokağa da yansıyacak. Önemli bir bankacı bana, 'Dört ülkeye bakıyoruz. Bunlar Çin, Hindistan, Rusya ve Türkiye' dedi. Türkiye, sadece bu yaptıklarıyla bile dünyada farklı bir marka, farklı bir algılamaya gelmeye başladı." 
Konuşmasında toplantıya katılanları Diyabakırspor için kutlayan Yalçındağ, "Diyarbakırspor mücadele vererek ligde kaldı. Önümüzdeki yıl inşallah daha iyi durumda olacak. Ben aslında Galatasaraylıyım. Nedense Diyarbakırspor'a da sempatim var. Önümüzdeki sezon Diyarbakır - Galatasaray maçına davet ederseniz seve seve gelirim" diye konuştu. 


</TEXT>
</DOC>
