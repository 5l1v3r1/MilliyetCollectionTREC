<DOC>
<DOCNO> 319755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur48.html </URL>
<DATE> 2005/03/01/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Rekabet Kurumu'nda haksız menfaat iddiası... 8 kişi gözaltında 
</HEADLINE>
<TEXT>

     Rekabet Kurumu'nun gizli bilgilerinin sızdırılarak, haksız menfaat temin edildiği iddiasıyla başlatılan soruşturmada 8 kişi gözaltına alındı. 
     Ankara Cumhuriyet Başsavcılığı, Rekabet Kurumu Başkanı Mustafa Parlak'ın kurumun gizli bilgilerinin dışarıya sızdırıldığı yönündeki suç duyurusu üzerine soruşturma başlattı. 
     Terör ve organize suçlara bakmakla görevlendirilen Ankara Cumhuriyet Savcılarından Mustafa Kelkit'in talimatı üzerine, Ankara Emniyet Müdürlüğü Kaçakçılık ve Organize Suçlarla Şube Müdürlüğü ekipleri 5'i kurum görevlisi, 1'i müteahhit olmak üzere 6 kişiyi Ankara'da gözaltına aldı. Soruşturma kapsamında İstanbul'da 2 avukatın da gözaltına alındığı bildirildi. 
     Gözaltına alınan zanlıların işyerlerinde ve evlerinde arama yapıldığı, Savcı Kelkit'in Ankara'daki aramalara katıldığı öğrenildi. 
     Soruşturmanın, 4422 sayılı Çıkar Amaçlı Suç Örgütleriyle Mücadele Kanunu çerçevesinde yürütüldüğü kaydedildi. 
     
</TEXT>
</DOC>
