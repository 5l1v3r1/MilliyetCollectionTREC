<DOC>
<DOCNO> 336196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/soneko10.html </URL>
<DATE> 2005/04/23/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Doğu Karadeniz'de petrol umudu... 
</HEADLINE>
<TEXT>

     Karadeniz Teknik Üniversitesi KTÜ Jeoloji Mühendisliği Petrol Anabilim Dalı Başkanı Prof. Dr. Sadettin Korkmaz, Karadeniz'in tabanında petrol bulunabilecek çok kalın tortul katmanlar olduğunu söyledi. 
     Prof. Dr. Korkmaz, AA muhabirine yaptığı açıklamada, Türkiye'de henüz sondajlarla test edilmemiş tek bölgenin Sinop-Sarp arasında kalan deniz tabanı olduğunu belirtti. 
     Türkiye'nin jeolojik olarak petrol ve doğalgaz yönünden en önemli sahalarını Güneydoğu Anadolu Bölgesi ile Trakya'nın oluşturduğunu, bunun dışında kalan ve jeolojik olarak petrol bulunma ihtimali yüksek olan bölgelerin değişik tarihlerde araştırıldığını ifade eden Korkmaz, ''Buralar sınırlı sayıda sondajlarla test edilmiş, ancak ekonomik değerde petrol yatakları bulunamamıştır'' dedi. 
     Orta Karadeniz'de Boyabat yakınlarında karada, Doğu Karadeniz'de Çayeli açıklarında denizdeki petrol sızıntıların varlığının yıllardır bilindiğini dile getiren Korkmaz, şunları söyledi 
     ''Bir sahadaki petrol sızıntıları bazı olumsuzluklara neden olsa bile, bu sahalarda petrolün varlığını gösteren en önemli kanıtlardır. Karadeniz'in tabanında petrol bulunabilecek çok kalın tortul katmanlar vardır. Bundan başka bölgesel jeolojik veriler de bu kısımların ümit verici olduğunu göstermektedir.'' Korkmaz, test edilmemiş tek yer olan Sinop-Sarp arasındaki deniz tabanının denizin ortasından geçen ekonomik hattın Türkiye tarafında kaldığını da kaydetti. 
     Bu alandaki su derinliğinin 2 bin metre dolayında bulunmasının dezavantaj oluşturduğunu, söz konusu su derinliğinin hem arama, hem de işletme maliyetlerini artırdığını ifade eden Korkmaz, şöyle devam etti 
     ''TPAO ve BP ilk kuyuyu Hopa İlçesi açıklarında Haziran'da delmeyi planlıyor. Bu alanda deniz tabanından 2500-3000 metre arasında derinliğe sahip sondajlar yapılması gerekiyor. Bu derinlikteki bir sondajın maliyeti 80-100 milyon dolar arasında değişmektedir. Bilinmeyen bir sahadan netice alabilmek için en az 5-10 kuyu açılmalıdır. Bu da maliyeti oldukça yükseltmektedir. Ancak maliyet ne olursa olsun Karadeniz'in petrol açısından ümit verici bu kısmı mutlaka sondajlarla test edilmelidir. Ümit ediyorum ki Haziran ayında açılmaya başlanacak ilk kuyu, bölgemizin ve ülkemizin yüzünü güldürecek bir sonucu ortaya çıkarır.'' Korkmaz, söz konusu sahada petrol bulunması halinde bunun işletme maliyetinin en az arama maliyeti kadar yüksek olacağını kaydetti. 
     
</TEXT>
</DOC>
