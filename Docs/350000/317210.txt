<DOC>
<DOCNO> 317210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/soneko14.html </URL>
<DATE> 2005/02/21/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Visa Kartlara güveni artırabilecek her türlü düzenlemenin yanındayız 
</HEADLINE>
<TEXT>

     Visa Avrupa Başkan Yardımcısı Steve Perry, kredi kartlarına ilişkin yasal düzenleme hazırlıklarıyla ilgili olarak, kart pazarını daraltmayacak, kartlara güveni artıracak her türlü düzenlemenin yanında olduklarını bildirdi. 
     Perry, Visa perspektifinde bakıldığında geçen yıl kart pazarının son derece hızlı bir büyüme kaydettiğini, Avrupa'da son 2 yılın en büyük büyüme değerine ulaştıklarını söyledi. 
     Bu büyümenin çok önemli bir bölümünün de Türkiye tarafından oluşturulduğunu ifade eden Perry, ''Türk pazarı Avrupa'daki 34 ülkede Visa tarafından yeni basılan kartların yüzde 25'inin basıldığı, kullanıldığı bir pazar. Yine kart sayısı açısından da Türkiye şu anda Avrupa'nın 3. en büyük ve en önemli pazarı'' dedi. 
     Önümüzdeki dönemlerde Türkiye'de banka kartlarının sayısında çok büyük artış beklediklerini ifade eden Perry, gelecekte Türkiye'nin Avrupa için, özellikle Visa için çok büyük bir büyüme motoru olacağını, olmaya devam edeceğini kaydetti. 
     Türkiye'de enflasyon oranının düşmesinin, insanların banka kartlarını kullanmak için daha fazla güven duymalarına yol açtığını ifade eden Perry, konuşmasını şöyle sürdürdü 
     ''Ekonomide son derece olumlu birtakım gelişmeler olduğunu görüyoruz. Merkez Bankası'nın bağımsızlığını kazanması, BDDK'nın bankaların denetiminde ve kontrolündeki rolü, IMF'den alınan fonların ekonomiyi desteklemek için kullanılması ve AB'ye erişim, Türkiye'nin bankacılık sektörünü ve ekonomiyi bir bütün olarak daha Batılı görünür hale getirdi. Bunun da tabii ki kart kullanımı ve kart ödemeleri üzerinde bir etkisi oldu.'' Perry, Türkiye'nin Visa Avrupa'da kart sayısı artışının dörtte birini tek başına gerçekleştiren Avrupa'nın 3'üncü en büyük kart pazarı olduğunu, Türkiye'nin ayrıca Europay-MasterCard-Visa EMV standardına uyumlu çipli karta geçişte 4'üncü en önemli pazar arasında yer aldığını bildirdi. 
     Steve Perry, Yeni Türk Lirası YTL ile ilgili olarak da, özellikle kart piyasası açısından bakıldığında YTL'ye yüzde 100 mükemmel bir geçiş gerçekleştiğini söyledi. Perry ''İstanbul'da ilk defa elimde bozuk para taşıyorum ki 5 yıl önce bunu hayal dahi edemezdim'' dedi. 
     
     ''GÜVENİ ARTIRACAK HER TÜRLÜ DÜZENLEMENİN YANINDAYIZ'' 
     Kredi kartları yasa taslağı hazırlıklarıyla ilgili olarak da Perry, ''Nihai halinin ne olacağını bilmiyoruz ama bu kart ödeme sistemlerinin veya diğer ödeme sistemlerinin başarısını gösteren bir şey. Türkiye'de yapılan bütün ödemelerin yüzde 10'u Visa, diğer bir yüzde 10'u da MasterCard'la yapılıyor. Dolayısıyla bu kartla yapılan ödemelerdeki yüksek başarı oranı, kanun koyucuları bu konuda yeni potansiyel düzenlemeler getirmeye zorluyor'' dedi. 
     Sektörle ilgili, sektörün gelişimini sağlayacak her türlü mali düzenlemenin yanında olduklarını ifade eden Perry, şunları kaydetti 
     ''Son halinin ne olacağını bilmiyoruz ama kartlara güveni artırabilecek her türlü düzenlemenin de yanındayız. Kartlara olan güveni artıracak düzenleme, kartların herkesin erişebileceği bir mecra olabileceği düzenlemedir. Mesela bizim en zengine de en yoksula da hitap eden kartlarımız var. Hem seyahat eden hem seyahat etmeyen müşterilerimiz var. Bireysel kurumsal müşterilerimiz var. Birtakım hükümet kurumlarıyla da çalışıyoruz, onlar da bizim müşterimiz. Benim kartlara olan güveni artıracak düzenleme derken kastettiğim, kart pazarını kısıtlamayacak, pazarı daraltmayacak ve daha önce başka ülkelerde yaşanmış en iyi uygulamaların üzerine inşa edilmiş, o en iyi uygulamalardan ders çıkarmış bir düzenleme.'' 
     
     TAKSİT UYGULAMALARI 
     Kredi kartlarındaki taksit uygulamalarıyla ilgili son günlerde yaşanan tartışmalara ilişkin de Perry, bunun daha çok yerel pazarın özelliklerine bağlı olarak ortaya çıktığını söyledi. 
     Perry, ''Bu rakip bankaların birbirleriyle mücadelesidir, onların vereceği bir karardır. Türkiye pazarında 25 güçlü ve rekabetçi banka var. Bu bankalar böyle bir taksitlendirme politikasının uygun olup olmadığına kendileri karar verecekler. Bizim bu alanda müdahil olmak gibi bir şeyimiz yok'' diye konuştu. 
     Steve Perry, başka ülkelerde de benzer uygulamalar bulunduğunu, hepsinde de pazarın rekabetçiliğine, alternatif ürünlerin mevcudiyetine ve pazarın kültürüne bağılı olarak farklı farklı ödeme profillerinin izlendiğini anlattı. 
     
</TEXT>
</DOC>
