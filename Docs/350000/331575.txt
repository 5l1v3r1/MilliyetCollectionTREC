<DOC>
<DOCNO> 331575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonyas23.html </URL>
<DATE> 2005/04/08/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Şener Şen Türk sinemasında kendi has bir üslup yok 
</HEADLINE>
<TEXT>

     3. Berlin Türk Filmleri Haftası'na katılmak amacıyla Almanya'nın başkenti Berlin'e gelen sinema sanatçısı Şener Şen, Türk sinemasının kendine has bir üslubu olmadığını söyledi. 
     Türk Filmleri Haftası'nın düzenlendiği Urania salonlarında basın toplantısı düzenleyen Şen, Türkiye'de her yıl sadece 15 kadar film yapıldığını ve bu sayının çok az olduğunu belirterek, ''Türk sinemasında kendine has bir üsluptan söz edilemez. Hollywood'dan başka diğer ülkelerde de bu anlamda bir üsluptan bahsetmek zor'' dedi. 
     Şen, Türkiye'de 70'li yıllarda her yıl yüzlerce film çekildiğini hatırlatarak, ''Beğenelim beğenmeyelim bu yıllarda bir üslup vardı. Şimdi yok'' şeklinde görüş belirtti. 
     Kendi filmleri arasında bir kıyaslama yapmadığını kaydeden Şen, ''Tüm filmlerimin önemi çok büyük, her yeni film daha öncekilerin üzerine koyduğum yeni bir tecrübe'' dedi. 
     Türk sinemasında senaryo sorunu olduğunu kaydeden Şen, ''Fazla tercih imkanımız yok. Yeni değişik senaryolar sık sık gelmiyor'' diye konuştu. 
     Şener Şen, Türk halkının televizyon dizilerini izlemesiyle ilgili olarak da, ''Türkiye de değişen dünya koşullarına uyuyor. İnsanlar pratik olarak filmleri televizyonlarda izlemek istiyorlar'' dedi. 
     Avrupa'daki Türklerin Avrupa'nın ayrılmaz bir parçası haline geldiğini de kaydeden Şen, ''Almanya'daki birinci nesil görevini yeni kuşaklara bıraktı. Bu zamana kadar sadece Avrupalıların tekelinde olduğunu düşündüğümüz görevler artık Türklere veriliyor. Türkler, bu görevleri üstleniyor'' diye konuştu. 
     Berlin'de 3 Nisanda başlayan ve yarına kadar sürecek 3. Türk Filmleri Haftası'nda, Şener Şen'in başrolünü oynadığı ''Eşkiya'' ve ''Gönül Yarası'' adlı filmler de gösterime girdi. 
     
</TEXT>
</DOC>
