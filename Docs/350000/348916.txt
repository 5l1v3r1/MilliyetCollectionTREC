<DOC>
<DOCNO> 348916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonspo01.html </URL>
<DATE> 2005/06/04/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Çetiner Yürekten oynayan Yunanistan'a karşılık veremedik... 
</HEADLINE>
<TEXT>

     Ümit Milli Futbol Takımı Teknik Direktörü Raşit Çetiner, Yunanistan’ın, oynadığı futbolla haklı bir galibiyet aldığını söyledi. 
     Karşılaşma sonrası düzenlenen basın toplantısında konuşan Çetiner, rakiplerinin güçlü bir takım olduğunu bildiklerini kaydederek, "Futbolu biz oynayıp, onları oynatmamayı planlıyorduk, ama orta saha oyuncularım inanılmaz derecede pas hatası yapıp, kötü oynadı. Burada rakibin önemi çok fazlaydı. Onlar bizi oynatmadı. Çok yürekten ve agresif oynayan Yunanistan’a karşılık veremedik" dedi. 
     Çetiner, Yunanistan karşısında tipik bir Haziran ayı sendromu yaşadıklarını belirterek, şöyle konuştu 
     "Oyuncuların beyni tatil moduna girmişti. Bu yaş grubundaki oyuncuların tatil ve transfer düşünceleri iyi oynamalarını etkiliyor. 
     Neticede çok önemli bir maçı ve avantajı kaybettik. Şimdi her şey bizim için sıfırdan başlıyor. Onları yenip ikincilikten uzaklaştırmak istiyorduk, ancak başaramadık. Bizi buraya getiren oyuncular, kalan bölümde gruptan çıkmak için ellerinden geleni yapacaktır. Kendilerine inancım sonsuz." Takımda revizyon düşüncesi içinde olduklarını da dile getiren Çetiner, "Temmuz ayından sonra muhakkak ki kadroda değişim olacak. 
     Ama şimdi yapamıyoruz, çünkü bir alt yaş grubu Avrupa Şampiyonu oldu ve Dünya Şampiyonası’nda mücadele edecek" diye konuştu. 
     
     STİLİANOS "GALİBİYETİ HAK ETTİK" 
     Yunanistan Ümit Milli Futbol Takımı Teknik Direktörü Aposporis Stilianos, Türkiye karşısında haklı bir galibiyet aldıklarını kaydetti. 
     İyi bir maç olduğunu belirten Stilianos, "Dersimizi çok iyi çalışmıştık ve oyuncularım maça iyi konsantre oldu. Hak ettiğimiz bir galibiyet aldığımıza inanıyorum. 10 kişi kaldıktan sonra işimiz zorlaştı, ama yapmamız gerekeni biliyorduk" dedi. 
     Statta atmosferin çok iyi olduğunu dile getiren Stilianos, Futbol Federasyonu’na da teşekkür edip, "Dostluk çok iyiydi. İnanıyorum ki bugün futbol kazandı" derken, maç öncesi Yunanistan Milli Marşı’nın ıslıklanmasıyla ilgiliyse "Milli marşın ıslıklanması güzel bir şey değildi, ama böyle şeyler olabiliyor" açıklamasını yaptı. 
     
     YUNANİSTAN 2. SIRAYA ÇIKTI 
     Ali Sami Yen Stadı’nda Yunanistan’a 1-0 yenilen Türkiye, gruptaki yerini de rakibine kaptırdı. 
     Maç öncesi 19 puanlı Danimarka’nın ardından 14 puanla ikinci sırada bulunan Türkiye, 11 puanlı Yunanistan’a yenilince puanlar eşitlendi. İlk maçta da Türkiye’yi 2-1 yenen Yunanistan, ikili averajla grupta ikinci sıraya çıkarken, Türkiye’yi üçüncülüğe itti. 
     
</TEXT>
</DOC>
