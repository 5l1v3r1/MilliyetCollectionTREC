<DOC>
<DOCNO> 316782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur25.html </URL>
<DATE> 2005/02/19/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Kelepçeli zanlılar polis aracından kaçtı 
</HEADLINE>
<TEXT>

     Bursa'da, hırsızlık olayına karıştıkları iddiasıyla gözaltına alınan 2 zanlı, elleri kelepçeli olarak, sağlık raporu için hastaneye götürülürken polis otomobilinden kaçtı. 
     Alınan bilgiye göre, Doktor Sadık Ahmet Caddesi'nde bir işyerinden cep telefonu çalma girişiminde bulunurken, Asayiş Şube Müdürlüğü'ne bağlı ''Sokak Timi'' tarafından yakalanan Serhat D. 18 ve Mehmet U. 20 , haklarında yasal işlem yapılmak üzere, Şehit Şerafettin Yılmaz Polis Merkezi'ne teslim edildi. 
     Polis merkezindeki işlemlerin ardından 16 A 7574 plakalı otomobile bindirilerek sağlık kontrolleri yapılmak üzere Yüksek İhtisas Hastanesi'ne götürülmek istenen elleri kelepçeli zanlılar, Ankara Yolu DSİ Kavşağı'nda kırmızı ışık yanması üzerine duran otomobilden inerek kaçmaya başladı. 
     Polisin uzun süren kovalamacasına rağmen kelepçeyle kaçmayı başaran zanlılar, bölgede yapılan araştırmalara rağmen bulunamadı. 
     Zanlıların yakalanması için arama çalışmaları sürüyor. 
     
</TEXT>
</DOC>
