<DOC>
<DOCNO> 327253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/yasam/axyas01.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Mert Uyguç'a çirkin saldırı 
</HEADLINE>
<TEXT>


4 saldırgan, Galatasaray takımı basketbolcusunun çenesini kırdı 

İSTANBUL Milliyet 

Galatasaray Basketbol Takımı oyuncularından Mert Uyguç, önceki gün otomobille yolunu kesen 4 kişinin saldırısına uğradı. 
Uyguç, İstinye'de bir kulüp yemeği için önceki akşam takım arkadaşlarıyla konvoy halinde yola çıktı. İçinde 4 kişi bulunan siyah renkli bir otomobil, Reşitpaşa Korusu mevkiinde, Uyguç'un yolunu kesti. 4 kişi, araçtan inen Uyguç'a saldırdı. Diğer sürücülerin kurtardığı Uyguç'u, geride kaldığını fark ederek dönen 2 arkadaşı Bakırköy Acıbadem Hastanesi'ne kaldırdı. Uyguç'la aynı araçtaki takım arkadaşı 2.05 boyundaki Ufuk Gürgen de hafif yaralandı. 

Zanlılar gözaltında 
Yüzüne aldığı darbeler sonucu çene kemiği kırılan Uyguç'un ameliyat edildiği, durumunun iyi olduğu, ancak sahalara dönmesinin 2 ayı bulacağı bildirildi. Emniyet yetkilileri, Uyguç'un çantası ve cep telefonunun otomobilde olduğunu, bu yüzden olayın kapkaç ya da gasp amaçlı olmadığı ihtimali üzerinde durulduğunu belirtti. Soruşturma başlatan polis, Metin Ö, Namık Kemal K, Bülent K. ve Metin K'yi gözaltına aldı. Zanlıların, Uyguç'u aralarında çıkan yol tartışması sonucu darp ettiklerini öne sürdükleri öğrenildi. 


</TEXT>
</DOC>
