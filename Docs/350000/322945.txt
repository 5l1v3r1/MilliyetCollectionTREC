<DOC>
<DOCNO> 322945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonspo22.html </URL>
<DATE> 2005/03/11/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Galatasaray'da hedef galibiyet 
</HEADLINE>
<TEXT>

     100. yılında şampiyon olmayı hedefleyen Galatasaray, ligde kalma mücadelesi veren İstanbulspor karşısında kazaya uğramak istemiyor. 
     Sarı-kırmızılılar, Atatürk Olimpiyat Stadı'nda yapacakları karşılaşmada taraftarlarının da desteğiyle İstanbulspor'u yenerek, 3 puan almayı hedefliyor. 
     Galatasaray, İstanbulspor ile yarın yapacağı lig maçıyla birlikte, 300 gün sonra Atatürk Olimpiyat Stadı'nda bir karşılaşmaya çıkacak. Sarı-kırmızılılar, bu stattaki son maçını 15 Mayıs 2004 tarihinde Elazığspor ile Birinci Süper Lig'de yaptı. 
     
     HASAN ŞAŞ'IN DURUMU AKŞAM BELLİ OLACAK 

     Galatasaray'da dünkü idmanda sakatlanan Hasan Şaş'ın yarınki maçta forma giyip giymeyeceğinin akşam antrenmanında belli olacağı bildirildi. 
     Sarı-kırmızılılarda, kırmızı kart cezalısı Necati ile sakatlığı süren Hakan Ünsal, İstanbulspor maçında forma giyemeyecek. Tedbirsiz olarak PFDK'ya sevk edilen Song ise yarınki maçta oynayabilecek. 
     
     OLASI 11 

     Teknik Direktör Gheorghe Hagi'nin, İstanbulspor karşısında Necati'nin yerine Hasan Kabze'ye görev vermesi bekleniyor. 
     Galatasaray'ın olası 11'i şöyle 
     Mondragon, Cihan, Tomas, Song, Orhan, Ribery, Conceiçao, Ergün, Ayhan, Hasan Kabze, Hakan Şükür. 
     Atatürk Olimpiyat Stadı'nda saat 19.00'da başlayacak karşılaşmayı hakem Selçuk Dereli yönetecek. 

     
</TEXT>
</DOC>
