<DOC>
<DOCNO> 331328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/spor/ysenay.html </URL>
<DATE> 2005/04/08/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Federasyon hazinesi 
</HEADLINE>
<TEXT>



Sayın Aziz Yıldırım'ın havuz dağılımında Anadolu takımlarından yana çıkışı Fenerbahçe'nin dışındaki büyüklerin keyfini bozdu nedense. 
Halbuki ligde ilk üç sırayı alanın dışında kalanların kendi klasmanlarına uygun parayı havuzdan almaları öylesine doğal ve doğrudur ki...Çünkü "şike" dediğimiz "pislik olay" en çok ligin ortalarında dolaşan takımlar arasında beslenip güçlenen bir mendeburluktur. Halbuki 8. sıradaki takım, ligi 1 - 2 çıta yukarıda bitirecek direnişte oynayıp kazansa maçlarını, daha çok havuz hakkı alacak ve alt katlardan gelen çirkin tekliflere dönüp bakmayacaktır. Bence böyle bir düzenleme hem ligde daha ahlaklı yarışmaları gündeme getirecek, hem de bazı yönetici beyinlerinde olan "birkaç alt veya üst çıta ne fark eder " zihniyetini kökünden kazıyacaktır. Ayrıca bu düşüncelerin yerini alacak daha yukarıya tırmanma gayretleri futbolumuza olumlu gelişmeler getirecek ve futbolun kalitesi kendiliğinden yükselecektir. 
Haaa akla "ligin en altındaki takımlar ne yapsın " suali akıllara gelebilir. Bu soruna çare de İkinci Lig'den Süper Lig'e gelen takımlara esaslı bir ekonomi yardımı yapmaktır. Şimdi bizim zamanlarımızdaki gibi federasyon kasası "tamtakır" değildir ki. Hem havuzdan alınan federasyon payları zaten lige yeni gelenlerin ekiplerini takviye etme adına doğal haklarıdır. Hem de 60 - 70 milyon dolarlarla varolan "federasyon hazinesi"nin ana işlevi zaten futbolun kalitesini yükseltmek olduğuna göre de bu havuz anlayışındaki yenilenme adeta kaçınılmazdır. 
Ligin zirvesine gelince Şampiyonlar Ligi'ne gidecek takımların farklı "havuz hakkı" alması doğrudur. Çünkü şampiyon takımı Avrupa sahalarında yarıştırmak ve başarılı olabilmek önce ekonomik varlıkla elde edilebilir. Yurt dışı başarıları Türk halkını onore edici hale gelmedikten sonra sen kendi liginde onlarca kez şampiyon olsan ne yazar... Sonra artık liglerde seyirci heyecanının azalmaya başladığını "gören gözler" çok da net yakalayabilmektedir. 70 milyonluk bir ülkenin komşususu Yunanistan kadar dahi bir "Avrupa çizgisi" yaratamaması bizce ülkemiz adına hüzün vericidir. Bütün bu gerçekler laf ebeliğini pek seven kulüp yönetimlerini ve de Futbol Federasyonu'nu bir hareketlendirirse futbolumuzun geleceği adına iyi olmaz mı 


</TEXT>
</DOC>
