<DOC>
<DOCNO> 347641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/dunya/axdun02.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Heyecanımıza gölge düşürmeyin' 
</HEADLINE>
<TEXT>


Başbakan Erdoğan, AKP grup toplantısında, "Fransa'daki sonucun tam üyeliğimizi etkileyeceği yaklaşımları, sadece Türkiye'nin 3 Ekim müzakereleriyle ilgili heyecanına gölge düşürmekten başka bir şey değildir" dedi 

ANKARA Milliyet 


Başbakan Recep Tayyip Erdoğan, Türkiye içindeki bazı marjinal grupların Fransa'daki referandumu yanlış yorumladığını belirterek, "Fransa'daki sonuç Türkiye'nin tam üyelik süreci açısından bir engel teşkil etmez" dedi. Başbakan Erdoğan, başbakanlığa aday gösterilen Alman Hıristiyan Demokratlar'ın lideri Angela Merkel'i de, "Türkiye üzerinden bu konuda siyaset yapmak, bir kere çirkindir, yanlıştır" diye eleştirdi. 
Erdoğan, partisinin dünkü grup toplantısında referandumla ilgili şunları söyledi 
"Fransa'daki sonucun tam üyeliğimizi etkileyeceği yaklaşımları, sadece Türkiye'nin 3 Ekim müzakereleriyle ilgili heyecanına gölge düşürmekten başka bir şey değildir. Özellikle ülkemizdeki marjinal grupların gayretleri hepinizin malumu. Bu oyuna kimse gelmesin. İnşallah 3 Ekim'de müzakerelere başlayacağız. Avrupa Birliği AB , referandum neticesinin doğuracağı siyasi ve hukuki sorunlar üzerinde kendi iç müzakeresini yürütecektir. Ama bu AB Konseyi içinde çalışmalardır. Bunu birbirine karıştırmanın hiçbir anlamı yok. H l Türkiye üzerinden siyaset yapma gayretinde olanlar var. Bu bir final sürecidir. Final süreci, müzakere süreci içinde devam edecek, bütün fasıllar bitirildikten sonra nihai karar verilecektir. Avrupa'nın bütünleşme gayretleri bundan önce de muhtelif sorunlarla karşılaştı. Fransız halkının bu kararından da gerekli derslerin çıkarılacağından şüphe etmiyoruz. Avrupa Birliği, güçlü bir oluşumdur." 

Karamanlis ile sınırda 
Asya doğalgazını Yunanistan'a bağlayacak boru hattıyla ilgili gelişmelere de değinen Erdoğan, "Gelecek ay Başbakan Kostas Karamanlis ile, sınırda Karacabey'den Batı Trakya'ya geçecek hattın sınır noktasında temel atacağız. Kısa zamanda enerji koridoru, Yunanistan üzerinden Batılı ülkelere doğalgaz nakline vesile olacak" dedi. 

Uyum protokolü imzalanabilir 

GÜVEN ÖZALP Brüksel 

Ankara Anlaşması'nı tüm Avrupa Birliği'ne AB genişleten uyum protokolünün imza sürecinde son aşamaya gelindi. Türkiye'nin AB'yle 3 Ekim'de müzakerelere başlayabilmesi için yerine getirmesi gereken şartlardan biri olan imzanın haziran ayı içinde atılabileceği belirtiliyor. Protokolün bugün AB Daimi Temsilciler Komitesi gündemine gelmesi bekleniyor. Herhangi bir sorun çıkmaması halinde ise AB dışişleri bakanlarının 13-14 Haziran'daki Genel İşler Konseyi toplantısında Birlik içindeki onay sürecini tamamlamaları bekleniyor. Bu aşamadan sonra da belge Türkiye ile AB Dönem Başkanlığı arasında imzalanacak. Türkiye imza atarken, Kıbrıs konusundaki politikasının değişmediğine vurgu yapan bir de deklarasyon yayımlayacak. 


</TEXT>
</DOC>
