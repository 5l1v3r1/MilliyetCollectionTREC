<DOC>
<DOCNO> 309753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/magazin/yazdud.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomi canlı eğlence durgun 
</HEADLINE>
<TEXT>


Ünlü işadamları ve Sanayi Odası Başkanı Ahmet Şekeroğlu ile Ticaret Odası Yönetim Kurulu Başkanvekili Mustafa Kabakçı'nın ekonomik görüşleri, gençler nerelerde eğleniyor, Konya Belediye Başkanı'ndan POSTA'ya çok özel açıklamalar ve mega projeler 



Efendim Konya yazı dizimize kaldığımız yerden devam. Bu kez Konya'nın ekonomik vizyonu hakkında şehrin ileri gelenleri, Konya Ticaret Odası Yönetim Kurulu Başkanvekili Mustafa Kabakçı ve İç Anadolu Bölgesi oda ve borsa başkanlarının görüşlerini aldım. Konya Büyükşehir Belediye Başkanı Tahir Akyürek ile uzun bir sohbetimiz oldu. Tabii Konya'da eğlence hayatına da gözattım. Evet buyrun yazı dizimizin son bölümüne. 

İşadamları POSTA tutkunu 

Konya'da kaldığım üç gece üç gün zarfında Konyalı işadamları ile de sohbet ettim. Yalnız onlarla mı İç Anadolu Bölgesi oda ve borsa başkanları ile bir cumartesi öğle yemeğinde buluştuk. Tam 56 ticaret ve sanayi odası, ticaret borsası başkanıyla bir aradaydık. Aksaray'dan, Niğde'ye, Eskişehir'den Kayseri'ye, Sivas ve Yozgat'a varıncaya değin. Bu arada gururum da okşandı tabii. Neredeyse hemen hemen büyük çoğunluk POSTA okuyucusuydu ve beni yakından tanımanın keyifli olduğunu söylediler. Pek çoğunun eşi ise köşemin tutkulu okuyucularıymış. Neyse, oda ve borsa başkanları İç Anadolu Bölgesi'nin Türkiye'nin en önemli üretim merkezleriyle istihdam ve ihracatta önemli bir konuma sahip olduğunu söylediler. Geçmiş hükümetlerin teşvik ve destekleri birkaç büyük ilin dışına çıkarmadığını ve ülke kalkınmasında temel direk olan Anadolu'yu ihmal ettiklerini belirten işadamları, "Ancak bugünkü mevcut hükümet bölgesel farklılıkları ortadan kaldıracak, ihmalden dolayı kaybedilen üretim şevkimizi yeniden kazandıracak çalışmalar yapmaktadır" dediler. 


Kabakçı Konya'nın ekonomide yeri büyük 

Konya Ticaret Odası Yönetim Kurulu Başkanvekili Mustafa Kabakçı ise Konya'nın Türk ekonomisinde ve iş dünyasında çok önemli bir yeri olduğunu açıklayarak sözlerini şöyle sürdürdü "Burada hem ciddi bir üretim var hem de dışarıdan gelen malların bayilere dağıtımı... Yapılan ihracat sadece buradan gösterilmiyor. Mersin ve İzmir'den de var. Konya'nın ekonomide 700 milyon dolara varan payı 2005'de 1 milyar dolara ulaşacaktır. Konya yalnızca tarım şehri değil artık bir sanayi şehridir de. Konya artık markalaşmaya doğru gidiyor. Konyalı işadamları olarak da devletten beklediğimiz, bürokratik engellerin ortadan kalkmasıdır. Ayrıca Konya'nın en son teşvik kapsamı iller arasına alınmaması kayıptır. Ama şu an Konya buna hazırdır. Konya her şeyiyle AB'ye de hazırdır." Kabakçı TÜYAP ile işbirliği yaptıklarını fuar zamanları Suriye, Ürdün, Lübnan'a ve 30'a yakın çevre vilayetlere otomobil gönderip işadamlarını davet ettiklerin, onları Hilton'da ağırladıklarını ve Konya'nın gelişmesini sağladıklarını söyledi. Önce Konyaspor, sonra da koyu Beşiktaş taraftarı olan Mustafa Kabakçı kitap okumayı, amatör olarak sergi açabilecek kadar fotoğraf çekmeyi sevdiğini söyledi. Kabakçı, boş vakitlerinde bol bol yürüyüş yaptığını ve yüzdüğünü belirti. İyi saz çalan Kabakçı'nın ''Cennet Kuşu Televizyon'' adlı bir de kitabı var. 

Şekeroğlu AB'nin bize ihtiyacı var 

Konya Sanayi Odası Başkanı Ahmet Şekeroğlu da konukların arasındaydı. Soyadı gibi şeker bir işadamı. Bugüne değin ekonominin İstanbul odaklı bir gelişme yaşadığını, Anadolu'nun sanayileşme noktasında teknolojiyi kullanma ve istihdamı arttırma konusunda çok ciddi ataklar yapmadığını belirterek sözlerini şöyle sürdürdü "Fakat son 10-12 yıl içinde daha doğrusu Özal'dan bu yana Anadolu'da girişimci atağa kalktı ve Türk ekonomisinde layık olduğu yerini aldı. İstanbul artık bir ticaret merkezi oldu. Üretim artık Anadolu'dan gelmeye başladı. Konya Sanayi Odası'na bağlı 1200 sanayici 32 bin tane KOBİ var. Bu çok ciddi bir rakam. Dünyada örneğin Düsseldorf'ta bu rakam 7-8 bin. Ben inanıyorum ki 2005'de Konya ve İç Anadolu, Türk ekonomisinde İstanbul ve Marmara'dan sonraki yerini alacaktır. Ayrıca AB'ye gelince AB kriterleri Anadolu'da önceden de vardı, şimdi de var. Yani biz hazırız. Ayrıca AB'nin bize ihtiyacı var bizim ona değil." Devletten beklentileri konusunda ise Şekeroğlu, "Artık Türkiye'nin eski siyasi ortamlara dönmemesi gerekiyor. Hükümet bunu yaparsa biz de Konyalı işadamları olarak onlara gereken desteği veririz" dedi. Şekeroğlu da Konyalı pek çok işadamı gibi Beşiktaşlı. Kartalın Konya'nın sembolü olması, yine Konyaspor'un eskiden renginin siyah-beyaz ve sembolünün de iki başlı Kartal olmasının Beşiktaşlı olmalarında etkili olduğunu söylüyor. Yoğun iş temposu nedeniyle spordan ve kitap okumaktan uzak kaldığını ve buna da çok üzüldüğünü itiraf ediyor. 

Alışveriş ve yaşam 

Konya'da pek gece yaşamı yok. Şehir Kulübü, Alaaddin Cami'nin ve parkın içinde yeralan Köşem Restaurant ve gençlerin özellikle gittiği Opera ile Hilton Oteli'nin lobi, bar ve diskosu en popüler yerler. Yazın ve kışın da Konyalı zenginler Antalya, Alanya ve Ankara'ya eğlenmeye gidiyorlar. Ayrıca ev toplantıları ve davetler çok moda. Konya'da dört özel tv var. Kon, K, Sun ve Ün. Konya'dan çıkan medyatik ünlüler ise Ali Kırca, Nadide Sultan, eski Milli futbolculardan Ünal Karaman, Güngör Bayrak, işadamı Kemal Şahin, Necmettin Erbakan, rahmetli Erol Taş, baba tarafından Meltem Cumbul, Selda Alkor, işadamı Haşim Bayram, siyasetçi Mehmet Keçeciler. Yeni hizmete giren ve Hilton'un bitişiğinde yer alan Masera Alışveriş Merkezi şimdilerde çok moda. Burada 5 sinema salonu, çocuk kulübü, bowling salonu, Türkiye'nin yıldız markalarından Hotiç, Sarar, Mudo City, Jumbo, Desa Deri, Tween Damad, Kiğılı, Levi's, Roman gibi önemli markaların şubeleri var. Ayrıca birinci katta yeralan gösteri merkezinde imza günleri ve minder sohbetleri düzenleniyor. Süheyl-Behzat Uygur, Mercan Dede, Özcan Deniz bunlar arasında. Şehrin merkezinde bulunan Kule Siti'nin çarşısı ise açık. 42 katlı Selçuk Kulesi'nin iç donanımı bitmemiş. Buranın 42. katı döner bir restoran olacak. Ayrıca Kombasan Holding'e ait Alfa Alışveriş Merkezleri de Konya halkının ihtiyacını giderecek şekilde. Konya el sanatlarında hayli gelişmiş. Konya halkının kendine özgü duygu ve düşünceleri yansıttığı el sanatları halıcılık, kaşıkçılık, keçecilik, oya ve nakış işçiliği şeklinde gelişmiş. Ladik, Sille, Akşehir, Karapınar, Saray, Kavak ilçe köyleri ve önemli halı dokuyan merkezleri. Kaşıkçılık ise turistik eşya olarak en çok pazarlanan el ürünleri arasında yer almaktadır. Sonuç olarak ben İzmirli olmasaydım emekliliğimde Konya'da yaşamak isterdim. Halk çok içten, sıcak, yardımsever. Belediye Başkanı mükemmel. Yalnız inanç turizmini daha da geliştirmek için eğlence yerlerine, restoran, bar gibi yabancı turiste cazip yeni yerlerin açılması şart. Konya benim gördüğüm en temiz, kötü yapılaşma ve gecekondusu olmayan tek şehir. Şimdilik, bir başka zaman bir başka ilimizde buluşmak üzere sevinçleriniz okyanuslar, üzüntüleriniz ise kum tanesi kadar olsun. Cumartesi İstanbul eğlence yaşamı ve dedikodularında buluşmak üzere hoşçakalın. 



</TEXT>
</DOC>
