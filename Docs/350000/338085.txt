<DOC>
<DOCNO> 338085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko16.html </URL>
<DATE> 2005/04/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
IMF Türkiye'nin başarılı performansı sürecek 
</HEADLINE>
<TEXT>

     IMF Başkanı Rodrigo de Rato, Türkiye'nin IMF'nin en başarılı olduğu ülkelerden birisi olduğunu ve olumlu ekomomik performansın sürmesini beklediğini kaydetti. 
     Yatırım Danışma Konseyi Toplantısı için İstanbul'da bulunan Rato, Türkiye ekonomisinin çok iyi bir performans gösterdiğini belirtti. 
     Ekonomik performansın çok etkileyici olduğunu ve devam edeceğine inandığını ifade eden Rato, hükümetin uyguladığı ekonomik programın Türk halkının geleceği açısından da önem taşıdığının altını çizdi. Rato, hükümetin de bu programı uygulamada başarılı olduğunu söyledi. 
     
     Desteğe devam 

     Rato, Türkiye'nin uyguladığı ekonomik programın önemli sonuçlar vermeye başladığını belirterek, ekonomik programın sürdürülmesi çerçevesinde makro ekonomik iyileşmenin devam edeceğini kaydetti. Rato, IMF'nin Türkiye'nin ekonomik programına destek vermeyi sürdüreceğini de vurguladı. 
     IMF Başkanı Rato, bugün yapılacak olan Yatırımcı Danışma Konseyi'ne katılmak için dün akşam İstanbul'a geldi. Akşam saatlerinde Devlet Bakanı Ali Babacan ile kısa bir İstanbul turu yapan Rato, Başbakan Recep Tayyip Erdoğan ile de görüştü. 
     
     "Ekonomik gerçekleşmeler etkileyici" 

     Rato, dün yaptığı açıklamada da "Türk Hükümeti'nin ekonomideki gayretlerine ve Türkiye'ye destek vermekten büyük memnuniyet duyuyoruz" ifadesini kullandı. 
     Yatırım Danışma Konseyi'nin bugün yapılacak olan toplantısında, Türkiye'de doğrudan yerli ve yabancı sermayenin artırılmasının yollarını hep birlikte arayacaklarını vurgulayan Rato, ilk çeyrekteki ekonomik gerçekleşmeler ve doğrudan yabancı sermaye girişlerinin oldukça etkileyici olduğunu ifade etti. 

     
</TEXT>
</DOC>
