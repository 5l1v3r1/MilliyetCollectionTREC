<DOC>
<DOCNO> 322312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur53.html </URL>
<DATE> 2005/03/09/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
İstanbul Emniyeti, müdahale sırasındaki görüntüleri yayınladı... 
</HEADLINE>
<TEXT>

     İstanbul Emniyet Müdürlüğü, tartışmalara neden olan Beyazıt Meydanı'ndaki müdahalenin, 8 Mart Dünya Kadınlar Günü nedeniyle gerçekleştirilen basın açıklamasının ardından dağılmayarak yasadışı bir örgüt lehine slogan atan gruba yapıldığını bildirdi. 
     Güvenlik Şube Müdürlüğü'nden sorumlu İstanbul Emniyet Müdür Yardımcısı Hakan Aydın Türkeli, Güvenlik Şube Müdürü İlyas Burunak ile birlikte, tartışmalara neden olan 6 Mart 2005 tarihinde Beyazıt Meydanı'nda gerçekleşen müdahaleye ilişkin basın mensuplarına bilgi verdi. 
     Beyazıt Meydanı'nda toplanan 500-600 kişilik grubun 8 Mart Dünya Kadınlar Günü nedeniyle saat 12.00 ile 13.00 arası basın açıklaması yaptığını ifade eden Türkeli, grubun büyük bir bölümünün Beyazıt yönüne dağıldığını, ancak 60 kişilik bölümün ''Halk ordusu TİKKO'' ve ''Yaşasın TKP ML'' şeklinde yasadışı bir örgüt lehine sloganlar attığını söyledi. 
     İddianın aksine kadınlara müdahale edilmediğini, yasadışı örgüt lehine slogan atan ve çoğunluğunu erkeklerin oluşturduğu gruba müdahale edildiğini söyleyen Türkeli, kaçan göstericilerden bazılarının bir polis aracına da hasar verdiğini hatırlattı. 
     Bu gruptan 3 metre boyunda 16 adet alüminyum demir çubuk, 1 adet pankart ile çeşitli olaylar ve sözde ''ölüm orucu'' eylemlerinde hayatlarını kaybeden örgüt üyelerinin resimlerinin ele geçirildiğini belirten Türkeli, alüminyum çubukların polislere mukavemet etmek için taşındığını bildirdi. 
     Türkeli daha sonra, gruba müdahale anını gösteren ve saatin 13.05 olarak kayıtlı bulunduğu 2 ayrı polis kamerasıyla çekilen görüntü ile ele geçirilen malzemelere ilişkin fotoğrafların yer aldığı 2 CD'yi basın mensuplarına dağıttı. 
     
</TEXT>
</DOC>
