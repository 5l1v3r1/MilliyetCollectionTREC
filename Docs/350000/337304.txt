<DOC>
<DOCNO> 337304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun16.html </URL>
<DATE> 2005/04/27/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Le Monde Gül, Barnier'in çağrısını elinin tersiyle itti... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül’ün, Fransa Dışişleri Bakanı Michel Barnier’in "Ermeni soykırımı ile ilgili çağrısını elinin tersiyle ittiği" öne sürüldü. 
     Fransız Le Monde gazetesi, Ortaklık Konseyi toplantısında AB tarafının Türkiye’den reformları hızlandırmasını istediğini belirtti. 
     Abdullah Gül’ün, Lüksemburg’da Fransa Dışişleri Bakanı Michel Barnier’in "Ermeni soykırımı" konusunda Türkiye’ye yaptığı çağrıyı kabul etmediğini öne süren gazete, şöyle dedi 
     "Abdullah Gül, 26 Nisan Salı günü Lüksemburg’da Fransız meslektaşı Michel Barnier’in bir gün önce yaptığı çağrıyı elinin tersiyle itti. Barnier, Türkiye’yi Ermeni soykırımı konusunda Türkiye’yi bir hatırlama egzersisi yapmaya çağırmıştı. Türk bakanı ise, ’bu iç politikadır, küçük politikadır’ açıklamasını yaptı." Le Monde, Barnier, Hollanda Dışişleri Bakanı Ben Bot’un desteğiyle Lüksemburg dönem başkanlığından, Abdullah Gül ile yapılacak görüşmeler sırasında "Ermeni soykırımı" konusunun ele alınmasını talep ettiğini kaydetti. 
     
     FİNANCİAL TİMES 
     İngiliz Financial Times ise, AB’nin insan hakları konusunda Türkiye’ye yaptığı baskıları arttırdığını yazdı. AB yetkililerinin Türkiye’nin insan hakları siciline baktıklarını belirten gazete, Türkiye’de yükselen milliyetçiliğin üyelik hedefine zarar verdiği ve Fransa’da referandum öncesi Türkiye karşıtlığını alevlendirdiği yolundaki kaygıların arttığını öne sürdü. 
     Lüksemburg’daki Ortaklık Konseyi toplantısında AB yetkililerinin Abdullah Gül’e Türkiye’nin reform çabası konusunda kuşku yaratan bazı olayları dile getirdiklerini kaydeden gazete, bu olaylar arasında polisin kadın göstericileri dövmesi ve Orhan Pamuk’a yönelik tehditler gibi olayları sıraladı. 
     Financial Times, Abdullah Gül’ün insan haklarını ihlal edenlerin cezalandırıldığını, Fransa referandumunda çıkacak "hayır" oyunun Ankara’nın AB hedefine zarar veremeyeceğini söylediğini yazdı. Bu arada Financial Times’e konuşan Gül "Eğer ’hayır’ çıkarsa Fransızlar, bunu kendi sorunları olarak düşünmelidir. Kriz, Fransa’da olur" şeklinde konuştu. 
     FT, AB yetkililerinin, Türkiye’yi müzakere masasına davet etme kararının, bir üyelik taahhüdünden çok ülkedeki reformların devamını görme isteğinden kaynaklandığını kabul ettiklerini yazdı. Gazete, analistlerin, AB’nin Türkiye’nin üyeliğine ilişkin taahhütlerini yerine getirmemesi veya Kıbrıslı Türkler konusunda adım atılmaması halinde, Başbakan Erdoğan’ın yeni reformlar kabul etmesinin zor olduğunu söylediklerini kaydetti. 

ANKA 
     
</TEXT>
</DOC>
