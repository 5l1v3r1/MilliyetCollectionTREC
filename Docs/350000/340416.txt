<DOC>
<DOCNO> 340416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/yazar/kohen.html </URL>
<DATE> 2005/05/07/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Blair ile daha iyi... 
</HEADLINE>
<TEXT>


İLK bakışta İngiltere'deki seçimlerin sonucu hakkında tüm partilerin memnunluk ifade etmesi tuhaf görünebilir. 
İşçi Partisi memnun çünkü üçüncü kez seçilerek iktidarda kalıyor. 
Muhafazak r Parti memnun çünkü daha önceki seçimlerdeki hezimetine karşılık bu kez iyi bir sonuç alarak, Avam Kamarası'na daha güçlü girebildi. 
Liberal Demokratlar memnun çünkü elde ettikleri oy oranı açısından bu seçimlerden en kazançlı çıkanlar onlar oldu... 
Ama doğrusu bu seçimlerin esas galibi gene de Tony Blair ve partisidir. Bunu bir "zafer" olarak nitelendirmek doğru değil çünkü İşçi Partisi her ne kadar tekrar iktidara geliyorsa da, parlamentodaki çoğunluğu bir hayli erozyona uğradı. Buna belki "bedeli olan bir başarı" demek daha yerinde olur. 

GENELDE seçimlerin sonucunu tek bir faktöre bağlamak gerçekçi değil. İngiltere'deki sonucu belirleyen -yani İşçi Partisi'ne daha az, muhalefetteki partilere daha çok oy gitmesine yol açan- çeşitli nedenler var. 
Bunlar arasında en önemlisinin Irak savaşı olduğu kuşkusuz. Her ne kadar Blair hararetli seçim kampanyasında bu konuyu geri plana itmeye çalıştıysa da, gerek muhalefet, gerekse seçmen kitlesi şimdiye kadar izlenen Irak politikasını göz ardı etmedi. Yapılan analizler de, çok sayıda İşçi Partisi taraftarının bu yüzden muhalefete ve özellikle savaş aleyhtarı olan Liberal Demokratlar'a oy verdiğini gösteriyor. Ama, Blair'i koltuğundan düşürecek oranda ve etkinlikte değil... 
Hassas İrak sorununu seçim platformundan uzak tutmaya çalışan Blair'in iktidara tekrar dönüşünü sağlayan başlıca faktör, izlediği ekonomik ve sosyal politikalardır. Gerçekten onun toplam 8 yıllık yönetiminde, İngiltere'nin ekonomisi büyük bir gelişme kaydetti. O kadar ki, Fransızlar ve Almanlar başta olmak üzere birçok Avrupalılar buna gıpta eder duruma geldiler. Dünkü Fransız ve Alman gazeteleri "Blair'in İngiltere'si"nin başarısını "örnek" gösteriyorlar . 
Tabii ki İngiltere'de h l önemli ekonomik ve sosyal sorunlar var. Ama İşçi Partisi'nin benimsediği "ılımlı sol" veya "üçüncü yol" politikaları, olumlu sonuçlar vermiştir. Buna karşılık Muhafazak rlar, ne programları ne de liderleriyle Blair'e "alternatif" olabilmiştir. Bir bakıma Blair başarısını, Muhafazak rların başarısızlığına borçludur 
Blair'in dün, seçimlerden gereken "dersleri" alacağını ve halkın bu vesileyle verdiği mesajları dikkate alacağını söylemesi, yeni dönemde politikalarında bazı önemli "ayarlamalar" yapacağının işaretini veriyor. 

TÜRKİYE açısından Blair'in tekrar seçilmesi, ilişkilerin sürekliliği açısından, olumlu bir gelişmedir. 
Blair Türkiye'yi iyi tanıyor. Türk liderlerinin kendisiyle samimi bir diyaloğu var. Türkiye AB üyeliği konusunda en yakın ilgiyi ve desteği Blair'den görmüştür. İngiltere'nin önümüzdeki aydan itibaren AB başkanlığını devralması, müzakere sürecinin başlayacağı kritik dönemde Ankara'yı rahatlatacaktır. Bu dönemde İngiliz diplomasisinin Kıbrıs konusunda da yapıcı bir rol oynaması beklenmektedir. 
Her ülke ile olduğu gibi İngiltere ile de bazı hallerde görüş ayrılıkları bulunabilir. Ama önemli olan, ilişkilerin karşılıklı anlayışla ve paylaşılan amaçlar doğrultusunda sürdürülmesidir. Blair ile bu iş herhalde daha kolay olacaktır. 



</TEXT>
</DOC>
