<DOC>
<DOCNO> 301329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonspo07.html </URL>
<DATE> 2004/12/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Fenerliler Saracoğlu'na en büyük ilgiyi 2. haftadaki maçta gösterdiler 
</HEADLINE>
<TEXT>

     Birinci Süper Lig'de mücadele eden takımlar arasında kapasitesi en yüksek stada sahip olan lider Fenerbahçe, sezonun birinci devresinde ilk haftalarda neredeyse tamamını doldurduğu 42 bin kapasiteli Fenerbahçe Şükrü Saracoğlu Stadı'nda gelen seyirci sayısında, haftalar ilerledikçe düşüş yaşadı. 
     Sarı-lacivertliler 2004-2005 sezonunun ilk yarısında Kadıköy'de Birinci Süper Lig'de 8, Avrupa Şampiyonlar Ligi'nde de 3 karşılaşma olmak üzere toplam 11 maç yaptı. 
     Taraftarların en çok ilgi gösterdiği karşılaşma, Kadıköy'de sezonun ilk maçı olan Samsunspor mücadelesi oldu. Karşılaşmayı 41 bin 899 seyirci izledi. 
     Kadıköy'de ilk yarının en az ilgi gören maçı ise 13 bin 292 seyirci ile Diyarbakırspor karşılaşması oldu. 
     
     OLYMPIQUE LYON MAÇINDAN SONRA DÜŞÜŞ 

     Sarı-lacivertlilerin, Şampiyonlar Ligi'nde üst üste aldığı Manchester United 6-2 ve Olympique Lyon 3-1 yenilgileri sonrasında seyirci sayısındaki azalma göze çarptı. 
     Olympique Lyon maçına kadar 38 ile 42 bin aralığında seyircinin geldiği Kadıköy'de, 3-1'lik yenilgi sonrasında yapılan maçlarda taraftar sayısı 30 bini hiç geçemedi. 
     Bu maçtan sonra Kadıköy'deki ilk 3 maçta seyirci sayıları 20 binin altında kalırken, son 3 maçta da 20-30 bin aralığında seyretti. 
     
     323 BİN 858 SEYİRCİ 

     Fenerbahçe Şükrü Saracoğlu Stadı sezonun ilk yarısında 323 bin 858 seyirciyi ağırladı. 
     Fenerbahçe'nin Kadıköy'de yaptığı 11 resmi maçı 323 bin 858 seyirci izlerken, stada maç başına 29 bin 441 seyirci geldi. 
     
     KADIKÖY'DE SEYİRCİ SAYILARI 

     Fenerbahçe'nin bu sezon ilk yarıda Şükrü Saracoglu Stadı'nda yaptığı Süper Lig ve Şampiyonlar Ligi'ndeki maçların seyirci sayıları şöyle 
     1- Fenerbahçe-Samsunspor..... 41.899. 
     2- Fenerbahçe-AC Sparta Prag. 40.528. 
     3- Fenerbahçe-Malatyaspor.... 38.542. 
     4- Fenerbahçe-Denizlispor.... 38.542. 
     5- Fenerbahçe-Olympique Lyon. 41.764. 
     6- Fenerbahçe-Sakaryaspor.... 17.764. 
     7- Fenerbahçe-B.B. Ankaraspor 18.096. 
     8- Fenerbahçe-Diyarbakırspor. 13.292. 
     9- Fenerbahçe-Ankaragücü..... 22.213. 
     10- Fenerbahçe-M.United...... 27.815. 
     11- Fenerbahçe-Konyaspor..... 23.403. 
     Not Sakaryaspor, Büyükşehir Belediyesi Ankaraspor ve Diyarbakırspor maçlarının seyirci rakamları kulüp tarafından internet sitesinde 1 Aralık 2004'de yapılan açıklamadan, Ankaragücü, Manchester United ve Konyaspor maçlarının rakamları statda yapılan duyurudan, diğer 5 maçtaki maçlardaki rakamlar ise Şampiyonlar Ligi grup maçları sırasında her hafta karşılaşmaları öncesi basın mensuplarına dağıtılan takımlarla ilgili istatistik bilgileri içeren dosyadan alınmıştır. 
     
</TEXT>
</DOC>
