<DOC>
<DOCNO> 335466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun17.html </URL>
<DATE> 2005/04/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Financial Times Bakın Almanya'ya, ne rahat 
</HEADLINE>
<TEXT>

     Avrupa'daki gazeteler, bugün Fransa'daki AB Anayasası referandumu'na 'hayır' çıkması halinde olabilecek gelişmeler geniş yer buldu. İngiliz Financial Times, "bakın Almanya'ya, ne rahat" diyerek, Avrupa anayasası konusunda referanduma gitmemekle gayet akıllıca davrandığı anlaşılan Almanya Başbakanı Gerhard Schroeder'in "sükut altındır" diyerek konuya hiç girmediğini yazıyor. 
     "Ne referandum var, ne tartışma. Hiç bir sorun yok. Fransa Avrupa anayasası konusundaki hararetli tartışmalarla çalkalanırken, Almanya'da konu kimsenin umurunda değil. Basın da hiç ilgilenmiyor konuyla. 
     Almanya anayasayı Mayıs başında parlamentosunda sessizce onaylayıp kabul ediverecek. Bütün önde gelen partiler destek verdiğinden anlaşmanın onaylanması da kesin görünüyor." Evet ama, Avrupa'nın bütünleşmesinin motoru olarak görülen Fransa-Almanya ittifakına ne olacak, eğer Fransa anayasaya hayır derse 
     Financial Times bu soruya Almanya Dış İlişkiler Konseyi'nin Fransa-Almanya projesi başkanı Martin Koopmann'ın yanıtını aktarıyor. 
     Hayır oyu, Avrupa'nın bütünleşmesine ilk direnişin Fransa'dan gelmesi demektir. Bu durumda, Fransa-Almanya ittifakı da bütünleşmenin motoru olmaktan çıkar. O zaman, en azından Fransızlar nasıl bir Avrupa istediklerine karar verene kadar, bizim, bu ittifakı sürdürmenin doğru olup olmadığına karar vermemiz gerekir. 
     
     Liberation İktidar ve sosyalistler panikte 
     Liberation gazetesi referandumda anayasaya 'hayır' çıkması ihtimalinin, 'evet' kampanyası yürüten iktidardaki muhafazakarlar ve ana muhalefetteki sosyalistlerin saflarında panik yarattığını yazıyor. 
     
     Le Nouvel Observateur 'Hayır'cılara uyarılar 
     Le Nouvel Observateur, muhalefetteki Sosyalist Parti'nin lideri Francois Hollande'ın parti çizgisine karşı gelerek 'hayır' oyu kullanmaya niyetlenen üyelere, şu şekilde uyarıda bulunduğunu yazıyor 
     "Parti içinde konuyla ilgili oylama istediler. Yaptık. Kaybettiler. Şimdi oylama sonucunu saymıyorlar. Parti kurallarının bu şekilde ihlal edilmesine rağmen 29 Mayıs'a kadar birliğimizi korumaya çalışacağız. Ama ilerde bazı kararlar almak kaçınılmaz olacak." 
     
     Times Fransızlar bu anayasayı sevmedi 
     İngiliz gazetelerinden Times konuyu başyazısında işliyor. 'Fransızlar bu anayasayı sevmedi' diyen Times, bunun ardındaki çok farklı iç ve dış faktörlerin 'hayır' kampanyasına da yansıdığını yazıyor. Kısa bir alıntı. 
     "Sağdaki 'hayır'cılar seçmene, Türkiye'yi Avrupa Birliği'nin dışında tutmak istiyorlarsa anayasayı reddetmeleri gerektiğini anlatıyor. Soldaki 'hayır'cılar ise bu anayasanın Avrupa'da sosyal devleti ortadan kaldırmayı amaçlıyan bir komplo olduğunu. 
     Avrupa anayasası tartışmasını asıl anlaşılmaz hale getiren ise Avrupa Birliği'nin kolay anlaşılır bir şey olmaması. Politikacıların Avrupa Birliğini herkesin anlayabileceği bir yapı haline getirememesi anayasanın da en büyük açığını oluşturuyor. 
     Fransız seçmen artık Brüksel'de ne olup bittiğini anlamadığı gibi, oradaki iktidar üzerinde hiç bir denetimi de olmadığını düşünüyor. Halbuki bir zamanlar Avrupa Birliğinin, Fransa'nın genişlemiş hali olduğuna inanırdı. " 
     
</TEXT>
</DOC>
