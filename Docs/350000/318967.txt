<DOC>
<DOCNO> 318967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/siyaset/axsiy02.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni parti sürprizi 
</HEADLINE>
<TEXT>


"CHP ile artık bir şey olmaz" diyen eski Gaziantep Büyükşehir Belediye Başkanı Celal Doğan, Derviş ve Sarıgül'ü destekleyen milletvekilleriyle görüşüyor 

EZELHAN ÜSTÜNKAYA Ankara 


CHP yönetiminin tasfiye sürecine devam etmesi, AKP'de art arda yaşanan istifalarla başlayan erken seçim tartışmaları, solda yeni parti arayışlarını da hızlandırdı. Sürpriz bir çıkış yapan eski Gaziantep Büyükşehir Belediye Başkanı Celal Doğan, İstanbul Milletvekili Kemal Derviş ve Şişli Belediye Başkanı Mustafa Sarıgül'ü destekleyen CHP'li milletvekillerini arayarak, yeni parti için nabız yokladı. 
İstanbul'da dün yeni partiyle ilgili temaslarda bulunan Doğan, hafta içinde görüştüğü muhalif milletvekillerine, "CHP ile artık bir şey olmaz. Gireceği ilk seçimde baraj altında kalır. Solda yeni parti kurulması şart" dedi. 

Bölünme korkusu 
SHP ve Sarıgül hareketini örnek gösteren milletvekilleri de, "Bir yanda CHP, bir yanda diğerleri. Yeni partinin bu ortamda hiçbir anlamı olmaz. Ancak, herkesi kucaklayan bir parti solda cazibe merkezi olabilir" diyerek, yeşil ışık yaktı. Muhalifler, Doğan'ın, istifa eden İstanbul Milletvekili Zülfü Livaneli ile Derviş'i yeni parti çatısı altında bir araya getirebilirse toparlanmanın sağlanacağına ve CHP'den büyük kopmaların yaşanacağına dikkat çekti. 

Sarıgül'den AKP'ye övgü 

GAZİANTEP DHA 

Mustafa Sarıgül, yeniden Anadolu turuna çıktı. Sarıgül, eşi ve CHP milletvekilleri Hasan Aydın ile Erdoğan Kaplan'la birlikte kurultayda kendisini destekleyen delegelere teşekkür için Besni'ye gitti. Sarıgül, kendisini destekleyen Belediye Başkanı Hasan Doğru'yu "Kahraman" ilan etti. Sarıgül, konuşmasında AKP'yi överek, "İktidara geleli 2 yıl oldu. Yaptıklarından dolayı Allah razı olsun. Eksik bıraktıklarını ise konuşurak çözüme kavuşturacağız. Ben onlara zaman veriyorum" dedi. 

Sarıgül istifa edebilir 

Şişli Belediye Başkanı Mustafa Sarıgül, hafta içinde kendisini destekleyen CHP milletvekilleriyle görüştü. Parti içi mücadeleden yana olduğunu söyleyen Mustafa Sarıgül'ün, Doğan'ın görüşmelerini yakından izlediği ve kendisini destekleyen milletvekillerinin de yeni partinin kurucu kadrosuna göre CHP'den istifayı düşünebileceği ifade edildi. 

Baykal'ın planı 

CHP Genel Başkanı Deniz Baykal da AKP içindeki gelişmeler doğrultusunda erken seçim olasılığını gündeme aldı. Tasfiye sürecini hızlandıracak olan Baykal, hemen ardından il, ilçe kongrelerini başlatacak. Deniz Baykal, parti tüzüğüne göre ekimde yapılması gereken olağan kurultaya muhalif kadroları temizledikten sonra gitmeyi planlıyor. 


</TEXT>
</DOC>
