<DOC>
<DOCNO> 320136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur59.html </URL>
<DATE> 2005/03/02/ </DATE>
<TIME> 20.32 </TIME>
<AUTHOR>  </AUTHOR>
<HEADLINE>
İstanbul'da gösteri alanlarına düzenleme... 
</HEADLINE>
<TEXT>

     İstanbul Valiliği, ilde yapılacak gösterilerde ilk toplanma alanı, yürüyüş güzergahı, toplantı alanı, dağılma yön ve yerleri ile afiş ve pankart asılacak yerleri yeniden düzenledi. 
     Valilik'ten yapılan yazılı açıklamada, 30 Ocak 2004 tarihli Valilik Makamı onayı ile 2911 sayılı Toplantı ve Gösteri Yürüyüşleri Kanunu'nun ilgili maddesi gereğince, İstanbul'da açık yer toplantısı mahalleri, gösteri yürüyüşü yapılacak güzergah, yürüyüşe geçmek üzere toplanılacak yerler ile dağılma yerlerinin, Şişli Çağlayan Meydanı ve Beykoz Çayırı olarak tespit edildiği hatırlatıldı. 
     Açıklamada, günümüz koşullarında demokratik hak ve hürriyetlerin kamu düzenini bozmadan kullanılabilmesi ve kitlelerin demokratik ihtiyaçlarına cevap vermek amacıyla, Beykoz Çayırı alanının uygulamadan çıkartılması, Kadıköy Meydanı, Şişli Çağlayan Meydanı ve Zeytinburnu Kazlıçeşme Meydanı'nın toplantı ve gösteri yürüyüşleri alanı olarak tespit ve ilan edilmesinin 25 Şubat 2005 tarihli Valilik Makamı onayıyla uygun görüldüğü belirtildi. 
     Buna göre, ilde yapılacak gösterilerde ilk toplanma alanı, yürüyüş güzergahı, toplantı alanı, dağılma yön ve yerleri ile afiş ve pankart asılacak yerler şöyle 
     
     KADIKÖY MEYDANI 
     Kadıköy'de ilk toplanma alanı Tıbbiye Caddesi ile Behiç Sokağın kesiştiği yerden Kadıköy istikameti, Tıbbiye Caddesi üzeri veya Taşköprü Caddesi devamında Kadıköy istikameti, General Şahap Gürler Caddesi üzeri. 
     Yürüyüş güzergahı Kadıköy istikameti Tıbbiye Caddesi ile Behiç Sokağın kesiştiği yerden-Rıhtım Caddesi-Kadıköy toplantı alanına varış veya Taşköprü Caddesi devamında Kadıköy istikameti, General Şahap Gürler Caddesi, Rıhtım Caddesi, Kadıköy Meydanı toplantı alanı. 
     Dağılma yön ve yerleri Haydarpaşa Numune, Tepe Natulius, Moda istikametleri. 
     Afiş ve pankart asılacak yerler Kadıköy Meydanı'na bakan yerler. 
     
     ÇAĞLAYAN MEYDANI 
     Kağıthane ve Şişli'de ilk toplanma alanı PERPA önünden itibaren Piyalepaşa Bulvarı. 
     Yürüyüş güzergahı Piyalepaşa Bulvarı, Çağlayan girişi, Çağlayan Kavşağı. 
     Dağılma yön ve yerleri Şişli, Mecidiyeköy, Kuştepe, Hürriyet Mahallesi, Çağlayan, Kağıthane, Kasımpaşa, Okmeydanı istikametlerine, Abide-i Hürriyet Caddesi, Piyalepaşa Bulvarı, Vatan Caddesi, Kağıthane Caddesi, Cemil Bengü Caddesi, İzzetpaşa Caddesi, Okmeydanı Hastanesi yolu ve Akar Sokak. 
     Afiş ve pankart asılacak yerler Çağlayan Meydanı'na bakan yerler. 
     
     KAZLIÇEŞME MEYDANI 
     Zeytinburnu'nda ilk toplanma alanı Gençosman Caddesi üzeri sahil istikameti. 
     Yürüyüş güzergahı Abdi İpekçi Spor Salonu önünden Gençosman Caddesi'ni takiben Abay Caddesi üzerinden alana giriş. 
     Dağılma yön ve yerleri Sahil yolu istikameti, Zeytinburnu istikameti, Topkapı istikameti. 
     Afiş ve pankart asılacak yerler Kazlıçeşme Meydanı'na bakan yerler. 
     
</TEXT>
</DOC>
