<DOC>
<DOCNO> 335534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/soneko38.html </URL>
<DATE> 2005/04/21/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Enerji Bakanı Petrol aramalarına ağırlık veriyoruz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, hem yurt içinde hem yurt dışında petrol aramalarına ağırlık verdiklerini belirterek, doğalgaz aramalarının Akçakoca açıklarında, petrol aramasının da Doğu Karadeniz'de yapılacağını söyledi. 
     Hilmi Güler, Mısır, Irak, Ürdün, Lübnan, Libya, Suriye ve Türkiye arasında imzalanan mutabakat zaptı çerçevesinde başlatılan Elektrik Sistemlerinin Enterkonneksiyonu Projesine ilişkin Bakanlar Komitesi toplantısının açılışından sonra gazetecilerin sorularını yanıtladı. 
     Elektrik bağlantısı için 7 ülkenin biraraya gelmesinin son derece önemli olduğunu vurgulayan Güler, Türkiye'nin doğalgaz ve petrolde bir enerji koridoru olma konusunda önemli adımlar atarken, şimdi de elektrik enerjisinde bir köprü vazifesi göreceğini bildirdi. 
     Elektriğin Türkiye üzerinden Avrupa'ya geçecek olmasıyla Türkiye'nin büyük avantaj sağlayacağını belirten Hilmi Güler, bunun, enerjinin arz güvenliği açısından da son derece önemli olduğunu söyledi. 
     Güler, şöyle devam etti 
     ''Biz hem tüketicimize daha sağlıklı enerji sağlamış olacağız, hem de üzerimizden Avrupa'ya elektrik enerjisi geçecek. Hem dostluklarımızı geliştiriyoruz hem ticaret ortamı oluşturuyoruz. Bu bakımdan toplantı son derece önemli.'' 7 ülkenin elektrik bağlantısı kurulmasında çok önemli adımlar atmasıyla bölgede Türkiye'nin çok etkin bir ülke olarak ortaya çıktığını belirten Güler, 7 ülkeye diğer ülkelerin de katılmasının beklendiğini bildirdi. 
     Hilmi Güler, proje çerçevesinde 2006 yılında Avrupa enerji ağına da girilerek, bir yerde Avrupa Birliği'ne doğalgazdan sonra elektrik konusunda da teknik açıdan girilmiş olunacağını kaydetti. 
     
     İRAN DOĞALGAZI 
     Hilmi Güler, İran doğalgazı ile ilgili bir soru üzerine de, kalite ve temin konusunda problemler olduğu için İran doğalgazını bir süre kestiklerini belirterek, ''Şimdi yeniden açtık. İran gazı dünden bu yana gelmeye başladı. Görüşmelerimiz sürüyor'' dedi. 
     Enerji ve Tabii Kaynaklar Bakanı Güler, petrol arama çalışmalarıyla ilgili soru üzerine, Türkiye'nin bu konuda kararlılığı bulunduğunu ifade etti. 
     Türkiye Petrolleri Anonim Ortaklığı'nın TPAO yatırım bütçesini 4 kat artırdıklarını belirten Güler, şöyle devam etti 
     ''Hem içeride hem dışarıda petrol aramalarına ağırlık veriyoruz. Akçakoca'ya bu ay platform geliyor. Platform, doğalgaz aramalarına Akçakoca açıklarında devam edecek. Haziran ayının sonunda da Doğu Karadeniz'deki petrol aramamız sürecek. Her iki platform da hareket halinde, doğalgaz ve petrol arayacakları yerlere şu anda seyir halindeler. Petrol platformu Meksika Körfezi'nden hareket etti, doğalgaz platformu da Romanya'dan.'' Güler, açıklamaları sırasında petrol ve doğalgaz konusunun basında zaman zaman abartılı olarak yer aldığına dikkat çekerek, ''Biz, petrolü ve doğalgazı sondaj yapmadan, bulmadan var veya yok demiyoruz. Bunun altını çizeyim ki aşırı bir beklenti olmasın. Biz temkinli hareket ediyoruz. Bulduğumuz zaman var diyeceğiz'' dedi. 
     Güler, TPAO'nun Kazakistan, Azerbaycan, Libya ve Mısır'da faaliyetlerde bulunduğunu kaydetti. 
     Bakan Hilmi Güler, bir soru üzerine, ileriye dönük sağlıklı bir enerji dengesini kurmak için nükleer enerji konusunun da gündemlerinde olduğunu, çalışmaların sürdüğünü söyledi. 
     Gürcistan'a yakında elektrik vereceklerini belirten Güler, ayrıca Nahcıvan ile sürdürülen elektrik ticareti bulunduğunu bildirdi. 
     
</TEXT>
</DOC>
