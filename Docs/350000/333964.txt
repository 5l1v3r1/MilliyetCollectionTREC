<DOC>
<DOCNO> 333964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sondun23.html </URL>
<DATE> 2005/04/16/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
"Türkiye'deki casus belli tartışmasına müdahale etmek hata olur" 
</HEADLINE>
<TEXT>

     Yunanistan Dışişleri Bakanı Petros Molivyatis, Türkiye'deki ''casus belli'' savaş nedeni tartışmasına müdahale etmenin büyük hata olacağını söyledi. 
     Molivyatis, Atina'da yayımlanan Apoyevmatini gazetesine verdiği demeçte, Ankara ziyaretinden ve Türk-Yunan ilişkilerinden bahsetti. 
     TBMM'nin Yunanistan'ın karasularını 12 mile çıkarması halinde bunun Türkiye açısından savaş nedeni sayılacağına ilişkin kararı üzerindeki tartışmalara soru üzerine değinen Molivyatis, '' Son zamanlarda Türkiye içinde bu karara ilişkin bir takım açıklamalar yapılıyor ve görüşler beyan ediliyor. Uzun yıllardan bu yana ilk kez bu politikanın gerekliliği, yararı ve sonuç vericiliği konusunda açık bir değerlendirme yapılıyor. Bu diyaloğa müdahale etmek büyük bir hata olacaktır. Ben casus belli kararının artık geçmişte kalmış bir politikadan kaynaklandığına inanıyorum'' dedi. 
     Atina'nın Türkiye ile ilişkilerinde hedefinin, iki ülkenin karşılıklı olarak birbirlerinin çıkarlarına saygı gösterdiği, tam bir iyileşme sağlamak olduğunu vurgulayan Molivyatis, bu noktaya ulaşmak için sabır, ısrar ve kararlılık gerektiğini belirtti. 
     Türkiye ile Yunanistan arasındaki sorunların çözümüne ilişkin tarihi bir uzlaşma noktasına yaklaşılıp yaklaşılmadığı sorusunu da yanıtlayan Molivyatis, ''Ege'de kıta sahanlığının belirlenmesi gibi 30 yıldan fazladır mevcut olan sorunlar bir günde çözümlenemez'' diye konuştu. 
     Kardak çevresindeki olaylardan sonra Atina'daki bazı çevrelerin Ankara ziyaretini yarıda kesmesi gerektiği yolundaki eleştirilerine de değinen Molivyatis, ''Böylesi bir hareket iki ülke ilişkilerinde hızlı bir kötüye gidiş ve ciddi bir kriz ortamı yaratırdı. Ankara'da kalarak uygun bir biçimde krize yol açabilecek bir olay çözümlendi'' dedi. 
     Molivyatis, soru üzerine Eskişehir-Larisa hava üsleri arasında kurulacak direkt iletişim hattının Ege'nin Türkiye ile birlikte yönetilmesi anlamına geldiğine ilişkin değerlendirmeleri ise ''ciddiyetsizlik'' olarak niteledi. 
     
</TEXT>
</DOC>
