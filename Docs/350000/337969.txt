<DOC>
<DOCNO> 337969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/siyaset/siy04.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekil imamlara kadro tamam 
</HEADLINE>
<TEXT>


SALİHA ÇOLAK Ankara 


AKP'lilerin 9200 vekil imama kadro verilmesini öngören yasa teklifi, önceki gece TBMM Genel Kurulu'ndaki tartışmalı oturumda kabul edildi. Ülke genelinde 30 bin öğretmene ihtiyaç duyulduğunu hatırlatan CHP'liler de, AKP'yi memurlar arasında bölücülük yapmakla suçlayarak, "Öğretmen açığı varken neden öncelik imamlara veriliyor" diye sordu. 
Yasayla kadroya geçen vekil imamların maaşı, 500 YTL'den 650 YTL'ye çıkacak. CHP'li Mustafa Gazalcı, Türkiye'de vekil öğretmen olarak 10 bin kişinin 250 - 300 YTL'ye tüm sosyal haklarından mahrum olarak çalıştığına dikkat çekti. Gazalcı, "Köylerde ebe hemşire eksikliği var. Hükümetin tercihi 9200 imamı asıl kadroya geçirmek oldu. Yıllık 12 trilyon lira yük geliyor. Bununla yeni öğretmenler atanabilirdi" dedi. Türkiye'de 23 bin 532 camide imam bulunmadığını kaydeden Başbakan Yardımcısı Abdüllatif Şener ise, buralardaki boşluğu başkalarının doldurmasının olumsuz sonuçlar doğuracağını öne sürdü. 


</TEXT>
</DOC>
