<DOC>
<DOCNO> 340218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonspo15.html </URL>
<DATE> 2005/05/06/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İngiliz spor yazarları Lampard'ı "yılın en iyi futbolcusu'' seçti 
</HEADLINE>
<TEXT>

     FC Chelsea’nin orta alan oyuncusu Frank Lampard, İngiliz spor yazarları tarafından "yılın en iyi futbolcusu" seçildi. 
     İngiltere Premier Ligi’nde 50 yıl aradan sonra bu sezon yeniden şampiyonluk sevinci yaşayan FC Chelsea takımının orta alan oyuncusu Frank Lampard, bu yıl gösterdiği performansla tüm otoritelerin takdirini kazanmayı başardı. 
     Mavi-beyazlılarda orta alanda forma giyen, ancak birçok maçta gol atmayı başaran Lampard, Profesyonel Futbolcular Birliği tarafından da yılın futbolcusu ödülüne aday gösterilmişti. 
     Didier Drogba ve Eidur Gudjohnsen gibi golcü futbolcuların arkasında görev yapan 26 yaşındaki İngiliz futbolcu, bu sezon forma giydiği 26 maçta 18 gol atarak, takımının en golcü ismi olmayı bildi. 
     Geçen hafta sonunda yapılan ve FC Chelsea’nin 2-0 kazandığı Bolton Wanderers maçında da 2 gol birden atan Lampard, mavi-beyazlılarda İtalyan Gianfranco Zola’dan sonra ödüle layık görülen 2. futbolcu olmayı başardı. 
     Yılın en iyi 2. futbolcusu unvanını ise Profesyonel Futbolcular Birliği tarafından yılın futbolcusu seçilen FC Chelsea’den John Terry kaparken, üçüncülüğü ise Liverpool’dan Jamie Carragher aldı. 

     
</TEXT>
</DOC>
