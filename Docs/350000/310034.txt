<DOC>
<DOCNO> 310034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur58.html </URL>
<DATE> 2005/01/27/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Bankanın nakil aracını kaçırıp soyan kişi, izne ayrılan araç şoförü çıktı 
</HEADLINE>
<TEXT>

     Gaziantep'te dün Garanti Bankası Şubesi'nin para nakil aracının kaçırılması ve aracın kasasında bulunan 370 bin YTL'nin 370 milyar lira çalınması olayını gerçekleştirdiği belirlenen bir kişi ile çalınan para bulundu. 
     Emniyet Müdürü Feyzullah Arslan, delilden sanığa gitme usulüyle olayın zanlısını ve çalınan parayı kısa sürede bulduklarını söyledi. Gaziantep polisinin kısa sürede zanlıyı ve çalınan parayı bularak büyük başarının altına imza attığını kaydeden Arslan, şöyle konuştu 
     ''Olaya dedektiflik yöntemiyle baktık. Bu olayı herkesin gerçekleştiremeyeceği düşüncesinden hareket ederek ve delilleri değerlendirip sanığa ulaştık. Bu arada banka müdürü ve bankanın avukatları da bize yardımcı oldu.'' Arslan, banka yöneticilerinin para nakil aracının yerini GPRS sinyaline dayanarak yanlış bildirmesinin bu sistemdeki arızadan kaynaklandığını öğrendiklerini ifade etti. 
     Aslan, açıklamasının ardından zırhlı araçtan alınan 370 bin YTL'yi 370 milyar lira Garanti Bankası Şube Müdürü Beyhan Demir'e verdi. Beyhan Demir, başarılı çalışma dolayısıyla Arslan'a teşekkür etti. 
     
     ZANLI ZIRHLI ARACIN YEDEK ŞOFÖRÜ 

     Edinilen bilgiye göre, Kıbrıs Caddesi'ndeki Garanti Bankası'nın önünde bekleyen zırhlı para nakil aracının kaçırıldığının ihbar edilmesi üzerine harekete geçen polis, aracı Sani Konukoğlu Tıp Merkezi'nin arka sokağında park edilmiş halde buldu. 
     Aracın kapısı ile kasanın zorlanmadan açıldığı belirlenince para nakil aracının yedek şoförü olan ve yıllık iznini kullanan Mustafa Aykut B. ve bazı banka çalışanları gözaltına alındı. 
     Yapılan soruşturma sonunda, olayı Mustafa Aykut B'nin, izne ayrılmadan önce yaptırdığı yedek anahtarlarla gerçekleştirdiği belirlendi. Bu arada zırhlı araçtan çalınan para Mustafa Aykut B'nin evinin kömürlüğünde bulundu. 
     Soruşturmada ayrıca, kaçırdığı zırhlı para nakil aracını Sani Konukoğlu Tıp Merkezi'nin arka sokağına park eden zanlının, daha önceden buraya park ettiği kendi otomobiline binerek, sokaktan ayrıldığı tespit edildi. 
     
</TEXT>
</DOC>
