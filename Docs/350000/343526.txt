<DOC>
<DOCNO> 343526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/spor/aspo.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan köpürdü 
</HEADLINE>
<TEXT>


Fenerbahçe Başkanı, Le Guen haberlerini yalanlarken, aynı yayını yapan Fransız L'Equipe'e tekzip yolladı. Aziz Yıldırım, "Basın bir hocada anlaşsın, onu getireyim, ama 5 yıl arkasında dursun, 'Gönderin' diye yazmasın" dedi 


Sarı - Lacivertli kulübün Başkanı Aziz Yıldırım, Fransız çalıştırıcı Le Guen ile anlaşıldığı yolundaki haberlerin yoğunlaşması nedeniyle çileden çıktı. 
Yıldırım, Türk medyasında dün çıkan Le Guen haberleri için, "Bizi karıştırmak istiyorlar. Daum'un kafasını bulandırıp, Galatasaray maçını ve şampiyonluğu kaybedelim diye her yola başvuruyorlar. 'Fenerbahçe şampiyonluğu yakalasın, 100 milyon dolar borcu olsun' diyenler, 16. şampiyonluğun eşiğinde 'Daum'u gönderin' diyorlar. Her gelen hoca yollanırsa, istikrar yakalanır mı Teknik heyete ve oyunculara güveniyorum, şampiyon olacaklar. Ama mutsuz olalım diye herşey yapılıyor. Daum 'Gelsin' diyenler, şimdi 'Gitsin' diyorlar" yorumunu yaptı. 

Taraftara mesaj 
Yıldırım, "Türk medyası bir antrenör ismi üzerinde anlaşsın ve bana bildirsin. Onu takımın başına getireyim. Ama basın da, 5 yıl bu hocanın arkasında dursun, 'Gönderin' diye yazmasın" teklifi de getirdi. Aziz Yıldırım, "Hedef ne Şampiyonluk değil mi İyi futbol oynayıp, 5. olmak mı, şampiyonluk mu önemli Hocamızın yanlışları olabilir. Ama bunları düzeltmek elinde" dedi. Başkan, taraftara da "Allah Ankara'da şampiyon olmamızı istemedi, Saracoğlu Stadı'nda binlerce taraftarın önünde şampiyonluk turu atılmasını istedi. "Stada koşun, kutlamalara katılın" mesajını yolladı. 
Başkan, Fransa'nın ünlü spor gazetesi L'Equipe'in de dün internet sitesinde "Le Guen, Fenerbahçe yolunda" başlığıyla yazdığı habere tekzip yolladı. Aziz Yıldırım'ın, uluslararası avukatlar kanalıyla L'Equipe'e tekzibi ulaştırdığı bildirildi. 

L'Equipe'de 1. haber 

L'Equipe dün internet sitesinin 1. sayfasından verdiği haberini Parisien Gazetesi'ne dayandırdı. L'equipe, Le Guen'in her konuda Fenerbahçe ile anlaştığını ileri sürdü, "Porto ve Newcastle United'dan gelen cazip tekliflere rağmen Türkiye'yi seçti. Le Guen, son olarak pazartesi günü Ali Yıldırım ile bir araya geldi ve 3 yıllığına toplam 8 milyon euro karşılığında anlaşma sağladı" diye yazdı. Le Parisien Gazetesi'nin internet sitesinde de "Le Guen Türkiye'ye gitmeye hazırlanıyor" ifadesi kullanıldı. Hollanda basını ise yeni sezonda Fenerbahçe'nin başına Porto'dan ayrılacak olan Jose Couceiro'nin geçeceğini ileri sürdü. 

Koridor başvurusu 

Fenerbahçe ile Galatasaray arasında pazar günü oynanacak ve "ligin finali" olarak nitelenen süper derbinin heyecanı kamuoyunu sararken, şok bir gelişme daha yaşandı. 
Sarı - Kırmızılı yöneticilerin, maçın yayıncı kuruluşu Lig TV'ye başvurarak, Şükrü Saracoğlu'ndaki karşılaşmanın naklen yayını sırasında, soyunma odası koridorlarına da kamera sokmasını talep ettiği öğrenildi. Cim - Bom'un, Kadıköy'deki seyirci baskısını düşünerek böyle bir yol izlediği, ancak Lig TV'den "Hayır" yanıtı aldığı bildirildi. Lig TV'nin, Galatasaray'a, "Birçok kez Ali Sami Yen Stadı'ndaki soyunma odaları için girişimde bulunmuş, ancak sizden olumsuz yanıt almıştık. Zaten Fenerbahçe de, böyle bir başvuruda bulunursak kesinlikle reddedecek" yanıtını verdiği ifade edildi. 


</TEXT>
</DOC>
