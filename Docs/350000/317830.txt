<DOC>
<DOCNO> 317830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun29.html </URL>
<DATE> 2005/02/23/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
The Guardian İngiliz hükümeti Irak işgalinin meşruluğundan şüpheliydi 
</HEADLINE>
<TEXT>

     İngiliz The Guardian gazetesi, Kraliyet Başsavcısı Lord Goldsmith'in, hükümetin ''endişeleri üzerine'', Irak'a müdahaleden iki hafta önce işgalin ''yasadışı'' olabileceğine dair uyarılar içeren bir rapor hazırladığını bildirdi. 
     Habere göre, Kraliyet Başsavcısı Lord Goldsmith, 7 Mart 2003'de, işgalin yasallığıyla ilgili ''kuşkularını'' içeren raporu Başbakan Tony Blair'e sundu. 
     Haberde, İngiliz hükümetinin ''savaşın yaratacağı yasal sorunlar konusunda oldukça endişeli olduğu için'' uluslararası mahkemenin herhangi bir müdahalesine karşı hazırlanmaları amacıyla hukukçulardan oluşan bir ekip oluşturduğu belirtildi. 
     The Guardian, haberinin kaynağının, hukuk profesörü ve avukat Philippe Sands'in bu hafta yayınlanacak ''Lawless World'' Hukuksuz Dünya kitabı olduğunu kaydetti. 
     Kitaptan alınan bilgilere göre Goldsmith, 13 sayfalık raporunda, Blair'i ''askeri müdahalenin'' yasadışı olabileceğine dair uyardı ve tavsiyelerde bulundu. 
     Goldsmith'in raporunda, ''konunun mahkemeye intikal etmesi durumunda, güç kullanmanın yasadışı olduğu sonucunun ortaya çıkabileceğini'' söylediği öne sürüldü. 
     Goldsmith, 17 Mart 2003'te, üç BM kararının Irak'a karşı güç kullanımını meşrulaştırdığı yönünde tavsiye kararı yayımlamıştı. 
     BM Genel Sekreteri Kofi Annan, eylül 2004'te yaptığı açıklamada, ABD'nin BM Güvenlik Konseyi'nin onayı olmaksızın Irak'a savaş başlatması kararının ''yasadışı'' olduğunu söylemişti. 
     
</TEXT>
</DOC>
