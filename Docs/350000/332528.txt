<DOC>
<DOCNO> 332528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko24.html </URL>
<DATE> 2005/04/12/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Şener Yüksek kredi kartı faizine bir çözüm bulunabilir 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, bankaların kredi kartlarına uyguladığı faiz oranlarının, serbest piyasa ekonomisi koşulları içerisinde belirlendiğini belirterek, ''Yüksek faiz oranlarına piyasa mekanizmasını bozmayacak bir çözüm bulunabilir'' dedi. 
     Devlet Bakanı ve Başbakan Yardımcısı Abdüllatif Şener, yeniden başkanlığa seçilen Ankara Ticaret Odası ATO Başkanı Sinan Aygün ve beraberindeki heyeti makamında kabul etti. 
     Kabul sırasında yaptığı konuşmada, BDDK tarafından hazırlanan banka kartı ve kredi kartlarına ilişkin kanun tasarısının kendisine gönderildiğini, kendisinin de Başbakanlık'a gönderdiğini hatırlatan Şener, tasarıyla ilgili incelemenin Başbakanlık'ta devam ettiğini, incelemenin ardından Bakanlar Kurulu'nda imzaya açılacağını ve sonra da Meclis'e gönderileceğini söyledi. 
     Kredi kartı faiz oranlarıyla ilgili 3 noktada belirsizlik bulunduğu anlatan Şener, belirsizliklerin ise ''Her bankanın uyguladığı faiz oranlarının farklılığı, faizin başladığı tarihin farklılığı ve faizin uygulandığı tutarların farklılığı'' olduğunu söyledi. 
     Faizin başladığı tarih ve faizin uygulandığı tutar konularının tasarıda belli bir kurala bağlandığını, uygulanan faiz oranının ise tasarıda yer almadığını anlatan Şener, şunları söyledi 
     ''Azami faiz oranı ne olmalıdır Bu soruya tasarıda herhangi bir cevap yok. Çünkü serbest piyasa ekonomisi var, faiz oranları piyasada belirlenir. Müşteriler de en düşük faizi uygulayan bankayı bulsun. Piyasa mekanizması içerisinde faizlerin düşmesi sağlansın yaklaşımı tasarı metnine hakim olmuştur. Bu konuda doğrudan doğruya serbest piyasaya bırakılmıştır. Yani bu konu şu ana kadar yapılan hazırlıklar çerçevesinde herhangi bir kurala bağlanmak istenmemiştir.'' Fakat yasalaşma sürecinin her safhasında bu konunun da tartışılabileceğini belirten Şener, ''Yüksek faiz oranlarına piyasa mekanizmasını bozmayacak bir çözüm bulunabilir. Ama şu ana kadar herhangi bir karar verilmedi'' dedi. 
     
     TEKEL İHALESİNİN İPTALİ 

     Bir gazetecinin ''Tekel ihalesinin iptaline ÖTV'deki belirsizliklerin neden olduğu belirtiliyor, bu doğru mu '' şeklindeki sorusu üzerine Şener, Tekel ihalesinin talep gelmemesi nedeniyle iptal edildiğini hatırlatarak, ''Maliye Bakanlığı konuyu değerlendirecek ve özelleştirmenin sağlıklı bir şekilde yürümesi için yapılması gereken düzenlemeleri görüşecekler. Hesaplarını yaptıktan sonra kararlarını vereceklerdir. Ama özelleştirme programından vazgeçme diye bir şey olamaz'' dedi. 
     Şener, bir başka gazetecinin, ''Bankacılık Yasa Tasarısı'nın yasalaşmasıyla ilgili IMF'ye verilmiş bir taahhüt var mı '' şeklindeki sorusu üzerine, Bankacılık Yasa Tasarısı'nın yasalaşmasıyla ilgili mutlaka olması gereken bir tarihin olmadığını bildirdi. 
     Meclis'e sevk edilmiş bir tasarının makul bir süre içerisinde yasalaşması gerektiğini düşündüklerini vurgulayan Şener, ''Bu yasama döneminde Meclis yoğunluğuna göre gündeme alınıp alınmayacağıyla ilgili olarak değerlendirme yapılıp, ondan sonra belli bir tarih belirleyebileceğimizi düşünüyorum. Ama şu anda mutlaka şu tarihe kadar onu çıkarmamız gerekir diye bir sınırımız yok'' dedi. 
     
     ATO BAŞKANI AYGÜN 

     ATO Başkanı Sinan Aygün de, ziyaret sırasında yaptığı konuşmada, Mart ayı başındaki seçimlerin ardından yeniden başkanlığa seçildiğini ve yeni yönetim kurulunun belirlendiğini hatırlatarak, yeni yönetim kurulu üyelerini tanıştırmak amacıyla Şener'e bir nezaket ziyaretinde bulunduklarını söyledi. 
     Konuşmasında kredi kartlarına uygulanan yüksek faiz oranlarına değinen Aygün, bugün kredi kartlarına yüzde 70 ile yüzde 180 arasında değişen oranlarda bileşik faiz uygulandığını söyledi. 
     Aygün, kredi kartlarına uygulanan faiz oranlarının tüketici kredileri faizinin yüzde 50'sini geçmeyecek şekilde düzenlenmesi gerektiğini ve böyle bir maddenin de banka kartı ve kredi kartı yasa tasarısına eklenmesi gerektiğini söyledi. 
     TMSF'ye alınan bankaların kredi borçlularının da zor durumda olduğunu anlatan Aygün, TMSF'ye alınan bankalardan birinde 9 milyon lira borcu olan bir ATO üyesinin bir yıl sonra borcunun 89 milyon liraya ulaştığını ve üyenin bu borcu yüzünden yurtdışına çıkışının engellendiğini söyledi. 
     Küçük borçlar yüzünden böyle bir olayın gerçekleşmesinin gülünç olduğunu söyleyen Aygün, ''Ben merak ediyorum TMSF'ye borcu olan banka sahiplerine de bu oranda faiz uygulanıyor mu Tasarıda bu konuyla ilgili bir düzenleme yapılsın'' diye konuştu. 
     Bunun üzerine Şener, TMSF'nin ihbar sınırlaması yapabileceğini, bunun da idari bir kararla olabileceğini söyledi. 

     
</TEXT>
</DOC>
