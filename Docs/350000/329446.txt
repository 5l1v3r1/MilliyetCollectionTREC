<DOC>
<DOCNO> 329446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur38.html </URL>
<DATE> 2005/04/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Askeri savcının "rüşvetin belgesi olur mu" isyanı 
</HEADLINE>
<TEXT>

     Gölbaşı Oğulbey Özel Kuvvet Tesisleri inşaat ihalesinde yolsuzluk yaptıkları iddiasıyla yargılanan 39 sanığın davasında iddia makamında bulunan Askeri Savcı Zekariye Duran, sanıkların rüşvet aldığının belgelenememesinin, suçu ortadan kaldırmadığını belirtti. 
     Genelkurmay Başkanlığı Askeri Mahkemesinde görülen davanın bugünkü duruşmasında emekli Binbaşı Zafer Toklu'nun savunmasının dinlemsine devam edildi. Hakediş belgeleri içinde bulunan proforma faturadaki Ankara Ticaret Odası onayının sahte olduğu, eşine müteahhit firma tarafından araba tahsisi edildiği ve müteahhit firmaya suni granitin birim fiyatı üzerinden yüzde 25 kar sağladığı iddiasıyla yargılanan Toklu, hakkındaki tüm suçlamaları reddetti. Toklu savunmasında, malzemenin hazine yararına ve idarenin bilgisi dahilinde satın alındığını, proforma faturalarda ATO'nun onayının bulunmasının gereksiz olduğunu savundu. "Bu faturalar hakedişler içinde yer alması gereken belgeler değildir" diyen Toklu, rüşvet ajandası olarak bilinen defterde bulunan kısaltmaların kendisini tanımlamadığını savundu. Toklu, ajanda da "Binbaşı Z." olarak geçen ismin kendisini ifade etmesinin imkansız olduğunu "Orduda insanların bir alt rütbeyle anılması mümkün olabilir. Ancak bir üst rütbeyle anılması mümkün değildir. Ben binbaşı rütbesine notun düşüldüğü tarihten 1 yıl sonra terfi ettirildim" sözleriyle açıkladı. 
     Eşinin hayatında bir kez bile trafiğe çıkmadığını kaydeden Toklu "Araba kullanmasını da bilmez. Müteahhit firma tarafından eşime araba tahsis edilmesi mümkün değildir" dedi. Hakkındaki suçlamaları reddeden Toklu kimseden rüşvet almadığını, kimseden menfaat temin etmediğini" söyledi. 
     
     "RÜŞVETİN BELGESİ OLUR MU " 
     İddia makamında bulunan Binbaşı Zekeriya Duran "Rüşvet suçundan yargılananların nasıl menfaat sağladığının belgelenmesinin güç olduğuna işaret etti. Savcı Duran, "Rüşvetin belgesi mi olur" diyerek tepki gösterdi. 
     İddianame de yapılan değerlendirmede inşaatın yapıldığı tarihte en olası rüşveti belirlediğini söyleyen Duran, suni granitin birim fiyatı üzerine konulan yüzde 25'lik müteahhit karının ne gibi bir yarar sağladığı sorusunu yöneltti. 
     
</TEXT>
</DOC>
