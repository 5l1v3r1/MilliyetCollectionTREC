<DOC>
<DOCNO> 334324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/spor/aspo.html </URL>
<DATE> 2005/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara şövalye 3-4 
</HEADLINE>
<TEXT>


Kadıköy muhteşem bir geceye tanıklık etti. Tümer'e Luciano, Carew'e Alex yanıt verdi. İbrahim Akın, Kartal'ı öne geçirdi. Cordoba atıldı, Alex, Pancu'yu mağlup etti. Son sözü Koray söyledi 


90 dakika 

MEHMET DEMİRKOL 

Mucizevi, destansı, masalsı... Adını siz koyun 
Bu stat büyük destanları yazmıştır. Mesela 6 - 0'lık Galatasaray zaferini. Dün onlardan biri daha Saraçoğlu'nun çimlerine ve derbi tarihine yazıldı. Kalecisiz ve on kişi tam 18 dakika dayanan, bununla kalmayıp öne geçen Beşiktaş'ı tarih hep hatırlayacak. Dün Fenerbahçe seyircisi onları dakikalarca alkışladı. Hak ettikleri gibi ama, Türkiye'de pek rastlanmadığı şekilde. 

Beşiktaş yılmadı 
İnanılmaz hoca yanlışlarıyla oyuna başlamışlardı. Adam adama savunma nedeniyle Fenerbahçe'ye ligin altındaki takımlara karşı bile bulamadığı kadar şans verdiler. O kadar çok adam adama görev vardı ki, dizilişlerinden bahsetmek mümkün değildi. Üçlü ya da dörtlü denemezdi. Fenerbahçe her yolla bir dolu pozisyon buldu. Ama önce Tümer sahneye çıktı, takımının ilk yarıda kaleye attığı iki şuttan gol çıkardı. Fenerbahçe, iyi ve doğru oyunla ama ölümcül savunma hatalarıyla maça ortak oldu. Ama Beşiktaş yılmadı. 

Akıncılar direndi 
İkinci yarıda daha etkili, daha esnek bir savunma yaptılar. Fenerbahçe pozisyon buluyordu, ama ilk yarıdaki kadar değil. Beşiktaş ise artık daha etkili kontralar yapıyordu. Hep Fenerbahçe üstündü, ama Beşiktaş, akıncılarıyla direndi. Cordoba'nın atılışı sonrası Fenerbahçe, soğukkanlılığını kaybetti. Attıkları her şutun gol olacağını sandılar. Daum hücumcu sayısını arttırınca aslında eksik kalan Fenerbahçe oldu. Rıza Çalımbay işte bu oyunun uzmanıydı. Beşiktaş harika oynadı, Fenerbahçe'yi demoralize etti. Yine öne geçtiler. Sezonun en iyi oyunlarından biriyle sahaya çıkan lideri Oscar'lık bir senaryoyla devirdiler. 
Bu yazdıkları destanla bu sezonun şampiyonu kadar hatırlanacaklar. Kimbilir, belki daha da fazla. 

'Her şeye rağmen' 

Beşiktaş Teknik Direktörü Rıza Çalımbay "Uzun zaman unutulmayacak tarihi bir derbiydi. Kalecim atıldı, bir oyuncum kaleye geçti. Maçın her anı çok stresliydi" dedi. 
Çalımbay, Fenerbahçe lehine penaltı çalıp, Cordoba'yı kırmızı kartla oyundan atan hakem Bülent Demirlek'i de eleştirdi. Siyah - Beyazlı takımın hocası, "Bence penaltı yoktu ve verilen karar ağırdı. Her şeye rağmen kazandık. Eksik, kalecisiz bir takımın ne yapması gerekiyorsa oyuncularım her şeyi yaptı. Onları tebrik ediyorum" diye konuştu. Rıza Çalımbay, tribünlerde açılan, "Rıza efendi İki ekmek bir süt" pankartı için "Ben fakirlik içinde büyüdüm. Bunu da hiç gizlemedim. Babam bir kapıcıydı. Okuyamadım, ama kendimi iyi yetiştirdim. Pankartın benim için hiçbir önemi yok. O birkaç kişinin ayıbı" yorumunu yaptı. 

Soğuk savaş 

Aziz Yıldırım maç öncesi kendisine yönelik küfürler için Yıldırım Demirören'e serzenişte bulundu, "Bu insanlar beslendikçe önlerine kimse geçemez" dedi 

Fenerbahçe Kulübü Başkanı Aziz Yıldırım ile Beşiktaş Başkanı Yıldırım Demirören arasında dün soğuk savaş yaşandı. Demirören'in karşılaşma sonrası statta edilen küfürlerle ilgili, "Bana maçtan öncesi ve sonrasını sormayın. Heyecandan hiçbir şey hatırlamıyorum" sözleri üzerine Yıldırım, apar topar televizyonda canlı yayına katıldı. 
Sarı - Lacivertli ekibin başkanı, maçtan önce Yıldırım Demirören'e, kendisine Beşiktaş taraftarının ettiği küfürler nedeniyle serzenişte bulunduğunu kaydetti, "Bu sırada federasyon başkanvekili Hasan Doğan arada kaldı. Fenerbahçe Başkanı Aziz Yıldırım'a küfür edildi ve bu görmezden geliniyor" ifadelerini kullandı. Aziz Yıldırım, "Fenerbahçe budur, bu olacaktır, herkese ders vermiştir. Kimse küfür eden Beşiktaş seyircisine müdahale etmiyor. Fenerbahçe seyircisi şahsa küfür etmemiştir, dünyanın her yerinde kulüplere bu küfür oluyor, şahsa edilen küfür varsa söyleyin, onları biz de kınayalım. Bana küfür edenler de sonunda doğruyu bulacaktır, ama beslendikleri müddetçe bunların önüne kimse geçemez. Kimse bunlara engel olmaya çalışmıyor, ben uğraşıyorum" diye konuştu. Yıldırım, Beşiktaş'a 4-3 yenilmelerine rağmen şampiyonlukta avantajlı olduklarını belirterek, "Bu yıl ligi yine biz şampiyon bitireceğiz" ifadesini kullandı. 
Beşiktaş Başkanı Yıldırım Demirören ise maçla ilgili olarak, "Bu galibiyeti Türk futbolunun unutulmazlarından Hakkı Yeten'e armağan ediyoruz. Oyuncularımı bu onurlu mücadelelerinden dolayı kutluyorum. Bize böylesine bir mutluluğu yaşatan hem hocalarımızla, hem de takımımızla gurur duyuyoruz. Fenerbahçe seyircisini de tebrik ediyorum" dedi. Demirören, penaltı konusunda ise yorum yapmaktan kaçındı, "Bence Cordoba hatalıydı, çıkmaması gerekirdi" diye konuştu. 

MAÇIN KAHRAMANI 
Pancu'nun müthiş direnişi 
Yanlış kanı olarak bir oyuncu kaleye geçti 
mi, ona nine muamelesi yaparız. Üzerine gelen her topu alacakmış gibi. Kuşkusuz bu yanlıştır. Onların da kaleci melekeleri vardır. Ama Pancu dün bundan fazlasını yaptı. Cordoba'nın manasız atılışı sonrası 18 dakika kalesinde direnen, öyle ya da böyle kaleyi bulan altı şutu engelleyen Rumen, artık bir kahramandır. O, Beşiktaş tarihine geçecek. Fenerbahçeli seyircilerin maçtan sonraki alkışları herkesten çok ona. 

GÜNÜN KADER ADAMI 
Tümer İki şut iki gol 
Fenerbahçe ilk yarıda fırtına gibi esiyor, sayısız pozisyon ve şutu buluyor, akın akın geliyordu. Beşiktaş savunma stratejili oynuyor, ama bunu da doğru düzgün yapamıyordu. Beşiktaş 27. dakikada ilk kez rakip kaleye gitti ve Tümer olmayan bir pozisyondan golü yaptı. Fenerbahçe yine bastırdı, durmaksızın. Beraberliğin öncesi ve sonrasında. Sonra uzatma dakikalarında Tümer yine sahneye çıktı. 25 metrelik bir serbest vuruşu Beşiktaş'ın çerçeveyi bulan ikinci şutu olarak yolladı. Carew sadece dokundu. Yine gol. Tümer'in iyi oyunlarını görmüştük. Ama böyle destansı bir kurtuluş hikayesini tek başına yazışı. Muhteşemdi. 11 numaralık bir oyun. 

GÜNÜN TAKTİĞİ 
Çalımbay'dan yine adam markajı 
Fenerbahçe bu yıl Kayserispor dahil hiçbir takıma karşı bu kadar etkili ve net pozisyonları ardı ardına bulmamıştı. Çok rahat kaleye indiler. İki kanadı ve göbeği çok etkili kullandılar. Bunda kuşkusuz Rıza Çalımbay'ın tercihleri önemliydi. Alex'i Tayfur, Anelka'yı Ali Güneş, Tuncay'ı İbrahim Toraman ve Nobre'yi Mustafa Doğan çok yakından adam markajıyla tutuyordu. Anelka fırtına gibi esince 15'te Toraman ve Ali adamlarını değiştirdi. Ama bu da etki etmedi. Rüştü hariç bütün diğer oyuncuların katıldığı hücumlarda Beşiktaşlılar adamlarını kaybetti, alanlar boş kaldı, rakiplerine sayısız pozisyon verdiler. Ama sahada bir Tümer vardı ve bütün sistem, strateji, taktik tartışmalarını, bunun sonuçlarını bir elde değiştirdi. 

MAÇIN DAKİKALARI 
Devlerin düellosu 

6 Anelka, Alex'in pasında sağ kanatta muhteşem iki hareketle Ali Güneş'i ekarte edip topu kale içine Tuncay'ın önüne yuvarladı. Onun yaklaşık yedi metre mesafeden vurduğu şut, üstten auta gitti. Bu Tuncay'ın daha sonra sıkça yapacağı bir şey olacaktı. 
11 Alex sağdan artistik hareketlerle girdi. İçeri doldurduğu pası önce Anelka, sonra Tuncay şutlayamadı. 
17 Önünde derin boşluk bulan Selçuk 25 metre mesafeden çok sert, ama kafa seviyesinden göbeğe vurdu. Cordoba büyük bir soğukkanlılıkla, ama sarsılarak topu dışarı attı. 
24 Selçuk'un güzel derin pasında Tuncay harika bir driplingle içeri girdi. Ali Güneş'in sağından atıp solundan geçip ceza sahasına daldı, ama içerideki Anelka'ya vermek yerine şut çekti. Ters taraftan aut. 
29 Beşiktaş'ın ilk akını ve kaleyi tutan ilk şutu, maçın ilk golü oldu. Tümer havadan gelen topu göğsüyle Aurelio'dan mükemmel şekilde söktü. Luciano'nun üzerinden muhteşem bir hareketle aşırdı ve Rüştü'nün solundan usta işi bir şutla yuvarladı. 1-0 
32 Anelka'nın sağdan harika pasını Aurelio çok iyi aldı. Çizgiden ortasında top kornere gitti. Kornerden gelen topa Luciano müsait pozisyonda kafayı kötü vurdu. 
34 Alex'in sağdan altı pasa yolladığı sert serbest vuruşta topu Selçuk, Luciano'ya indirdi. O, göğsüyle kontrol edip markajdayken röveşataya kalktı ve fileleri buldu. 1-1 
35 Nobre'nin pasında Tuncay, Cordoba'yla karşı karşıyada topa çok kötü vurdu, ya da vuramadı. Top Alex'in önüne düştü onun şutu kornere gitti. 
45 1 Tümer yine sahnede. Sağdan kullandığı sert serbest vuruşta Carew kalabalığın arasında bir sıyırtma kafa vuruşuyla topu filelere gönderdi. 1-2 
54 Tümer'in sürüklediği akında Ahmed Hassan harika bir pasla Ahmet Dursun'u gördü. Onun aşırtması az farkla üstten auta gitti. 
57 Ali Güneş'in şık şutunu Rüştü son anda doksandan çıkardı. 
62 Ceza sahası yayı üzerinden Aurelio'nun sert şutunda Cordoba başarılıydı. 
69 Bu kez içeride Alex var ve gol onun kafasından geliyor. Soldan ortalayan Aurelio. Harika yükselip Cordoba'yı avlamak ise solun kralına kalıyor. Muhteşem bir kafa ve 2-2 
76 İbrahim Akın. Oyundan az önce çıkmış Tümer'in direniş bayrağını devralan isim. Fenerbahçe'nin savuma hatalarından bir yenisinde topu kapıyor ve muhteşem vuruyor. Rüştü'nun uzaması lazım. Uzayamıyor. 2-3 
84 Cordoba, Tuncay'ı düşürüyor. Hakemin yorumu bu. Üstüne, kaleye geçmediği için atılıyor. Oyuncu değişiklik hakkı bitmiş. Kaleye Pancu geçiyor. Topun başında Alex. 3-3 
90 2 Pancu'nun direnişine diğer oyuncular da katılıyor. Ama direnmekle kalmıyorlar. Dörtlü bir akında Koray ceza sahası yayı üzerinden harika bir şutla topu alt doksana yolluyor 3 - 4 

YILDIZ TABLOSU 

FENERBAHÇE 34 Rüştü 4 19 Önder 4 9 Serhat Dk.61 4 2 Luciano 5 24 Deniz 5 5 Ümit 5 39 Anelka 6 15 Aurelio 6 21 Selçuk 5 7 Mehmet 90 6 10 Tuncay 4 17 Hooijdonk Dk. 85 20 Alex 7 11 Nobre 4 

YEDEKLER 
1 Volkan, 8 Murat, 27 Kemal, 30 Serkan 

BEŞİKTAŞ 1 Cordoba 5 30 Ali Güneş 5 5 Ronaldo 6 28 Mustafa 6 6 Çağdaş Dk.64 5 58 İ.Toraman 6 77 A.Hassan 6 41 Koray 6 3 Tayfur 6 11 Tümer 7 9 Pancu Dk.75 7 33 A.Dursun 6 55 İ.Akın Dk.55 6 23 Carew 6 

YEDEKLER 
21 Murat, 50 Veysel, 10 Sergen, 7 Okan 

HAKEMLER 
Bülent Demirlek, Erhan Sönmez, Erkan Ok 

GOL 
Tümer Dk.29 , Luciano Dk.34 , Carew Dk.45 1 , Alex Dk.69 ve 84 pen. , İbrahim Akın Dk.76 , Koray 90 2 

SARI KART 
Tayfur Beşiktaş 

KIRMIZI KART 
Cordoba Dk.80 

Rakamların dili 
14 Beşiktaş, Fenerbahçe'nin bu sezon Kadıköy'deki lig sınavlarındaki 14 maçlık galibiyet serisine son verdi. Kartal, Sarı - Lacivertliler'in 2001 yılında da 24 maçlık rekor galibiyet zincirini kırmıştı. Beşiktaş ayrıca, bir sezon sonra da Galatasaray'ı Mecidiyeköy'de 1-0 yenerek, ezeli rakibinin 25 maçlık rekoruna son vermişti. 
18 Beşiktaş, Fenerbahçe ile Şükrü Saracoğlu Stadı'nda oynadığı 39 maçın 18'ini kazandı, 11'inde ise yenildi. 10 karşılaşma berabere sonuçlandı. 
4 Kartal, Kadıköy'de ezeli rakibiyle yaptığı son 4 maçı da kaybetmedi. 
2 Rıza Çalımbay, ikinci derbisinde galibiyet buldu. Carew de Fenerbahçe ile yapılan iki maçta da gol atmayı başardı. 
4 Bu sezon sahasında yaptığı 14 karşılaşmada sadece 4 gol yiyen Fenerbahçe, 15. maçında kalesinde 4 gol birden gördü. 
6 Beş maçtır yenilmeyen Beşiktaş, Fenerbahçe karşısında da 4-3'lük skorla galibiyete ulaştı ve bu sayıyı 6'ya çıkardı. 


</TEXT>
</DOC>
