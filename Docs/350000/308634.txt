<DOC>
<DOCNO> 308634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sondun19.html </URL>
<DATE> 2005/01/23/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Beslan'daki okul baskınında yeni görüntüler... 
</HEADLINE>
<TEXT>

     Amerikan CBS televizyonu, Kuzey Osetya'nın Beslan kasabasında eylüldeki kanlı okul baskınıyla ilgili olarak, şu ana kadar yayımlanmamış görüntüler yayımladı. 
     Televizyonun ''48 saat'' adlı programında dün akşam yayımlanan görüntülerde, kriz trajediye dönüşmeden önce yapılan görüşmeler ve bebekleriyle birlikte okuldan ayrılan anneler gösterildi. 
     Operasyondan birkaç gün sonra okulun yıkıntıları arasında bulunan bu görüntülerin, rehin alma eylemini düzenleyenler tarafından filme alındığı belirtildi. 
     Filmde, eski İnguş Cumhuriyeti devlet başkanı Ruslan Auçhev'in eylemi düzenleyenlerin lideri olduğu belirtilen kişiyle görüşmesi, okul müdiresinin eylemcilerin liderine ''Allah aşkına, çocuklarımın hiçbirine kötü bir şey yapmayın'' dediği an ve Auçhev'in yaptığı görüşmenin sonucunda 11 annenin 14 bebeğiyle birlikte okuldan ayrılması görülüyor. 
     Kanlı baskında, teröristler hariç, en az 344 kişi hayatını kaybetmişti. Bunların 331'i sivil ve çoğu da çocuktu. Baskın, radikal Çeçen lideri Şamil Basayev tarafından üstlenilmişti. 

     
</TEXT>
</DOC>
