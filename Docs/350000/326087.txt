<DOC>
<DOCNO> 326087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/guncel/gun03.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakıt operasyonu 
</HEADLINE>
<TEXT>


Emniyet, hileli mazot üretimi yapan şirketlere operasyon düzenledi. 'Alev' adı verilen operasyonda, Tuzla Serbest Bölge Müdürü Canoğlu ile 30'a yakın isim gözaltına alındı 

TOLGA ŞARDAN Ankara 

Emniyet Genel Müdürlüğü, yurt dışından getirilen kimyasal maddeyle hileli mazot üretimi yapan şirketlere yönelik operasyon başlattı. 6 ilde eşgüdümlü yürütülen operasyonda, aralarında Tuzla Serbest Bölge Müdürü Salih Canoğlu'nun da bulunduğu 30'a yakın isim gözaltına alındı. 

5 aydır satıyorlar 
Kaçakçılık ve Organize Suçlarla Mücadele Dairesi Başkanlığı KOM uzmanları, 5 aydır yapmış olduğu çalışmalarda İzmit ve İstanbul merkezli bir organizasyonun, yurt dışından petro kimya üretiminde kullanılmak amacıyla ithal edilen solventle mazot imal ederek iç piyasada sattığını saptadı. Yurt dışından düşük vergili olarak İzmit'e getirtilen White Speed adı verilen petrol türevi solventin madeni yağ ile karıştırılması suretiyle oluşturulan mazotun, iç piyasada satıldığı belirlendi. Ankara Cumhuriyet Başsavcılığı'nın talimatıyla harekete geçen KOM ekipleri, İstanbul, Mersin, Ankara, Bursa, Eskişehir ve İzmit'te "Alev" kod adı verilen operasyon için dün harekete geçti. 
İzmit'teki gümrük müdürlüğünde başlayan operasyonda, yurda sokulan kimyasal maddelerin ölçümlerinde şebekeye yardım ettiği saptanan bir kimyager gözaltına alındı. Gözaltına alınan 30'a yakın zanlı Ankara'ya getirildi. 
Gözaltına alınan isimler arasındaki Canoğlu'nun, GTİP adı verilen ithal ve ihraç edilen tüm mallar için kullanılan özel numaralarda değişiklik yaparak, şebekenin menfaat sağlamasına yardımcı olduğu bildirildi. 


</TEXT>
</DOC>
