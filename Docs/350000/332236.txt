<DOC>
<DOCNO> 332236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonsiy13.html </URL>
<DATE> 2005/04/11/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
CHP'li Topuz AKP döneminde laiklik karşıtları devlete yerleştirildi 
</HEADLINE>
<TEXT>

     CHP Grup Başkanvekili Ali Topuz, AK Parti Hükümeti döneminde ''Yüzlerce, binlerce laiklik karşıtı düşünce sahibi kişinin devlete yerleştirildiğini'' savundu. 
     Topuz, partisinin ''Laiklik Karşıtı Hareketleri İzleme Komisyonu'' üyeleri ile birlikte ''Türkiye Cumhuriyeti'nin Laik Bir Niteliğe Kavuşturulmasının 77. Yıldönümü'' dolayısıyla Parlamento'da bir basın toplantısı düzenledi. Topuz, Malatya Milletvekili İsmet İnönü ve arkadaşlarının verdikleri teklifin 10 Nisan 1928'de kabul edilmesi ile ''Devletin dininin İslam olduğu ve şeriat kurallarının geçerli olacağı'' hükümlerinin kaldırıldığını anımsattı. 77 yıl sonra hala laiklik tartışmalarının yapılmasından büyük üzüntü duyduğunu bildiren Topuz, ''Bugün bunlar aşılmış olmalıydı'' diye konuştu. 
     Konuşmasında Yargıtay Cumhuriyet Başsavcısı Nuri Ok'un ''Laiklik karşıtı kadroların devlete sızdığı'' yönündeki sözlerinden sonra Adalet Bakanı Cemil Çiçek'in ''Bununla ilgili somut deliller bulunmadığı'' yönünde açıklamalar yaptığını ifade eden Topuz, özetle şunları söyledi 
     ''Devletin hangi kademesine gidersen git, bu hükümet döneminde görevlendirilen, Cumhurbaşkanı tarafından kararnameleri imzalanmadığı halde çeşitli hukuk yolları bulunarak vekil sıfatıyla çalıştırılan yüzlerce, binlerce laiklik karşıtı düşüncenin sahibi kişinin devlete yerleştirildiğini söylemek mümkündür. 
     Ama bunlardan bir tanesi hepsini ifade eder, diye düşünüyorum. O da Başbakanlık Müsteşarı Ömer Dinçer'dir. Ömer Dinçer'in laiklik karşıtı bir kişi olmadığını söyleyecek bir tek Allah'ın kulu çıkamaz. Çünkü kendisi açıkça Cumhuriyet'in temel değerlerinin kaldırılıp onların yerine yeni oluşumlar getirmek gerektiğini yazmıştır. Bir soru üzerine bu düşünceleri bugün de taşıdığını söylemiştir. Bu kadar açık bir şekilde Cumhuriyet ve laiklik karşıtı düşüncelere sahip bir tavır ortaya koymasına rağmen hala bu kişinin laiklik karşıtı bir kadro olarak en temel göreve getirilmesi karşısında Sayın Cemil Çiçek ve Sayın Başbakan'ın ne söyleyeceğini merak etmekteyim. Sayın Ok'un iddiasını ciddiye alıyorsanız, somut bir kanıt da istiyorsanız, işte size somut bir kanıt... Bunun somut örneği Ömer Dinçer'dir. Başbakanlık Müsteşarı olarak Türkiye'de laiklik karşıtı hareketleri izleyen mekanizmanın başında da sorumluluk taşımaktadır. Artık bundan başka hangi somut delili istiyorsunuz Buna verecek bir cevapları yoktur. 
     Cumhuriyet'in temel değerlerine, laikliğe karşı tavrı olan, o düşüncelerin terk edilmesi gerektiğini, onun yerine devletin müslümanlaştırılması gerektiğini ifade eden bir kişiyi bu makamda tutmak bence bizatihi Cumhuriyet'e ve laikliğe karşı yapılmış en büyük bühtandır. Bu iktidar bugün bunun hesabını vermeyecek olursa bilmelidir ki yarın, öbürsü gün katlanan sorumlulukla bunun hesabını verecektir.'' 
     
     ''HODRİ MEYDAN'' 
     Topuz, bir soru üzerine bazı yayın organlarının CHP'nin ''Laiklik Karşıtı Hareketleri İzleme Komisyonu'' üyelerini hedef gösterdiğini bildirdi. Bu komisyonun varlığından rahatsız olmak için laiklikten rahatsız olmak gerektiğini ifade eden Topuz, ''Varsın rahatsız olsunlar. Onlar rahatsız olduğuna göre laiklik karşıtı hareketler var demektir. Bizi kim hedef gösterirse göstersin, bundan yüksünmeyiz. Biz verdiğimiz mücadelenin doğruluğuna inandıktan sonra gelecek her tehlikeyi şeref diye kabul ederiz. Ne yapacaklarsa yapsınlar. Laiklik karşıtı çevrelere hodri meydan...Biz buradayız'' dedi. 
     CHP Niğde Milletvekili Orhan Eraslan da laik Cumhuriyet'e bağlı kalmanın sadece kendilerinin değil, bu yönde yemin eden 550 milletvekilinin görevi olduğunu söyledi. Kendilerinin Anayasal bir görevi yerine getirdiğini kaydeden Eraslan, ''Buna uygun davranmayanlar sahtekar, iki yüzlü demektir. Yeminine bağlı kalmayanlar sahtekardır, yalan yere yemin etmişlerdir'' diye konuştu. 
     
</TEXT>
</DOC>
