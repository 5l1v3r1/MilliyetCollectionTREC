<DOC>
<DOCNO> 307795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/soneko11.html </URL>
<DATE> 2005/01/19/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Öğretmenin alım gücü jet hızıyla düşüyor 
</HEADLINE>
<TEXT>

     Eğitim Sen'in yaptığı araştırmaya göre, 1995 yılındaki maaşıyla 2 bin 898 adet ekmek alabilen bir öğretmen, bugün 1845 adet ekmek alabiliyor. 
     Eğitim Sen'den yapılan açıklamada, öğretmenlerin ''alım gücü'' konusunda yapılan araştırmaya yer verildi. 
     Buna göre, bir öğretmen 1931 yılındaki aylık 90 lira maaşıyla 170 litre zeytinyağı, 1950 yılındaki 225 lira maaşıyla 25.7 reşat altını, 1965 yılında 2 bin 25 lira maaşıyla 29 adet cumhuriyet altını, 1978 yılında 7 bin 940 lira maaşıyla 94 adet roman, 1995 yılındaki maaşıyla 2898 adet ekmek, 676 litre süt alabiliyordu. 
     2005 yılında ise bir öğretmen aylık 738 YTL maaşıyla 87 litre zeytinyağı, 5.1 adet reşat altını, 5.9 adet cumhuriyet altını, tanesi 15 YTL'den 50 adet roman, 1845 ekmek ve 492 litre süt alabiliyor. 
     Açıklamada, öğretmenlerin 1920 ve 1950 yılları arasında iyi yaşam koşullarına sahip olduğu kaydedildi. Öğretmenlerin 1950-1965 yılları arasında büyük zorluklarla mücadele ettikleri belirtilen açıklamada, 1965-1970 yılları arasında biraz iyileşme sağlandığı ancak daha sonra yaşam koşullarının yeniden bozulmaya başladığı ifade edildi. 
     Özellikle son 10 yılda eğitim emekçilerinin her geçen yıl bir önceki yılı ''mumla aradığı'' vurgulanan açıklamada, ''hizmetli ve memurlarının durumunun öğretmenlerden daha vahim olduğu'' kaydedildi. 
     Açıklamada, ''Binlerce eğitim emekçisi insan onuruna yaraşır bir yaşam sürdürebilmek için ek işler yapmak zorunda kalmaktadırlar. Bu durumda eğitim emekçileri mesleğine küsmekte, isteksiz çalışmakta ve bir an önce emekli olmak istemektedirler'' denildi. 
     Öğretmenlere insanca yaşayabilecekleri çalışma ve yaşama koşulları yaratılması gerektiği belirtilen açıklamada, ''maaşların yükseltilmesi ve mesleki ve özlük haklar bakımından insan onuruna yaraşır bir düzenleme yapılması'' istendi. 
     
</TEXT>
</DOC>
