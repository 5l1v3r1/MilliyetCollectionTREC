<DOC>
<DOCNO> 319047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/soneko08.html </URL>
<DATE> 2005/02/27/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Hazine Müsteşarı Çanakcı Özelleştirme programı hız kazanıyor... 
</HEADLINE>
<TEXT>

     Hazine Müsteşarı İbrahim Çanakcı, Türkiye'de özelleştirme programının hız kazandığını belirtirken, ''Özelleştirme programı çerçevesinde, TEKEL, TÜPRAŞ, THY ve Türk Telekom'un özelleştirilmelerini tamamlamak niyetindeyiz'' dedi. 
     Çanakcı, Karadeniz Ticaret ve Kalkınma Bankası tarafından yayınlanan ''Karadeniz Bölgesine Yatırım'' konulu yayında yer alan demecinde, Türkiye ekonomisinin hızlı bir toparlanma içinde bulunduğunu söyledi. 
     ''2000 ve 2001 ekonomik krizlerinin ardından, Türkiye ekonomisi güçlü bir toparlanma içinde bulunuyor'' diye konuşan Çanakcı, Türkiye'nin, 30 yıl gibi uzun vadeli tahvil ihraçları gerçekleştirdiğini hatırlatarak, bu tahvillere olan talebin, Türkiye ekonomisine yeniden güvenin bir göstergesi olarak değerlendirildiğini kaydetti. 
     Çanakcı, bir başka güven işaretinin ise Dünya Bankası'nın, Haziran 2004'te, mali ve kamu sektörü reformu programına 1 milyar dolarlık kredi vermesi olarak gösterdi. 
     ''Bu gelişmeler, Hükümetin, geniş kapsamlı özelleştirme programı dahil, reform programının, Türk Halkı ve ekonomisine uzun dönemli fayda sağlayacağı yönündeki inancını da güçlendirdi'' ifadesini kullanan Müsteşar Çanakcı, Türkiye ekonomisindeki bu gelişmelerin, Doğrudan Yabancı Sermaye girişini de arttıracağını kaydetti. 
     
     YATIRIM ORTAMININ İYİLEŞTİRİLMESİ... 
     ''Yatırım ortamını geliştirmek şimdi bizim birinci önceliğimiz'' ifadesini kullanan Çanakcı, FDI çerçevesini tamamıyla revize ettiklerini, bu konudaki yeni yasanın, uluslararası en iyi uygulamalara eşit ve Türkiye'de şirket kurmayı basitleştirip hızlandırdığını vurguladı. 
     ''Ayrıca, Yatırım Promosyon Ajansı kurulması için çalışıyoruz'' diyen Çanakcı, Mart 2004'te, uluslararası büyük şirketlerin temsilcilerinin katılımıyla Yatırım Danışma Konseyi'nin ilk toplantısının yapıldığını da hatırlatarak, şöyle devam etti 
     ''Güçlü ekonomik reform programımıza rağmen, komşularımızla olan ticari ilişkilerimizin olması gerektiği kadar güçlü olmadığının farkındayız. 
     Karadeniz bölgesindeki en büyük ekonomilerden biri olarak, Türkiye, bölgenin büyüme lokomotifi olma potansiyeline sahip ve bunu başarmak için karşılıklı ticaret ve yatırım ilişkilerini güçlendirmeye kararlıyız. 
     Özel sektörde artan yatırım ve gelişen bölgesel ekonomik işbirliği içinde uluslararası mali topluluğun önemi açıktır. Bu çerçevede, Karadeniz Ticaret ve Kalkınma Bankası, Türk şirketlerini destekleyerek, oldukça faydalı bir role sahip bulunuyor. Banka, petrol şirketlerinden OPET'e ve Vestel destek sağladı.'' Çanakcı, Karadeniz Ticaret ve Kalkınma Bankası'nın kredi hacminin büyüdüğünü belirterek, Banka'nın bölgedeki rolünün artacağına inandığını kaydetti. 
     
     BANKA'NIN TÜRKİYE TESPİTLERİ... 
     Öte yandan Karadeniz Ticaret ve Kalkınma Bankası tarafından Türkiye ekonomisine yönelik olarak yapılan tespitlerde ise Türkiye'nin, geniş bir yatırım fırsatı sunduğu belirtilirken, ''Avrupa, Orta Asya ve Ortadoğu'daki piyasalara çıkış kapısı olarak artan önem sahip olan Türkiye'ye, 6 binden fazla yabancı şirket yatırım yapmış durumda'' ifadesi yer aldı. 
     Türkiye'nin, özelleştirme programının yanı sıra, Güney Doğu Anadolu Kalkınma Projesi'nin de yatırımcılar açısından cazip yatırım alanları olarak görüldüğü vurgulanırken, ''Türkiye'nin büyük tüketici piyasası, nispeten ucuz ve eğitimli işgücü, şuandaki Hükümet'in başarılı reformlarını'' Türkiye'yi doğrudan yabancı sermaye açısından cazip hale getiren diğer unsurlar olarak sıralandı. 
     Türk bankacılık sektörüne gittikçe artan bir yabancı ilgisinin bulunduğunun altı çizilirken, uluslararası bankaların, Türkiye'de ya banka alma ya da mevcut bankalar ile ortaklıklara gitme yönünde olduğu ifade edildi. 
     Türkiye ekonomisine yönelik tespitlerde şu hususlar yer aldı 
     ''Avrupa Birliği'nden AB müzakere tarihi de alan Hükümet, AB'nin standartlarını yakalamak için siyasi ve ekonomik reformlar gerçekleştiriyor. Bu uyum sürecinde en büyük etki tarım sektöründe görülecek. Türkiye, AB içinde coğrafi ve dini pozisyonuyla önemli bir etkide bulunabilir. 
     Türkiye, Uluslararası Para Fonu IMF ile de yeni bir program uygulama hazırlığında bulunuyor. IMF destekli program, Türkiye'nin sürdürülebilir büyümesine, istihdam yaratmasına, enflasyonu AB düzeyine indirmesine katkıda bulunacak. 
     Başarılı ekonomik reformlar uygulayan Türkiye ayrıca, dünyanın en hızlı büyüyen ülkeleri arasında bulunuyor.'' 
     
     BÖLGESEL FİNANS MERKEZİ OLARAK İSTANBUL... 
     Karadeniz Ticaret ve Kalkınma Bankası'nın tespitinde, İstanbul'un, gittikçe artan finansal kapasitesi ile Karadeniz bölgesinin ana finansal merkezi olma yolunda ilerlediği kaydedildi. 
     Makro ekonomik istikrar ile birlikte, İMKB'nin yüksek getiri sağlayan borsalarından biri olduğunun da altı çizildi. 
     
</TEXT>
</DOC>
