<DOC>
<DOCNO> 316397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/soneko01.html </URL>
<DATE> 2005/02/18/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Güllüoğlu Baklavaları dünyaya açılıyor 
</HEADLINE>
<TEXT>

     Can KAMİLOĞLU DHA 

TÜRKİYE'de 134 yıldan beri tam 5 kuşaktır baklavacılık imalatı yapan Güllüoğlu Baklavacılık, İstanbul'da 7 bin metrekarelik dev imalathanesinde ürettiği ürünlerini dünya pazarına açmaya hazırlanıyor. Güllüoğlu sadece İstanbul'da 25 perakende satış mağazasıyla müşterilerine hizmet verirken bunlara bir yenisini de dünyanın diğer ucunda ABD'de ekledi. Güllüoğlu, önümüzdeki günlerde New York Brooklyn bölgesindeki Coney Island Caddesi'nde hizmete sokacağı ilk uluslararası mağazanın açılışının hazırlıklarının son aşamasına geldi. 
     Türkiye'deki tesislerinde günlük imalatını yaptıkları baklava, tatlı, su böreği, simit gibi ürünleri şoklama yöntemi ile taze olarak diğer ülkelere göndermeyi amaçlayan Güllüoğlu Baklavacılık sonunda bu amacına ulaştı. Türkiye'den ABD'ye şoklama yöntemiyle dondurularak gönderilen baklava ve diğer ürünler tazeliğini koruyarak New York'a ulaştı. Güllüoğlu Baklavacılık'ın sahibi Nejat Güllü dün İstanbul'dan New York'a gelerek, daha ayağının tozuyla ilk kez yurt dışında açılacak olan yeni dükkanlarında satılacak olan ürünlerin kalitesini ortaklarıyla bizzat kontrol etti. 
     
     MODERN KAFE 

     Titiz ve modern bir çalışma içerisinde hazırlık çalışmalarına devam edilen New York Güllüoğlu Baklava Cafe'de tuvaletler adeta 5 yıldızlı otel tuvaletine benziyor. Açılış öncesi titiz bir şekilde ürünlerin kontrolü ise teker teker Nejat Güllü ve ortakları tarafından yapılıyor. Mimari tasarımını Nevin Durutaş'ın yaptığı Güllüoğlu New York Cafe'de birbirinden lezzetli çikolatalı ürün ve dondurma da satılacak. Su böreği ve simitle de Amerikalıların damak zevkine hitap edilecek. Güllüoğlu Baklava Cafe'nin açılışı, 19 Şubat'ta yapılacak. 
     
     GÜNLÜK VE TAZE BAKLAVA 

     Yıllar süren araştırma çabalarının ardından dünyaya açılma kararı alan Güllüoğlu Baklavacılık'ın sahibi Nejat Güllü ABD'de uzun yıllardan beri toptan gıda işiyle uğraşmakta olan ortakları Ahmet Durantaş ve Ercan Karabeyoğlu ile uyumlu bir birliktelik içerisinde olduklarını ifade ederek, Güllüoğlu markasını ABD'nin tüm eyaletlerindeki kentlere franchising ve toptan satışlar aracılığı ile yayacaklarını söyledi. Baklava ve diğer ürünlerin İstanbul'da imal edilip, şoklanmalarının ardından sonra günlük ve taze olarak ABD'ye geleceğini belirten Güllü sözlerini şöyle sürdürdü 
     "Şoklu mamüller her zaman depomuzda mevcut. Belli bir süre bekleyip, çözülmesini sağladıktan sonra fırınlıyoruz. Şekerlemesini yapıyor, ardından da dinlendirip servise hazır bir hale getiriyoruz. Simitleri de Türkiye'de imal edip şokladıktan sonra aynı yöntemle servise sunuyoruz. Bu fikir sadece New York için değil biz ürünlerimizi ABD, Avrupa, Arabistan da satmak istiyoruz." 
     
     MARAŞ DONDURMASI VE ÖZEL TÜRK KAHVESİ 

     Güllüoğlu'nun ABD'deki ortaklarından Ahmet Durutaş ise önümüzdeki dönemlerde Maraş dondurmasını da ABD'ye getirmeyi istediklerini belirterek, "Mağaza zincirimizi oluşturarak Güllüoğlu Baklavaları'nı tüm ABD'ye yayacağız" dedi. Diğer ortak Ercan Karabeyoğlu ise dükkanlarda Kurukahveci Mehmet Efendi'nin özel kahvesini sunacaklarını söyledi. 
     
</TEXT>
</DOC>
