<DOC>
<DOCNO> 317761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/spor/spo02.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyollar çizmeyi aştı 
</HEADLINE>
<TEXT>


Zaragoza radyoları, Fenerbahçe'yi "Kokainci Daum'un takımı" olarak anons ederken, yorumcular Sarı - Lacivertli takımın rövanşta hiçbir şansının bulunmadığını iddia ettiler 

MEHMET ÇİFTÇİ 


Alaycı tavırlar 
İSPANYOL medyası Fenerbahçe'nin Real Zaragoza ile oynacağı rövanş maçı öncesi yine alaycı tavırlarını sürdürdü. Zaragoza'da yayın yapan Aragon radyosunun spor yorumcuları, Sarı - Lacivertli ekibin Teknik Direktörü Christoph Daum'u bir kokain hastası olarak nitelerken, "Almanya'da sürdüremediği futbol yaşantısına mecburen Türkiye'de devam ediyor. Kimse onunla çalışmak istemediği için Fenerbahçe'nin başına geçti" ifadelerini kullandılar. 

'Çok şanslıydı' 
FENERBAHÇE'Yİ, Zaragoza taraftarlarına "Kokainci Daum'un takımı" şeklinde anlatan radyo yorumcuları, Sarı-Lacivertli ekibin rövanş maçını kazanacak güçte olmadığını ileri sürdüler. Daum'un "Zaragoza'ya karşı şanssız bir yenilgi aldık" sözlerini ise "Anlaşılan Rüştü'nün kurtardığı pozisyonları seyretmemiş. İlk maçta şanslı olan kendisiydi. İstanbul'da turu geçebilirdik. Ancak yine de Fenerbahçe'nin şansı yok" diye eleştirdiler. 

Zaragoza kar altında 

ZARAGOZA kenti uzun yıllar sonra ilk defa yoğun kar yağışının etkisi altında kaldı. Kentte aniden bastıran kar fırtınası yaşamı bir anda felç etti. Zaragoza'nın merkezinde kar kalınlığının 10 santimi buldugu ve bir süre daha kar yağışının devam edeceği belirtildi. Meteroloji uzmanları maçın oynanacağı perşembe günü karın kenti terk etmesini beklediklerini açıklarken, yağışın sürmesi halinde Fenerbahçe uçağının başka bir kente inebileceği belirtildi. 


</TEXT>
</DOC>
