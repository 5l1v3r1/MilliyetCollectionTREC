<DOC>
<DOCNO> 336950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun36.html </URL>
<DATE> 2005/04/26/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Chirac 'Hayır' dersek tren Fransa'nın önünden geçip gider 
</HEADLINE>
<TEXT>

     Fransa Cumhurbaşkanı Jacques Chirac, Fransa'nın Avrupa Anayasası'na hayır demesi durumunda, Avrupa'nın inşasını durdurmanın sorumluluğunu üstlenmek zorunda kalacağını söyledi. 
     Chirac, Almanya-Fransa 5. Bakanlar Konseyi toplantısının sonunda Almanya Başbakanı Gerhard Schröder ile düzenlediği ortak basın toplantısında, Fransa'da eğer ''hayır'' çıkarsa, trenin Fransa'nın önünden geçip gideceğini belirtti. 
     Referandumda evet demenin daha sosyal, daha bağımsız, daha güçlü bir Avrupa'yı seçmek olacağını ve bu Avrupa'da Fransa'nın ağırlığının giderek arttığını kaydeden Chirac, ''Almanya ve Fransa başından bu yana Avrupa'nın inşasının lokomotifleridir. İki ülke el ele Avrupa'nın inşasının çeşitli aşamalarını aşmaktayız'' dedi. 
     Cumhurbaşkanı Chirac, Avrupa Anayasası'nın Fransa'nın Avrupa'da daha güçlü, Avrupa'nın da dünyada daha güçlü olmasını sağlayacağını söyledi. 
     
     SCHRÖDER ''ZAYIFLARIZ'' 
     Almanya Başbakanı Schröder de Fransa'da 29 Mayıs'taki referandumda ''hayır'' çıkması durumunda, ''siyasi ve ekonomik planda'' Avrupa'nın güç kaybedeceğini, zayıflayacağını kaydetti. 
     Schröder, ''Kendi açımdan, Fransa ve Almanya'nın evet diyeceğine inanıyorum. Benim için bu sadece bir mantık değil, aynı zamanda bir yürek sorunu. AB bünyesinde Fransa ile Almanya arasındaki uyumlu işbirliğinin devamı için evet diyorum'' diye konuştu. 
     Alman Başbakanı, ''Tarihi bir durumla karşı karşıya bulunuyoruz faşizm korkusuna karşı birleşik bir Avrupa fikri. Bu fikir Fransa'da gün ışığına çıktı ve Avrupa halklarının umutlarının doğruluğunu gösterdi, bu fikrin beşiği sözüne sadık kalmalı'' dedi. 
     
</TEXT>
</DOC>
