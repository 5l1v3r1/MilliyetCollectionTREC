<DOC>
<DOCNO> 335333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonyas13.html </URL>
<DATE> 2005/04/20/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Köyün üçte biri çok eşli... 
</HEADLINE>
<TEXT>

     Doğu ve Güneydoğu Anadolu bölgelerinin kırsal kesimlerinde çok eşli yaşamın en iyi örneklerinden biri, Diyarbakır'a bağlı Boğazören Köyü'nde görülüyor. Köydeki evli 45 erkekten 15'i yaşamını çok eşli olarak sürdürüyor. 
     Çok eşli erkekler ilk eşin ruhsal ya da bedensel hastalığının olması, çocuk doğuramaması, kendi cinsel ihtiyaçlarına cevap verememesi gibi nedenlerle ikinci evlik yaptıkların söylüyorlar. 
     Diyarbakır'a 17 kilometre uzaklıktaki 550 nüfuslu Boğazören Köyü Muhtarı Abdulkadir Açil 49 , AA muhabirine yaptığı açıklamada, kendisi de dahil köydeki 15 ailede çok eşliliğin bulunduğunu, bazı erkeklerin çocuk için, bazılarının da gelenekler nedeniyle 2 evlilik yaptığını söyledi. 
     
     ''ÇOK EŞLİLİK İYİ DEĞİL'' 
     Köyde çok evliliğin yadırganmadığını, bu nedenle ikinci evliliği yapmak isteyen erkekler üzerinde herhangi bir baskının bulunmadığını ifade eden Açil, her 2 evliliğinden 10'u kız olmak üzere toplam 20 çocuğunun olduğunu, evlendirdiği 10 çocuğundan olan torun sayısını kesin olarak bilmediğini bildirdi. 
     Açil, akrabalarının büyük çoğunluğunun 2 evlilik yaptığını kaydederek, şöyle dedi 
     ''Dedem, babam ve 2 kardeşim de 2 evlilik yapmış. Diğer 2 kardeşim de ikinci evliliklerini yapmak istiyor. Ben de 2. evliliğimi bundan 30 yıl önce 28 gün içerisinde yaptım. 2 eşimle de severek evlendim. Onlar arasında hiçbir ayrım yapmam. Benim 2 eşim var ama çocuklarımın 2 evlilik yapmasına izin vermiyorum. Her şeye rağmen 2 evlilik iyi değil. Ne kadar 2 eşini de sevsen, ayrım yapmasan, yine de sorun ortaya çıkıyor. Birbirlerine bakarak sürekli bir şeyler talep ediyorlar. Bu nedenle çocuklarımın 2 evlilik yapmasını istemiyorum. Köydeki gençleri de 2 evlilik yapmaması için sık sık uyarıyorum. İkinci evlilik yapmak isteyen bazı gençlere engel oldum.'' Açil'in ikinci eşi Azize Açil 45 de 12 çocuğunun olduğunu, daha önce kumasıyla birlikte yaşadığını belirterek, çocuklar büyüdükten sonra evleri ayırdıklarını söyledi. 
     Kuması ile çok iyi anlaştığını dile getiren Açil, ''Ben eşimle severek evlendim. Bundan dolayı çok mutluyum. Eşim, kumamı ve beni bir tutar. Çocuklarımızı aynı derecede sever'' diye konuştu. 
     
     BABANIN 3, OĞLUNUN 2 EŞİ VAR 
     Köyde 3 eşli Mehmet Abak 51 ise ilk eşinden çocuk olmaması nedeniyle ikinci evliliğini, ardından da daha çok çocuk sahibi olmak için üçüncü evliliğini yaptığını belirterek, her 2 evliliğinden toplam 7 çocuğunun bulunduğunu belirtti. 
     3 eşiyle de birlikte yaşadıklarını, daha sonra evlendirdiği oğlu Ali Abak'ın da çocuğunun olmaması üzerine ikinci evliliği yaptığını anlatan Abak, şöyle konuştu 
     ''Oğlum Mehmet'in de ilk evliliğinden çocuğu olmayınca ikinci kez evlendirdik. Şimdi ben 3 eşim, oğlum ve oğlumun 2 eşiyle birlikte aynı evde yaşıyoruz. En küçük eşim Zeynep ile berdel usulü evlendim. Kızımı en küçük eşim Zeynep'in kardeşi ile evlendirdik. Oğlum Mehmet'in ikinci eşi olan Songül'ün kardeşine de diğer kızımı verdim. Kısacası berdel usulü ile hem ben hem de oğlum evlendi.'' 
     
     KUMA KORKUSU YAŞIYOR 
     Mehmet Abak'ın gelini Songül Abak 20 , evlendiği eşinin çocuğunun olmaması nedeniyle kuma geldiğini belirterek, ''Ama eşimi seviyorum. Kayınbabam kızını kardeşime verdi. Ben de oğluyla evlendim. 2 yıllık evliyim. Ama benim de henüz çocuğum olmadı. Çocuğum olmazsa belki eşim benim üstüme de kuma getirir'' dedi. 
     
</TEXT>
</DOC>
