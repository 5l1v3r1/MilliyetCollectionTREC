<DOC>
<DOCNO> 347371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/yasam/axyas01.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç'a 'tarihi eser' tepkisi 
</HEADLINE>
<TEXT>


Kültür ve Turizm Bakanı Koç'un "Yurtdışındaki eserlerimizin geri getirilmesi pahalı. Ayrıca tanıtıma katkı sağlıyor" sözlerine uzmanlar tepki gösterdi Bu anlayış kaçakçıları cesaretlendirir 

Ömer Erbil 

KÜLTÜR ve Turizm Bakanı Atilla Koç'un yurtdışına kaçırılmış eserlerimizin geri getirilmesinin pahalı ve zor bir iş olduğunu belirterek, "Ayrıca bu eserler, Türkiye'nin tanıtımına daha çok katkı sağlıyor" demesi şaşkınlıkla karşılandı. Uzmanlar, Koç'un açıklamalarının kaçakçıları cesaretlendireceğini söyledi. Elmalı Definesi'nin uzun yıllar süren dava aşamasından sonra Türkiye'ye kazandırılmasında büyük emekleri geçen araştırmacı gazeteci Özgen Acar, şöyle dedi 

'Müzeleri boşaltalım' 
"BAKANIN anlayışı, kaçakçılığı teşvik eden itici güç olacaktır. Gerek Karun Hazinesi, gerek Elmalı Definesi ve diğer lahitlerin getirilmesiyle, Avrupa ve ABD'de Türkiye'den kaçırılan eserlere karşı çok önemli caydırıcılık yaratılmıştı. Bakan Bey, bu eserlerin dışarıda tanıtımımızı yaptığını ileri sürmüş. O halde Topkapı, Arkeoloji Müzesi'ndeki eserleri yurtdışına verelim. Müzelerimiz boşalsın. Türkiye'ye de 'Uyuyan prens bakanı' gezmeye gelirler." 
ARKEOLOJİ ve Arkeologlar Derneği Başkanı Prof. Ahmet Tırpan da, "Bakan Bey Tarihi Kentler Toplantısı'nda 'İçişleri Bakanlığı'ndayken bize meslek dışında biri geldiğinde soğuk bakardık, istemezdik' dedi. Biz de kültür adamı olmayan bakanlara soğuk bakıyoruz. Belli ki kendisini bu konularda bilgilendirecek bürokratları da yok. Bu sözler Türkiye'deki politik değişimi gösterir. Uluslararası camiada böyle algılanır. Eski eser kaçakçıları cesaretlenir" dedi. 

Propaganda olamaz 
TÜRKİYE Anıt Çevre Turizm Değerlerini Koruma Vakfı Başkanı Prof. Sinan Genim ise şöyle dedi "Yurtdışındaki müzelerde sergilenen eserler Türkiye için propaganda olmaz. Türkiye'den geldiğini bile söylemiyorlar. Uluslararası mahkemelerde süren davalarımızı bu açıklama sekteye uğratır. Tüm dünyadaki koleksiyonerler Türkiye eserlerine sahip çıkıyor diye, ülkemizden giden menşei belli olmayan eserleri almıyorlardı ya da fiyatını düşük tutuyorlardı. Bakanın sözleri çok lüzumsuz." 


</TEXT>
</DOC>
