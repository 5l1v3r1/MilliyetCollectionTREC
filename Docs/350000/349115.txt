<DOC>
<DOCNO> 349115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/soneko10.html </URL>
<DATE> 2005/06/05/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Unakıtan Türkiye'deki enflasyon düşüşü artık kalıcı olacağını gösterdi 
</HEADLINE>
<TEXT>

     Maliye Bakanı Kemal Unakıtan, Türkiye'deki enflasyon düşüşünün, artık kalıcı olacağını gösterdiğini belirterek, ''İlerideki ayları düşünecek olursak, rahat rahat enflasyon hedefimizi tutturacağız'' dedi. 
     AK Parti Yerel Yönetimler Başkanlığı'nca düzenlenen ''İlçe ve İlk Kademe Belediye Başkanları Toplantısı''na katılmak üzere Bursa-Uludağ'a gelen Unakıtan, gazetecilerin sorularını yanıtladı. 
     Bakan Unakıtan, ''Belediyelerin istekleri karşılanabilecek mi '' şeklindeki soruya karşılık, bu işi köklü olarak çözmeyi amaçladıklarını, bu çerçevede ''Belediye Gelirleri Kanun Tasarısı'' üzerinde çalıştıklarını söyledi. Unakıtan, '' Paraya ihtiyacım var, ver parayı dedi zaman bu iş olmaz. Ama, bizim belediyelerimizin gelirlerinin artırılması lazım. Tabi kalıcı olması lazım, bunun üzerinde çalışıyoruz. Yakında Belediye Gelirleri Kanunu gelecek bunu da sağlayacağız'' diye konuştu. 
     Bir gazetecinin ''Enflasyon rakamlarını nasıl değerlendiriyorsunuz '' yönündeki sorusuna üzerine Unakıtan, enflasyonun oldukça iyi bir seyir takip ettiğini, ÜFE rakamlarının oldukça düşük, TÜFE rakamlarının ise beklenen seviyede olduğunu belirtti. 
     Unakıtan, şu anda her şeyin planladıkları gibi gittiğini vurgulayarak, şunları kaydetti 
     ''Türkiye'de enflasyon artık kalıcı olacağını gösterdi. Yıl sonu hedefimiz hükümet olarak 8'dir. Tahmin ediyorum, burada da iyi bir performans tutturacağız. En azından hedefleri tutturacağımız kesin olarak belli oldu. Burada 8'in üzerine biraz çıktı, ama bunlar mevsimseldir. İlerideki ayları düşünecek olursak, rahat rahat enflasyon hedefimizi tutturacağız, öyle gözüküyor.'' AB ile ilişkilere de değinen Unakıtan, 3 Ekim'de görüşmelerin başlayacağını söyledi. Unakıtan, ''Şu anda buna mani hiçbir şey yok. Bunu AB otoriteleri, yetkili devlet adamları da biz de açıkladık. Türkiye 3 Ekim'de müzakerelere başlayacaktır. Buna engel bir husus yoktur. Kıbrıs konusu halledilebilecek bir konudur tahmin ediyorum. Yani engel pek bir şey göremiyoruz'' dedi. 
     
</TEXT>
</DOC>
