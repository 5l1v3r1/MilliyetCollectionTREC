<DOC>
<DOCNO> 303744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonspo21.html </URL>
<DATE> 2005/01/05/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bulak Sezon başındaymışız gibi yeniden yapılanmanın çabası içindeyiz 
</HEADLINE>
<TEXT>

     Denizlispor Teknik Direktörü Giray Bulak, sezon başındaymış gibi yeniden yapılanmaya çalıştıklarını belirtti. 
     Yeşil-siyahlı takım, ligin ikinci yarısı için çalışmalarını günde iki antrenman yaparak sürdürüyor. Yabancı oyuncular Mikka, Souleymanou, Kratochvil, Botha ve Abraham ise yarın Denizli'ye gelerek çalışmalara katılacaklar. 
     Teknik direktör Bulak, yaptığı açıklamada, hazırlıkların Denizli bölümünü 7 Ocak'ta tamamlayacaklarını, 8-23 Ocak tarihlerinde Antalya Belek'te kamp yapacaklarını belirterek, ''Buradaki çalışmalarda güç depoluyoruz. Antalya kampı ise daha çok taktiksel ağırlıklı çalışmalarla geçecek. Şu anda sezon başındaymışız gibi yeniden yapılanmanın çabası içindeyiz'' dedi. 
     Takımdan Ümit Aydın, Serdal ve Mehmet Öncan'ın ayrıldığını hatırlatan Bulak, kamp döneminde gündemde olan bazı futbolcuların deneneceğini, yararlı olabilecek isimlerin kadroya katılacağını söyledi. 
     Öte yandan, Denizlispor'un Antalya kampı sırasında yapacağı hazırlık maçlarının programı belli oldu. Yeşil-siyahlılar, 11 Ocak'ta Ankaragücü, 13 Ocak'ta Eyüpspor, 15 Ocak'ta Rusya'dan bir takım ve 18 Ocak'ta Akçaabat Sebatspor ile karşılaşacak. 
     
</TEXT>
</DOC>
