<DOC>
<DOCNO> 345622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sondun33.html </URL>
<DATE> 2005/05/25/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Taliban liderinden Karzai'ye suçlama "Afganistan'ı ABD'ye sattın" 
</HEADLINE>
<TEXT>

     Afganistan’daki Taliban hareketinin lideri Molla Muhammed Ömer, Afganistan Devlet Başkanı Hamid Karzai’yi "Afganistan’ı ABD’ye satmakla" suçladı. 
     Merkezi Pakistan’daki Afgan İslam Ajansı’na konuşan Molla Ömer, Karzai’nin bu hafta ABD Başkanı George Bush ile "stratejik ortaklık" anlaşması imzalamasını eleştirerek, "Afganistan toprakları belirsiz bir süre için Amerikalılara satıldı" ifadelerini kullandı. 
     Molla Ömer, "kalbinde bir parça kahramanlık ve inanç olan herkesin bu ’satış anlaşmasına’ hoşgörü göstermemesi ve direnmesi gerektiğini düşündüğünü" söyledi. Taliban lideri, bu konunun sadece Taliban’ın sorunu değil, bağımsız her Afganın vicdani sorumluluğu olduğunu kaydetti. 
     Karzai ve Bush’un imzaladığı "stratejik ortaklık" anlaşması, başta güvenlik ve Amerikan askerlerinin Afganistan’daki operasyonlarının devam etmesi olmak üzere birçok konuyu kapsıyor. 
     ABD, çoğunluğu kendi askeri, Afganistan’da 18 bin 300 kişilik çok uluslu güce komuta ediyor. 
     ABD’deki 11 Eylül saldırılarının elebaşıları olarak görülen Molla Ömer’le El Kaide örgütünün lideri Usame Bin Ladin’in Pakistan-Afganistan sınırındaki bölgede saklandığı sanılıyor. 
     
</TEXT>
</DOC>
