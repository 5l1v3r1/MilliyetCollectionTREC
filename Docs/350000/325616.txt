<DOC>
<DOCNO> 325616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonspo19.html </URL>
<DATE> 2005/03/21/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Ersun Yanal Nihat'ın eksikliğini Yıldıray veya Tuncay dolduracak 
</HEADLINE>
<TEXT>

     Milli Takımlar Teknik Direktörü Ersun Yanal, milli takım olarak dönüm noktasında olduklarını kaydederek, ''Arnavutluk ve Gürcistan maçlarını kazanacak güce sahibiz'' dedi. 
     Yanal, Polat Renaissance Otel'de düzenlediği basın toplantısında, milli takımın bu maçları kazanması için gerekli sinerjinin yaratılması gerektiğini vurgulayarak, bu ortamın oluşturulmasının herkesin lehine olacağını söyledi. 
     
     ''LİDERLER KRİZ ORTAMINDAN FIRSATLAR YARATIR'' 
     Basın toplantısında sürekli olarak yaşanan olaylarla ilgili sorularla karşılaşan Ersun Yanal, liderlerin kriz ortamlarından fırsatlar yaratabildiğini, kendisinin de bu fırsatları yaratmak istediğini söyledi. 
     Yanal, sorumluluklarının bulunduğunu ifade ederek, '' Türkiye'de bizim yaratmış olduğumuz kültürün bir sonucunu yaşıyoruz. Yaşananlara çok uzak bir insan değilseniz, bunu çok rahatlıkla kabullenip süreci yaşayabiliyorsanız. Biz de bu süreci yaşadık. Ben sorumluluklarımı yerine getirecek bilinçteyim, elbetteki insansınız duygularınız var. Ancak, liderler kriz zamanında yeni fırsatlar yaratmak için bunu değerlendirler. Biz de yeni fırsatlar yaratmak için bunu değerlendireceğiz'' diye konuştu. 
     
     NİHAT'IN YERİNE İKİ ADAY 
     Nihat'ın sakatlığı konusunda bir soru üzerine Ersun Yanal, bu oyuncunun yerini Yıldıray ya da Tuncay ile doldurmayı düşündüğünü ifade etti. 
     Yanal, Yıldıray'ın kendileri ve ülke futbolu için gerçekten önemli bir oyuncu olduğunu ifade ederek, şunları söyledi 
     '' Nihat'ın son zamanlardaki formu hepimizi memnun ediyordu. Ona acil şifalar diliyorum. Uzun süre bizlerden ayrı kalacak. Yıldıray da bize güç kazandıracak. Planladığımız futbola katkısının olacağını düşünüyorum. Baskıcı bir futbol oynamaya çalışıyoruz. Bu güce sahip bir takımız. Yıldıray farklı bir oyuncu, Tuncay da farklı oyuncu. Bu oyunculardan biri bu bölgeyi dolduracaktır.'' 
     
     ''DOĞMAMIŞ ÇOCUĞA DON BİÇMEYELİM'' 
     Yanal, milli takımın bu maçlarda puan kaybetmesini konuşmanın bile yanlış olacağını ifade ederek, ''Doğmamış çocuğa don biçmeyelim, felaket tellallığı da yapmayalım'' ifadesini kullandı. 
     Herkesin elbirliği yapması gerektiğini kaydeden Ersun Yanal, her zaman katkılara açık olduğunu ancak, kimsenin felaket tellallığı yapmaması gerektiğinin altını çizdi. 
     
</TEXT>
</DOC>
