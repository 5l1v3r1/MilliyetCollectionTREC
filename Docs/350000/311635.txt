<DOC>
<DOCNO> 311635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sondun34.html </URL>
<DATE> 2005/02/02/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Sünniler, Aralık'taki seçimler için anlaşma arıyor 
</HEADLINE>
<TEXT>

     Irak'ta önde gelen laik Sünni politikacılardan Adnan Paçacı, bu yıl sonunda yapılacak seçimlere katılımlarını sağlamak için Sünni Araplar arasında konsensüs sağlamaya çalıştıklarını açıkladı. 
     Paçacı, Reuters ajansına verdiği demeçte, yıl sonunda bütün Iraklıların yer alacağı tam ve kapsamlı seçimler için şu anda en iyisini yapmaları gerektiğini söyledi. 
     Hafta sonunda yapılan seçimlerin tam ya da kapsamlı olduğunu söyleyemeyeceklerini belirten Paçacı, anayasanın hazırlanmasına bu seçimi boykot eden siyasi partilerin de yer alacağı geniş bir katılımın sağlanması için çalıştıklarını, bu nedenle görüşmeler yaptıklarını söyledi. 
     Irak'taki dini yapıyla ilgili olarak da Paçacı, Irak'ın doğasının laik olduğunu, ülkede güvenlik, istikrar ve ekonomi geliştiğinde laikliğe yönelineceğinden şüphesi olmadığını belirterek, ''zor zamanlarda, güvenlik boşluğunda halk dine yöneliyor'' dedi. 
     Pazar günkü seçimlerin ardından belirlenecek 275 sandalyeli Ulusal Meclis'in yeni anayasa için yakında çalışmaya başlaması bekleniyor. Yeni anayasanın Ekim ortasında referanduma sunulması onaylanması halinde genel seçimlerin Aralık ayında yapılması planlanıyor. Pazar günkü seçimler bazı önemli Sünni Arap partileri tarafından adil ve özgür olmadığı gerekçesiyle boykot edilmişti. 
     Paçacı, Saddam Hüseyin liderliğindeki Baas Partisi iktidara gelmeden önce, 1960'larda dışişleri bakanlığı görevini yürütmüştü. 
     
</TEXT>
</DOC>
