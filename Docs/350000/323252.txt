<DOC>
<DOCNO> 323252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sontur17.html </URL>
<DATE> 2005/03/12/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Kapıda "koku testi" yapanlara dikkat 
</HEADLINE>
<TEXT>

     Hırsızların, yeni geliştirdikleri yöntemle, evlere giderek, ünlü deterjan firmalarının yeni ürünleri hakkında anket yapma bahanesiyle ''koku testi'' yaptırdıkları ev sahibini bayıltıp soygun yaptıkları bildirildi. 
     İnternetten gönderilen e-postalarda bu konuda vatandaşlar uyarılırken, hırsızların uygulamaya başladıkları bu yöntem şöyle anlatılıyor 
     ''Hırsız evin kapısına geliyor, tanınmış deterjan firmalarından birinin adını verip, yeni ürünleri için anket yapma bahanesiyle yaklaşıyor. Anket teklifi kabul edildiğinde deterjan hediye edileceğini belirten hırsız, yeni ürünün kokusunun test edilmesini istiyor. Kutular açılıp ürün seçenekleri çıkarılıyor ve koklandığında da içindeki bayıltıcı madde nedeniyle ev sahibi kendinden geçiyor. Hırsız, ev sahibi ayılıncaya kadar amaçlarını gerçekleştirmiş oluyor.'' 
     
     ''TANIMADIĞINIZ KİŞİYE KAPIYI AÇMAYIN'' 
     Adana Emniyet Müdürlüğü yetkilileri de son dönemde dolandırıcıların genelde ev kadınlarını hedef aldığını, bu nedenle tanınmayan kişilere kesinlikle kapının açılmaması gerektiğini belirterek, ''koku testi'' yöntemi konusunda duyumlar aldıklarını, ancak şu ana kadar bu yönde şikayette bulunulmadığını belirttiler. 
     Vatandaşın dolandırıcılara karşı ''Halk Toplantıları'' ile uyarıldığını ifade eden yetkililer, önümüzdeki dönemde ekip oluşturup birebir görüşmeler yapmayı ve broşür dağıtmayı planladıklarını ifade ettiler. Yetkililer, benzer olaylar hakkında da şu bilgileri verdiler 
     ''Dolandırıcı, su falına bakacağını söyleyip bir kap istiyor, içine de bayıltıcı madde karışımlı su dolduruyor. Falın çıkması için bu suyun koklanması gerektiğini belirten dolandırıcı, kişiyi bayıltıp evi soyuyor. 
     Son günlerde şikayet konusu olan bir başka yöntem de yolda, otogarda ya da çoğunlukla uzun yolculuk yapılan trenlerde bir dost gibi yaklaşan dolandırıcılar, daha sonra meşrubat ya da alkollü içkiler ısmarlama bahanesiyle amaçlarına ulaşıyorlar. Sundukları ikrama bayıltıcı madde katan dolandırıcılar, bayıltıp soygun yapıyorlar.'' 
     
     ''GÜVENLİK SİSTEMLERİNE TALEP ARTTI'' 
     Adana'da faaliyet gösteren bir güvenlik şirketinin genel koordinatörü Oktay Yasavur da AA muhabirine yaptığı açıklamada, son dönemlerde artan hırsızlık olayları nedeniyle güvenlik sistemlerine talebin arttığını söyledi. 
     Yasavur, eskiden hırsızların gece yarısı kapalı ve kimsenin bulunmayacağı yerlere girdiklerini belirterek, şunları kaydetti 
     ''Eskiden müşterilerimiz, kendileri evde yokken güvenliklerini sağlamak için tedbir alınmasını isterlerdi. Biz de ona göre güvenlik cihazı yerleştirirdik. Ancak son dönemlerde soygunun yeni şekilleri türediği için yeni önlemlere ihtiyaç duyuluyor. Bu nedenle alarm ve görüntülü sistemlere olan talep, son aylarda yüzde 30-40 artış gösterdi. Artık ev ve işyeri sahipleri, tanımadıklarını içeri almamak için sesli yerine, görüntülü kapı güvenlik sistemlerini tercih ediyorlar.'' 
     
</TEXT>
</DOC>
