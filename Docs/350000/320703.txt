<DOC>
<DOCNO> 320703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonsiy01.html </URL>
<DATE> 2005/03/04/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Şener Öğrenci Affı yeniden çıkacak 
</HEADLINE>
<TEXT>

     SALİH GÜNER Kırşehir DHA 

Devlet Bakanı ve Başbakan Yardımcısı Abdüllatif Şener, Öğrenci Affı Yasası'nın Cumhurbaşkanı Ahmet Necdet Sezer tarafından veto edilmesiyle ilgili olarak, "Yasa yeniden çıkacak" diye konuştu. 
     Şener, AKP'deki istifalarla ilgili olarak da "Partilerden istifalar 1982 Anayasası ile bile engellenmedi" dedi. 
     Vali Selahattin Hatipoğlu'nu makamında ziyaret eden Şener, gazetecilerin sorularını yanıtladı. Sezer'in af yasasını veto etmesini değerlenidren Şener, "Gerekçesi, 'Oylamada nitelikli sayı aranması gerektiği' olarak açıklandı. Af niteliğindeki kanunlar 330 oyla çıkar. Vetonun gerekçesinde de bu var. Bu değerlendirilecektir. Yasa yeniden çıkacak" dedi. 
     AKP'den istifaları da değerlendiren Şener, şöyle konuştu 
     "Her dönemde bu tür istifalar olur. Yeni bir olay değildir. Hatta 1980'den önce de aynı istifalar yaşandığı için 1982 Anayasası'nda bazı zorluklar çıkartılmıştır. Partisinden istifa eden milletvekilinin başka partiye gitmesi engellenmiştir. Ancak, hülle partiler kurularak yine geçişler olmuştur. Hiçbir dönem bunun önüne geçilememiştir." 
     
</TEXT>
</DOC>
