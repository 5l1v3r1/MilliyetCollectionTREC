<DOC>
<DOCNO> 302007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sontur47.html </URL>
<DATE> 2004/12/29/ </DATE>
<TIME> 20.51 </TIME>
<AUTHOR>  </AUTHOR>
<HEADLINE>
İstanbul Valisi Güler'in yeni yıl mesajı... 
</HEADLINE>
<TEXT>

     İstanbul Valisi Muammer Güler, ''Türkiye'nin dünyaya açılan kapısı olan İstanbul'daki yaşam standartları geliştiği ölçüde, Türkiye'nin AB'ye tam üyelik süreci kısalmış olacaktır'' dedi. 
     Yeni yıl dolayısıyla bir mesaj yayımlayan Vali Güler, dünyanın kültür hazinesi İstanbul'un tarihi, turistik zenginlikleri, ticari ve sanayi potansiyeli ile ülke ekonomisinin dinamosu durumunda olduğunu vurguladı. 
     Güler, İstanbul'un hızlı kentleşme ve büyümesinden kaynaklanan ihtiyaçlarının çözümü için İstanbul Valiliği olarak başta güvenlik olmak üzere eğitim, sağlık, çevre, kültür, turizm, spor, ulaşım ve diğer altyapı hizmetleri konusunda devletin sağladığı imkanlarla yoğun bir çaba harcandığını kaydetti. 2005 yılında güvenlik güçlerinin bilgi teknolojisinin en son gelişmelerinden yararlandırılarak daha etkin hizmet yapması amacıyla İstanbul Emniyet Müdürlüğü'nde Elektronik Bilgi Sistemi'ni hayata geçireceklerini bildiren Güler, şöyle devam etti 
     ''Hükümetimizin ve Milli Eğitim Bakanlığımızın 2003 yılında başlattığı Eğitime Yüzde 100 Destek Kampanyası kapsamında İstanbul'da, yerel yönetimler, hayırseverlerimiz ve sivil toplum kuruluşlarıyla büyük bir seferberlik başlatılmış ve 2004 yılında çok önemli sonuçlara ulaşılmıştır. Hayırseverlerimizin değerli katkıları için şükranlarımı sunuyor ve emsallerinin artmasını diliyorum. İstanbul İl Özel İdaresi, 2004 yılında olduğu gibi bütçeden eğitime en büyük kaynağı tahsis etmeye devam edecektir. İstanbul'da kamuoyunun üzerinde hassasiyetle durduğu sokak çocukları ve uyuşturucu madde bağımlısı çocuklarla ilgili olarak tedavi, rehabilitasyon, mesleki eğitim ve istihdam konularında kapsamlı projeler hayata geçirilecektir. İstanbul'un çözülemeyecek sorunlarının olmadığını, birlik, beraberlik ve kentlilik bilinciyle çalışıldığı takdirde, İstanbul'un çağdaş değerleri yansıtan bir kent olacağını ve dünya şehri olma hedefinin kısa sürede gerçekleştirilebileceğini ifade etmek isterim.'' 
     
     ''İSTANBUL'UN ÖNEMİ TARTIŞILMAZ'' 
     Vali Güler, Türkiye'nin AB'ye tam üyelik sürecinde İstanbul'un öneminin tartışılmaz olduğunu belirterek, şöyle dedi 
     ''Türkiye'nin dünyaya açılan kapısı olan İstanbul'daki yaşam standartları geliştiği ölçüde, Türkiye'nin AB'ye tam üyelik süreci kısalmış olacaktır. 
     Bu nedenle, hepimize düşen görevler vardır. Daha çok çalışmalı, daha çok üretmeli, İstanbulumuz'un tarihi, turistik, kültürel değerlerini korumalı, ekonomik zenginliğini geliştirmeli ve dünyada İstanbul markası yaratarak, İstanbulumuz'u Avrupa'nın kültür başkenti yapmalıyız.'' Güler, İstanbullular'ın yeni yılını da kutladı. 
     
</TEXT>
</DOC>
