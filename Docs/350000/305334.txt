<DOC>
<DOCNO> 305334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/yasam/yas05.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fuhuşa engel diye bebeğimi boğdular' 
</HEADLINE>
<TEXT>


3 Çocuk bakıcılığı vaadiyle Türkiye'ye getirdikleri Tatyana'yı 9 kadınla birlikte bir villaya kapattılar. Hamile olmasına rağmen zorla fuhuş yaptırdılar. Bebek doğunca 'işine engel oluyor' diye sakızla boğdular 

ELVAN EZBER İstanbul 

Ahlak Büro Amirliği ekipleri, ihbar üzerine Silivri'deki bir villaya fuhuş baskını yaptı. Operasyonda Murat Kuş 31 , Şerafettin Kayacan 24 , Saffet Altun 21 , Tuğçe Kayacan 32 ve Lyubeov Kefo gözaltına alındı. Evde zorla tutulan 9 kadın da kurtarıldı. 
Zanlıların, çeşitli iş vaatleriyle yurtdışından gelen kadınları, esir alıp zorla fuhuş yaptırdıklarını açıklandı. Kadınların, telefon siparişi üzerine müşterilerin evine götürülüp alındığı belirlendi. 
Çocuğunun öldürüldüğünü öne süren Ukraynalı Tatyana Litvinenko 21 , yaşadıklarını şöyle anlattı "İlk eşimden 1.5 yaşında bir kız çocuğum var. İkinci eşimden hamileydim ve işe ihtiyacım vardı. Türkiye'de çocuk bakıcılığı yapıldığını duydum. 4 Temmuz 2004'te İstanbul Atatürk Havalimanı'nda beni Murat Kuş karşıladı. Beni Silivri'de bir eve götürdü ve 'Sen artık bizim malımızsın. Erkeklerle fuhuş yapacaksın' dedi. 7 aylık hamile olduğumu söylememe rağmen bana zorla fuhuş yaptırdılar." 

'Çocuktan kurtul' 
"28 Temmuz 2004'te erken doğum yaptım. Bebeğim olduğu için artık onunla ilgilenmek zorunda kalıyordum. Bu durum Kuş ve arkadaşlarını çok sinirlendiriyordu. Songül takma isimli Tuğçe Kayacan, çocuktan kurtulmam gerektiğini söylüyordu. Kayacan'ın bebeğin ağzına sakız soktuğunu gördüm. Çocuk morarmaya başladı. Vücudunda kırmızı lekeler oluştu. 'Hastaneye götürelim' dedim. 'Polis yerimizi öğrenir' deyip götürmediler. Bir haftalık bebeğim hayatını kaybetti." 

Mezarını bilmiyor 
"Tuğçe ve Murat kazma kürek alıp bebeği gömeceklerini söyledi. Onlarla gitmeme izin vermediler." 
Zanlılar, cinayet iddiasını yalanlarken, ölen bebeği uzak bir yere gömdüklerini söylediler. Polis, cesedi bulamadı ancak hastanede doğum belgelerine ulaştı. 5 zanlı, "bebek öldürmek", "teşekkül halinde uluslararası kadın ticareti yapmak" gibi suçlardan tutuklanarak cezaevine gönderildiler. 


</TEXT>
</DOC>
