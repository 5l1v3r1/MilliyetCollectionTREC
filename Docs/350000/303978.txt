<DOC>
<DOCNO> 303978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun34.html </URL>
<DATE> 2005/01/06/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Kıbrıs'ta YKP seçimi boykot ediyor 
</HEADLINE>
<TEXT>

     Yeni Kıbrıs Partisi YKP , KKTC'de 20 Şubat'ta yapılacak erken genel seçimi boykot etme kararı aldı. 
     Halkı ''sandığa gitmemeye'' çağıran YKP, ''Mücadelenin sandıklardan değil sokaklardan geçtiğini, bazı şeyler değişmedikçe ülkede demokratik seçimden söz etmenin mümkün olmadığını'' öne sürdü. 
     YKP Sekreteri Rasıh Keskiner, Dışilişkiler Sekreteri Alpay Durduran ve Örgütlenme Sekreteri Erdinç Selasiye, parti merkezinde düzenledikleri basın toplantısında, 4 Ocak'ta yaptıkları toplantıda seçimle ilgili aldıkları kararları açıkladı. 
     Rasıh Keskiner tarafından okunan iki sayfalık açıklamada, ''Türkiye yönetimlerinin Kuzey Kıbrıs'ta halkın özgür iradesini yansıtmasına izin vermediği'' iddia edildi. 
     Keskiner, Rum yönetimi lideri Tasos Papadopulos yönetiminin, ''yarım olsun benim olsun'' anlayışıyla adanın taksimine çalıştığını ifade ederek, ''Çözüm diyenlerin gerçek niyeti çözüm olsa Ekim 2005'e kadarki sürede bunu gerçekleştirmek için seferberlik ilan etmeliydiler'' dedi. 
     YKP, Yurtsever Birlik Hareketi YBH olarak, KKTC'de geçen yıl 14 Aralık'ta yapılan milletvekilliği genel seçimini de boykot ederek seçime katılmamıştı. 
     
</TEXT>
</DOC>
