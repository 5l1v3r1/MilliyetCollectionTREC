<DOC>
<DOCNO> 324685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sondun13.html </URL>
<DATE> 2005/03/18/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yeni tsunami senaryosunda İzmit depremi örnek gösterildi 
</HEADLINE>
<TEXT>

     LONDRA DHA 

      GÜNEYDOĞU Asya'yı 26 Aralık'ta vuran ve yarattığı dev dalgalarla yaklaşık 300 bin kişinin ölümüne neden olan 9.3 büyüklüğündeki depremin aynı bölge yakınındaki 2 fay hattında şiddetli depremleri tetikleyebileceği belirtildi. 
     İngiliz Nature dergisine açıklama yapan bilim adamları, felaketin ardından Endonezya civarındaki Sumatra ve Sunda fay hatları üzerinde oluşan basınçla, İzmit depremi öncesinde Kuzey Anadolu Fay Hattı'nda oluşan basınç arasındaki benzerliği örnek gösterdi. 
     İngiltere'deki Ulster Üniversitesi'nin deprem araştırmacıları, Sumatra fayında gerçekleşecek bir kırılmanın, 26 Aralık'taki felakette yerle bir olan Endonezya'nın Banda Aceh bölgesi yakınında 7 ila 7.5 büyüklüğünde bir depreme neden olabileceğini belirtti. Ancak bilim adamları, söz konusu fay hattı ana kara üzerinde olduğu için olası depremin tsunamiye yol açmayacağını söyledi. 
     
     SUMATRA'NIN AYAKTA KALAN KISMI DA SULARA KAPILACAK 
     Rapora göre Sunda fay hattında meydana gelecek bir kırılma çok daha ciddi sonuçlara yol açacak. Bu durumda Sumatra'nın 200 kilometre açığında büyüklüğü 8 ila 8.5 olarak tahmin edilen bir deprem meydana gelecek ve dev dalgalar oluşacak. Bu da, Sumatra'nın büyük felaketten kurtulan bölümünü sular altında bırakmaya yetecek. Sarsıntı karaya çok yakın olacağı için erken uyarı sistemleri de etkisiz kalacak. 
     
     RAPORU HAZIRLAYANLAR ARASINDA TÜRK SİSMOLOG DA VAR 
     Yaşanan tsunami felaketinin Hint Okyanusu'na kıyısı olan ülkelerde erken uyarı sistemine ihtiyacı daha da gerekli kıldığını belirten uzmanlar, hazırladıkları çalışmada Güneydoğu Asya'yı vurması muhtemel yeni depremle, 1999'daki İzmit depreminin oluşumu arasında paralellik gözlendiğini belirtti. Dergideki araştırmaya göre 26 Aralık'taki deprem sırasında Sumatra-Andaman fay hattında meydana gelen kayma, Sumatra ve Sunda fayları üzerindeki basıncı da artırdı. Sumatra fayı üzerindeki basınç 9 bar yükselirken, Sunda fayı üzerinde 5 barlık bir basınç artışı gözlendi. Bilim adamları İzmit'i vuran 7.4 büyüklüğündeki depremden önce Kuzey Anadolu Fay hattı üzerindeki basıncın da 4 bar yükseldiğini hatırlattı. 
     Sismolog Süleyman Nalbant'ın da aralarında bulunduğu bir grup deprem uzmanı tarafıdan hazırlanan yeni raporda, bölgede beklenen sarsıntının zamanının bilinemeyeceği belirtilirken, Japonya'da bir yıl arayla gerçekleşen 'çifte depremler' yaşandığını hatırlattı. 
     
</TEXT>
</DOC>
