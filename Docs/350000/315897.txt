<DOC>
<DOCNO> 315897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonyas01.html </URL>
<DATE> 2005/02/16/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
"Eğreti Gelin", 18 Şubat'ta vizyona giriyor 
</HEADLINE>
<TEXT>

     Atıf Yılmaz'ın yönettiği ''Eğreti Gelin'' filminin galası, Beyoğlu Emek Sineması'nda yapıldı. 
     Gala öncesinde Taksim Hill Otel'de basının karşısına çıkan film ekibi, 18 Şubat'ta vizyona girecek filmle ilgili bilgi verdi. 
     Yönetmen Atıf Yılmaz, 112'nci filmi olan ''Eğreti Gelin'' için 3 yıldır çalıştığını ifade ederek, ''Ben elimden geleni yaptım. Filmi ne kadar çok insan seyrederse o kadar iyi'' dedi. 
     Yılmaz, film öncesinde kamuoyunda gündeme gelen ''eğreti gelin'' tartışmalarına da işaret ederek, filmin basın için iyi bir malzeme olduğunu dile getirdi. 
     Filmin oyuncularından Müjde Ar da en iyi filmlerini Atıf Yılmaz'la yaptığını, bu filmde de Yılmaz'dan gelen teklifi hemen kabul ettiğini ifade ederek, izleyenlerin filmi beğeneceklerini söyledi. 
     15 yıl önce yaptığı iyi filmlerin beğenildiğini ve hala konuşulduğunu dile getiren Ar, ''Eğreti Gelin''in de böyle kalıcı bir film olacağını kaydetti. 
     Ar, Türk sinemasının yeni bir kimlik oluşturduğunu ve gençlerin de bunda payı olduğunu ifade etti. 
     Sezen Aksu ve Uğur Yücel ile bir film projesi üzerinde çalıştıklarını ifade eden Müjde Ar, bu filmin Temmuz ayında start alacağını söyledi. 
     Müjde Ar, en çok istediği şeyin ise Behice Boran'ın hayatını oynamak olduğunu belirtti. 
     Filmin oyuncularından Nurgül Yeşilçay da sinemada kariyer yaptığını ve bir Atıf Yılmaz filminde oynamanın kendisi için çok önemli olduğunu dile getirdi. 
     ''Eğreti Gelin''in bir aşk filmi olduğunu da kaydeden Yeşilçay, filmde saf ve imkansız bir aşkın anlatıldığını söyledi. 
     
     YILMAZ VE OYUNCULAR SEYİRCİLERİ SELAMLADI 
     Daha sonra film ekibi ve oyuncular, Emek Sineması'na geçti. Burada verilen kokteylin ardından yönetmen Atıf Yılmaz ve oyuncular sahneye çıkarak seyircileri selamladı. 
     Atıf Yılmaz, ''Buraya geldiğiniz için teşekkür ederim. Düşündüğüm şeyleri film söyleyecek'' dedi. 
     Filmin oyuncularından Fikret Hakan ise 1957'den beri Atıf Yılmaz ile çalıştığını ve bundan gurur duyduğunu dile getirerek, ''Türkiye'nin bir gerçeğini ortaya koyan düzgün bir Yeşilçam filmi sunuyoruz'' diye konuştu. 
     Yaklaşık 2 saat süren ''Eğreti Gelin'' filmi, Şükran Kozalı'nın aynı adlı kitabından uyarlandı. Filmde sanatçı Sezen Aksu da ''Eğreti Gelin'' adlı şarkıyı seslendirdi. 
     ''Eğreti Gelin'', 15-16 yaşlarına gelmiş erkek çocukları evliliğe hazırlayan ''Emine'' adlı bir kadın ile eğitim verdiği ''Ali'' adlı gencin hikayesini anlatıyor. 
     Çekimleri sırasında bazı tartışmalara da neden olan film, Kastamonu, Uşak ve İstanbul'da çekildi. 
     Film, 18 Şubat'tan itibaren sinemaseverlerle buluşacak. 
     
</TEXT>
</DOC>
