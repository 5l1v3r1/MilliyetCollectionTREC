<DOC>
<DOCNO> 347305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/ekonomi/aeko.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF'den satılık saray 
</HEADLINE>
<TEXT>


Ceylan Grubu'nun ortağı olduğu Çamlıca Turizm Yatırımları'na ait Yusuf İzzettin Efendi Sarayı için 6 Haziran'a kadar teklifler toplanacak. 20 bin 700 metrekare arazi üzerine kurulu saraya 15 milyon dolar değer biçiliyor 

Tebernüş Kireççi 

Çamlıca'nın en gözde yapıları arasında sayılan Yusuf İzzettin Efendi Sarayı, satışa çıkarıldı. Ceylan Grubu'na ait iken yönetimi TMSF'ye geçen saray için emlak uzmanları 15 milyon dolar değer biçiyor. Satış için teklifler 6 Haziran'a kadar alınacak. 
Kısıklı'da Büyük Çamlıca Caddesi üzerinde yer alan sarayın mimarının kim olduğu ve tam olarak hangi tarihte inşaa edildiği bilinmiyor. 
Fakat yapı özellikleri göz önüne alındığında Balyan ailesi üyesi birisi tarafından yapıldığı tahmin ediliyor. 18. yüzyıl sonunda inşaa edilen sarayın av köşkü bölümü 1950'lerde belediyeye geçiyor. Şu anda da bu bölüm çay bahçesi olarak işletiliyor. 

Çamlıca Turizm'de 
Ceylan Grubu'nun yüzde 51 oranında hisse ile ortağı olduğu Çamlıca Turizm Yatırımları Sanayi ve Ticaret A.Ş.'ye ait sarayın harem kısmında, şirkette yüzde 49 oranında ortak olan Prof. Dr.Ziya Aydın oturuyor. Sarayın selamlık kısmı ise şu anda harabe halinde. 
Büyükçamlıca Tepesi'nin eteğinde yer alan saray 20 bin 700 metrekare arsa üzerinde 16.7 metre yüksekliğinde selamlık, harem, müştemilat, av köşkü, ahırlar, sera ve 4.5 metre çapında fiskiyeli havuzdan oluşuyor. Sarayın kapalı inşaat alanları 5 bin metrekareden fazla. 

İntihar eden veliaht 
Saraya adını veren Yusuf İzzetttin Efendi 1857 yılında doğdu. Abdülaziz ile Dürrinev Kadın Efendi'nin oğlu olan Yusuf İzzet Efendi 1 Şubat 1916'da Zincirlikuyu'daki köşkünde intihar etti. Bazı tarihi kaynaklar öldürüldüğünü öne sürüyor. Hastalıklı, titiz, hassas ve şüpheci bir kişilik yapısıyla tanınan İzzettin Efendi askeri okullarda eğitim gördü. Daha sonra orduda görev yaptı. V. Mehmet Reşat, padişah olunca veliaht ilan edildi. 
Kızları Mihrişah ve Şükrüye Sultan 1924 yılında Hanedan'ın diğer üyeleri ile birlikte yurtdışına sürüldüler. 1952'de Hanedan'ın bazı üyeleri ile birlikte Türkiye'ye döndüler. 
Anneleri tarafından özenle mobilyaları bile korunan bu köşke yerleştiler. Şükrüye Sultan'ın vefatından sonra saray Mihrişah sultan tarafından satıldı. Ayrıca şu anda Gökkafes'in bulunduğu arazinin de kayıtlarda Yusuf İzzettin Efendi'ye ait olduğu biliniyor. 


</TEXT>
</DOC>
