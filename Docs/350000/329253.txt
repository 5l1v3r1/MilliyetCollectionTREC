<DOC>
<DOCNO> 329253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sondun50.html </URL>
<DATE> 2005/04/01/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Endonezya ve Irak'ta da Papa için dua 
</HEADLINE>
<TEXT>

     Sağlık durumu ağırlaşan Katolik dünyasının ruhani lideri Papa 2. Jean Paul için Endonezya ve Irak'ta da dua ediliyor. 
     Dünyanın en kalabalık Müslüman ülkesi Endonezya'daki Katolikler, durumu ağırlaşan Papa 2. Jean Paul'ün sağlığına kavuşması için dua etmek üzere kiliselere akın etti. 
     Halkın, başkent Cakarta'da Papa'nın sağlık durumunu Amerikan CNN televizyonundaki haberlerden izlediği belirtildi. 
     Endonezya'nın 220 milyonluk nüfusunun yüzde 90'ı Müslümanlardan oluşuyor. 
     Irak'ın başkenti Bağdat'taki Hıristiyan Kilisesi papazlarının da Papa'nın sağlığı için dua ettikleri bildirildi. 
     Peder Andraos Abouna, bölgedeki din adamlarının sorunların barış yoluyla çözülmesini istediğini ve Papa 2. Jean Paul'ün 90'lı yıllarda Irak'ın devrik lideri Saddam Hüseyin'e Irak ile İsrail arasındaki ilişkilerin normalleşmesi için bir kardinali elçi gönderdiğini söyledi. 
     Bir başka din adamı Pios Kaşa da, Papa'nın bir barış adamı olduğunu ve İran-Irak Savaşı sırasında her iki tarafa da silah bırakma çağrısında bulunduğunu hatırlattı. 
     Irak'ta Hıristiyanlar nüfusun yüzde 3'ünü oluşturuyor. 
     
</TEXT>
</DOC>
