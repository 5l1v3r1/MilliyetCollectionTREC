<DOC>
<DOCNO> 311987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun43.html </URL>
<DATE> 2005/02/03/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Irak'ta Şii ittifakı 6 bölgede önde 
</HEADLINE>
<TEXT>

     Irak'ta hafta sonunda yapılan seçimlerin kesin olmayan ilk resmi sonuçlarına göre, Şii ittifakı 6 bölgede seçimleri önde götürüyor. 
     Irak Seçim Komisyonu, Büyük Ayetullah Ali El Sistani'nin desteklediği Birleşik Irak İttifakı'nın oyların dörtte birinin sayıldığı Bağdat dahil, 18 bölgenin 6'sında seçimleri önde götürdüğünü açıkladı. 
     Komisyon, geçici Başbakan İyad Allavi'nin liderliğindeki Irak Listesi adlı ittifakın da Bağdat, Dikar, Mutanna, Kadisiye, Necef ve Kerbala'da ikinci sırada yer aldığını bildirdi. 
     Komisyon, şimdiye kadar oy merkezlerinin yüzde 10'undan gelen oylardan 1,6 milyonunun sayıldığını, Birleşik Irak İttifakı'nın 6 seçim bölgesinde 1,1 milyonun üzerinde oy aldığını bildirdi. 
     Irak Listesi'nin de 360 bin 500'den fazla oy kazandığı belirtildi. Pazar günkü seçimlerin ardından belirlenecek 275 sandalyeli Ulusal Meclis'in yeni anayasa için yakında çalışmaya başlaması bekleniyor. 
     Yeni anayasanın Ekim ortasında referandumda onaylanması halinde genel seçimlerin Aralık ayında yapılması planlanıyor. 
     
</TEXT>
</DOC>
