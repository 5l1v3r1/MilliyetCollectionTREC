<DOC>
<DOCNO> 334276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sontur04.html </URL>
<DATE> 2005/04/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
RTÜK'e kadın programı şikayeti yağdı... 
</HEADLINE>
<TEXT>

     Vatandaşlar RTÜK'ü, farklı kanallarda yayınlanan kadın programlarının "toplumsal huzuru bozuduğu" gerekçesiyle şikayet yağmuruna tuttu. 
     Geçtiğimiz günlerde berdel cinayetini kadın programında anlatan bir ailenin, canlı yayında dünürleriyle tartışmasının ardından meydana gelen cinayet bu programlarla ilgili soru işaretleri yarattı. 
     Öte yandan RTÜK'e gelen şikayetlerde kadın programlarının ağırlığı da giderek artıyor. Programların ruhsal bunalıma neden olduğunu savunan vatandaşlar, gündüz saatlerinde yayınlanan ve itirafların yer aldığı programların gençlere zarar verdiğini kaydetti. 
     178 numaralı telefon hattına gelen şikayetlerden 
     bazıları şöyle 
     "-İnsanların özel hayatının bu şekilde deşifre edilmesini yayın ahlakına aykırı buluyorum, -Programda yapılan açıklamalar toplumda infial uyandıracak kadar kötü, -Aileyi dejenere eden, Türk toplumuna aykırı olan programın kaldırılmasını istiyorum, -Stüdyolar mahkeme, sunucular ve konuklar ise hakim oldu. Özel hayatta yaşananların itiraf edildiği, aile mahremiyetinin gözler önüne serildiği bu tarz programları son derece sakıncalı bulyor, önlem alınmasını istiyorum, -Türk toplumuna böyle seviyesiz bir yayını yakıştıramıyorum." "Kadının Sesi", "Derya Gibi", "Serap Ezgü ile Biz Bize" ve "Yalnız Değilsin" gibi programlara gelen şikayetlerin ardından RTÜK'ün konuyla ilgili ne yapacağı da merak konusu oldu. 
     
</TEXT>
</DOC>
