<DOC>
<DOCNO> 304454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur32.html </URL>
<DATE> 2005/01/07/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Milli Piyango talihlisi ''Tehdit ediliyorum ama haraç vermem'' 
</HEADLINE>
<TEXT>

     Yılbaşı Özel Çekilişi'nde 5 milyon YTL'lik ikramiyenin 4 ortağından biri olan Erzurumlu Ahmet Bayram, tehdit telefonları aldığını iddia ederek, ''Tehdit ediliyorum ama ben kimseye haraç vermem'' dedi. 
     İşsiz olan 9 çocuk babası Bayram, 1 milyon 250 bin YTL ikramiye çıktıktan sonrası yaşadıklarını AA muhabirine anlattı. İkramiye çekini eşinin adına kestirdiğini belirten Bayram, eşine büyük bir aşk ve sevgi duyduğunu ifade ederek, ''Eşime çok güveniyorum. Onun için de ikramiye çekini onun adına kestirdim'' diye konuştu. 
     Çocuklarına henüz bir hediye almadığını ifade eden Bayram, en büyük sıkıntısının, tehdit telefonları olduğunu ileri sürerek, şunları söyledi 
     ''Ben bu memlekette kimseye haraç vermem. Ben garibanlığı çektim, eğer garibansa yardım ederim. Ama tehdit, haraç zoruyla ben babama bile para vermem. Evimi telefonla rahatsız ediyorlar. Cep telefonumla da beni tehdit ediyorlar.'' Telefonlarının dinlenmesini isteyen Bayram, Savcılığa da başvurduğunu ifade ederek, '' Çocuğunu kaçırırız diyorlar . Ben bir çocuğumu o paraya değişmem ama kimseye de haraç vermem. Beni tehdit edenleri tanımak için gerekirse o parayı devlete veririm'' diye konuştu. 
     Savcılığa tekrar gideceğini kaydeden Bayram, yetkililerden bu konuda yardım beklediğini söyledi. 
     
     2002 YILINDA İFLAS ETTİM 

     Maddi durumunun bir dönem iyi olduğunu, ancak son yıllarda yoksul içinde yaşadığını anlatan Ahmet Bayram, ''Galericilik, taksicilik yaptım. Fakat 2002 yılında iflas ettim'' dedi. 
     İflas ettikten sonra ailesini geçindirebilmek için büyük çaba harcadığını kaydeden Bayram, ''Yaşadığım tüm sıkıntılara rağmen hiçbir kötü iş yapmadım. Kimseyi dolandırmadım. Kalbimin temizliği sayesinde Allah'ın lütfuyla da ikramiye bana çıktı'' diye konuştu. 
     
     ''ÇEVREMİ DEĞİŞTİRMEM'' 

     Mahallebaşı semtinde arkadaşlarıyla vakit geçiren Bayram, YTL milyoneri olmasına rağmen çevresini değiştirmeyeceğini ifade etti. 
     ''Para beni hiçbir zaman değiştirmez'' diyen Bayram, ikramiye çıkmasının, çevresindeki insanları da mutlu ettiğini ve çok sayıda tebrik telefonu aldığını söyledi. 
     Yılbaşı çekilişi için Gürcükapı semtinden 3 bilet aldığını belirten Bayram, diğer 2 biletinde de ikramiyeyi 2 rakamla kaçırdığını söyledi. 
     
</TEXT>
</DOC>
