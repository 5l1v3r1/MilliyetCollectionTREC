<DOC>
<DOCNO> 319014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/yazar/temelkuran.html </URL>
<DATE> 2005/02/27/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Ve Türkiye'de aranan muhalefet bulunur 
</HEADLINE>
<TEXT>
Nil Demirkazık 
AKP'liler ne yaparsa yapsınlar Nil Demirkazık'ın önünü alamıyorlar. Bu yüzden bence, Türkiye AKP'ye karşı aradığı muhalefeti Nil hanımın şahsında buluyor 

Arkadaş, bu nasıl kadınmış yahu Bu nasıl bir "medeni cesaret fotoromanı" imiş Bir acayip "Ben de varım " karakteri olarak bu kadın nasıl bir tarz-ı hayat imiş kardeşim O sadece enteresan bir tipleme, sadece bütün protokole erişim metotlarını altüst eden bir kişilik değil. O bir yaşam biçimi. O, Nil Demirkazık Memleketimin yetiştirdiği en müstesna hüda-i nabit hanımefendi 
Bu hanımefendi nasıl beceriyorsa beceriyor kendini AKP'li olarak tanıtıp demeçler veriyor. Ki zaten siyasi tarihimizin magazin bölümüne teşrifi de bu şekilde gerçekleşiyor. Fakat durmuyor, uslanmıyor, Tayyip beyden paparayı yemek bile onu kendine getirmiyor ve bir gün karşımıza nerede çıkıyor Kıbrıs görüşmelerinde Avrupa'nın, ABD'nin, Kıbrıs Rum ve Türk kesimininin gerilimden göbeği çatlarken bu hanımefendi tepe siyasi protokole giriyor çıkıyor. Papadopulos'la hatıra fotoğrafı çektiriyor. Yetinmiyor "Türkiye'den mesaj getirdim" diyerek ortalığı karıştırıyor. Bu fotoğraflar gazetelerde neredeyse fotoroman şeklinde yayınlanıyor. Nasıl bir kendi kendini temsil aşkı ise uluslararası siyasi meselelerde bile en mühim adamların yanına sokulup şahsi fikriyatını döküveriyor kucaklarına. Her seferinde de kendini AKP'den "biri" olarak tanıtıyor. Fakat, anladığım kadarıyla, AKP'liler ne yaparsa yapsınlar bu hanımefendinin önünü 
alamıyorlar. Bu yüzden diyorum işte, bence, Türkiye AKP'ye karşı aradığı muhalefeti Nil Demirkazık hanımefendinin şahsında buluyor 

Sevgili İsmet... 
İsmet Paşa'nın sık tekrarlanan sözüdür "Namuslular, namussuzlar kadar cesur olsa..." 
Sözün Nil Demirkazık "olgusundan" sonra ve bugünkü siyaset gündemi ışığında yeniden yorumlanması gerekirse şöyle denebilir bence 
"Akıllılar deliler kadar cesur olsa..." 
Nil hanım gibi bıkmaz uslanmaz davranabilsek mesela. Hepimiz iktidarın sinirleri üzerinde onun kadar neşeli, coşkulu ve ısrarcı, tin tin tini mini hanım yürüyebilsek. Tel tel etsek iktidarın asabını... Çat oradan, pat buradan çıksak. Küt kapı arkasında, küt kapının önünde olsak. Sırıtsak... Nil hanım gibi "yan yana fotoğraf çıkartsak" Durmasak, hiç umursamasak... 
Ama biz öyle değiliz işte. Biz hepimiz öğretmen çocuğu terbiyesiyle... Biz hepimiz işçi, memur çocuğu mahcubiyetiyle... Öyle... Bulaşık işlere gelince, değil girmek için ısrar etmek, davet edilsek bile girmiyoruz protokol öpme zincirine... 

Esnaflaştırılmış ülke 
Bizim gibi "Pal Sokağı Çocukları"ndan çıkıp, Kemalettin Tuğcu'dan öyle ya da böyle geçip Nazım Hikmet'e uğrayıp Marx amcayı tanımış öğretmen, işçi, memur çocukları 
için bir yöntem olmalı muhakkak. Öyle ya, iktidarın sinir sistemini Nil hanımın yöntemleriyle altüst edemeyeceğimize göre... Bu ülke esnaflaştırılmış bir ülke. Biz buna ayak uyduramayan çocuklarız. Kendi "işimizi" kurmayı pek düşünmedik, ihaleye girmeyi bilmeyiz, iktidarla oy aldığı tebası arasındaki bu ilişkiye sızma imkanımız pek yok gibi. Öyle ise ne yapmalıyız Esnaflaştırılmış bir ülkede esnaflaşmamış insanlar olarak, bu dönüşümü reddeden bir muhalefet mümkün mü Muhafazakar esnaflık... Bu ülkeyi ele geçiren kavram bu bana sorarsanız. Buna karşı olmayan, başka bir insanlık biçimi üretmeyen bir hareket muhalefet olamaz bana sorarsanız. 
Biz de bu kadar ağır başlı, terbiyeli çocuklar olmasak keşke. Biz en azından 2,5 milyon işsiz, Devlet İstatistik Enstitüsü rakamlarına göre. Krizden sonra işe geri alınmayan ekonominin şen şakrak rakamlarından bahsedilirken araya sıkışıp unutulan, çok terbiyeli olduğumuz için isyan etmeyen çocuklarız biz. Bu kadar terbiyeli olmasak keşke. Kaynanalı gelinli TV programlarında kızlar kendilerini keserken "format uyarınca", biz şu terbiyelerimizle evlerimizde oturmasak keşke. Bizi hatırlamayan bir muhalefet, bizden bahsetmeyen "yeni" muhalefet olamaz bence. 
Bizim işte muhafazakar esnaflar kadar cesur olmamız gerekir. Nil Demirkazık kadar olamasak bile, en az onlar kadar hayat hakkımızı savunmamız gerekir. Öğretmen çocuğu terbiyesini sürdürebilme hakkımızı, bir parça mahcup yaşama hakkımızı savunmamız gerekir. Bizi de esnaflaştıran bir hayatın karşısında "deliler kadar cesur" olamayacaksak ne zaman olacağız ki Herhalde bu konuda Nil hanımdan biraz "medeni cesaret" dersi almamız gerekir. 



</TEXT>
</DOC>
