<DOC>
<DOCNO> 321573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonspo44.html </URL>
<DATE> 2005/03/07/ </DATE>
<TIME> 19.02 </TIME>
<AUTHOR>  </AUTHOR>
<HEADLINE>
Güreş şampiyonu Şerfe Eroğlu , Avrupa Şampiyonası'a katılmayacak 
</HEADLINE>
<TEXT>

     Macaristan'ın Szombathely kentinde 4-6 Mart arasında düzenlenen Uluslararası Grand Prix Grekoromen Güreş Turnuvası'nda tüm rakiplerini yenerek altın madalya kazanan dünya ve Avrupa şampiyonu Şeref Eroğlu, Bulgaristan'ın Varna kentinde yapılacak Avrupa Grekoromen Güreş Şampiyonası'na katılmayacağını söyledi. 
     Eroğlu, AA muhabirine yaptığı açıklamada, hedefinin Eylül sonunda Macaristan'ın başkenti Budapeşte'de yapılacak Dünya Şampiyonası olduğunu söyledi. 
     Varna'da yapılacak Avrupa Grekoromen Güreş Şampiyonası'na katılmayacağını bildiren Eroğlu, şöyle konuştu 
     ''Ben şimdiye dek 6 kez Avrupa Şampiyonu olarak Hamza Yerlikaya ile birlikte önemli bir başarıya imza attım. Sadece bir kez dünya şampiyonu oldum. 8 kez katıldığım Avrupa şampiyonasında 7 kez final oynadım. Toplam 6 altın, 1 gümüş ve 1 bronz madalya alarak Türk güreş tarihine geçtim. Bundan sonraki hedefim dünya ve olimpiyat şampiyonluğu. Katıldığım Avrupa şampiyonalarının ardından katıldığım dünya şampiyonalarında konsantre bozukluğu nedeniyle istediğim başarıyı elde edemedim. Bu kez sadece dünya şampiyonasına hazırlanacağım.'' Şeref Eroğlu, Macaristan turnuvasının da kendisi ve takım arkadaşları açısından çok yararlı geçtiğini, bu hafta sonunda Polonya'nın Vroclav kentinde yapılacak olan uluslararası turnuvada da altın madalya almak istediğini söyledi. 
     
</TEXT>
</DOC>
