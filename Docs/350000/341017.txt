<DOC>
<DOCNO> 341017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sontur27.html </URL>
<DATE> 2005/05/09/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Korkut Eken ifade verdi Sembol olmuş ismimi yıpratmaya çalışıyorlar 
</HEADLINE>
<TEXT>

     Merkezi Konya’da bulunan Endüstri Holding soruşturması kapsamında, Korkut Eken, Adana Cumhuriyet Savcılığı’nda ifade verdi. 
     Endüstri Holding’in "içinin boşaltılması" ve "zimmete para geçirilmesi" iddiasıyla ilgili yürütülen soruşturmada, hakkında, "çetenin lider yardımcılarıyla hareket ettiği ve ihalelerle ilgili telefon konuşmaları yaptığı" öne sürülen emekli yarbay Korkut Eken, ifade vermek üzere avukatı İlkbal Şakiroğlu ile Adana Adliyesi’ne geldi. 
     Eken, soruşturma kapsamında iddianame hazırlanması dolayısıyla Cumhuriyet Savcısı Veli Dalgalı’ya, yaklaşık bir saat süreyle ifade verdi. 
     Eken, daha sonra, gazetecilerin soruları üzerine yaptığı açıklamada, dosyadaki adı geçen sanıklardan Fuat Bekir Duyanoğlu’u tanıdığını ve arkadaşlıkları bulunduğunu belirterek, "Beni en çok üzen, aylık kazancından damla damla biriktiren insanların gelirlerini hortumlayan insanlarla sanık durumuna düşmemdir" dedi. 
     Soruşturma dosyasında, hakkındaki tek suç unsurunun telefon dinlemeleri olduğunu belirten Eken, "Geçmişte de hiçbir alakam olmadığı halde telefon konuşmalarını sızdırdılar. Şehit anaları ve gazilerin gönlünde sembol olmuş bir ismim var. Onu yıpratmaya çalışıyorlar. Ezilenlerin yanında olduğumu bilmelerini isterim" diye konuştu. 
     Adliye koridorunda, bir grubun, "Seninle toplum olarak gurur duyuyoruz" diye tezahüratta bulunduğu Eken, daha sonra Ankara’ya gitmek üzere adliyeden ayrıldı. 
     
</TEXT>
</DOC>
