<DOC>
<DOCNO> 330232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/guncel/axgun02.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'le 'uzay'da işbirliği 
</HEADLINE>
<TEXT>


Pekin'i ziyaret eden Hava Kuvvetleri Komutanı Org. Fırtına, Çin'in orta menzilli hava savunma füzelerine ilgi duyduklarını, uzay alanında işbirliğine de hazır olduklarını söyledi 

ANKARA Milliyet 

Hava Kuvvetleri Komutanı Orgeneral İbrahim Fırtına, Çin'in orta menzilli hava savunma füzelerine ilgi duyduklarını söyledi. Pekin'de Çin Hava Kuvvetleri Komutanı Orgeneral Çiao Çingçen'i ziyaret eden Fırtına, törenle karşılandı. Çin'le uzay alanında işbirliğine hazır olduklarını belirten Fırtına, yer istasyonları kurma, uydu fırlatma ve keşif gibi konularda işbirliği adımlarının atılmasını istedi. Çingçen'in teknik, manevra ve donatım gibi konularda Türkiye'nin birikimlerinden yararlanmak istediklerini ifade etmesi üzerine, işbirliğinin hızlandırılması için bir mekanizma kurulabileceğini belirten Fırtına, "Kapılarımız sonuna kadar açık, hazırız ve istekliyiz" dedi. 

Özkök'ün selamını iletti 
Çin Genelkurmay Başkanı Orgeneral Liang Guanglie ile de bir araya gelen Fırtına, Genelkurmay Başkanı Orgeneral Hilmi Özkök'ün selamlarını iletti. Guanglie, iki ülke arasında özellikle askeri alanda son yıllarda yoğun temaslar bulunduğunu söyledi. Fırtına'nın Çin gezisi 7 Nisan'a kadar sürecek. 

'Hik ye değil' denmişti 
Milli Savunma Bakanı Vecdi Gönül, geçen yıl Milli Savunma Bakanlığı bütçesi görülüşürken, CHP Milletvekili Onur Öymen'in, "Neden füze savunma projemiz yok " sorusunu, "Bazı yerlerde bazı füzelerin denendiğini duyarsanız, bunun hik ye olmadığını bilin" diye yanıtlamıştı. 

Çin'in gözdeleri HQ ve Kızıl Lider 

Çin, Rus S - 300 TMU füzelerini, 1990'ların başından beri "HQ" adıyla üretiyor. 90 kilometre menzilli füzeler, kara deniz-hava savunmasında kullanılıyor.Aynı dönemde üretimine geçilen S 300 V füzeleri de "HQ 111" adını taşıyor. 6 - 70 kilometre arasında etkili, anti balistik özelliği bulunan füzeler, kara deniz - hava savunmasında kullanılıyor."Kızıl Lider" denilen 15 kilometre menzilli PL9'lar uçaklara da takılabiliyor. 

90'larda gizli anlaşma yapıldı 

Türkiye, Çin Halk Cumhuriyeti ile 1990'ların ortasında gizli bir füze anlaşması imzaladı. Karadan karaya 80 kilometre menzilli, toplam 19 üniteden oluşan bir WS - 1 bataryası alınması ve teknoloji transferi öngören anlaşmaya göre, 5 batarya Türkiye'de ortak üretilecek, füzeler 150 kilometre menzilli olacaktı. Gelinen nokta, resmi kanallardan açıklanmadı. Türkiye, 1999'da TÜBİTAK ve SAGE tarafından geliştirilen "Toros" füzesini IDEF Fuarı'nda sergiledi. TSK envanterine giren füzeler, 70 - 100 kilometre menzilli. Karadan karaya ya da denizden karaya kullanılabiliyor. 


</TEXT>
</DOC>
