<DOC>
<DOCNO> 316759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur02.html </URL>
<DATE> 2005/02/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yargıtay Baba, 5 yıl sonra da çocuğu reddedebilir... 
</HEADLINE>
<TEXT>

     Yargıtay, ''haklı neden'' bulunması durumunda, 5 yıllık hak düşürücü süre dolsa dahi babanın ''soybağının reddi'' için dava açabileceğine karar verdi. 
     Yargıtay Hukuk Genel Kurulu'nun konuya ilişkin kararına konu anlaşmazlıkta, bir baba, yaptırdığı DNA testi sonucunda çocuğunun kendisinden olmadığını öğrendiğini belirterek, ''soybağının reddi'' davası açtı. 
     Hatay 3. Asliye Hukuk Mahkemesi, Türk Medeni Kanunu'nun TMK 289. maddesinde yer alan hak düşürücü süre çocuğun doğumundan itibaren 5 yıl dolduğu gerekçesiyle davayı reddetti. 
     Babanın temyiz etmesi üzerine davayı inceleyen Yargıtay 2. Hukuk Dairesi, kararı doğru bulmayarak, bozdu. 
     AA muhabirinin aldığı bilgiye göre, yerel mahkemenin ilk kararında direnmesi üzerine konu Yargıtay Hukuk Genel Kurulu'na geldi. Genel Kurul, 2. Daire kararını doğru bularak, yerel mahkemenin direnme kararını bozdu. 
     Kararın gerekçesinde, yerel mahkemenin 5 yıllık sürenin geçmesinden sonra dava açılamayacağını öngördüğü, 2. Hukuk Dairesi'nin ise haklı nedene dayanıldığı iddiası ileri sürüldüğünde, şartların tahakkuk etmesi halinde işin esasına 5 yıldan sonra da girilebileceğini kabul ettiği ifade edildi. 
     Önemli olanın babanın çocuğun kendisinden olmadığını öğrendiği tarihten itibaren bir yıl içinde dava açması olduğu belirtilen kararda, şöyle denildi 
     ''Taraflar, 28 Şubat 1996'da evlenmişler, çocuk 4 Ağustos 1998'de doğmuş olup, 4 Mayıs 1999'da boşanmışlardır. Boşanma kararında çocuk anneye bırakılmış, davacı baba, uzun süre tüm uğraşlarına rağmen çocukla görüştürülmediğini, açtığı velayetin kendisine verilmesi davasının reddedildiğini, daha sonra ortaya çıkan dedikodular nedeniyle icra aracılığıyla çocuğu teslim alıp, hemen DNA testi yaptırdığını ve baba olma olasılığının yüzde sıfır olduğunu yeni öğrendiğini, gecikmesinin haklı nedene dayandığını ileri sürmüş, yerel mahkeme davacının gecikmesinin haklı bir sebebe dayanıp dayanmadığını irdelemeye gerek görmeksizin, salt 5 yıllık hak düşürücü sürenin geçmiş olması yüzünden davanın esasına girmeyerek reddine karar vermiştir.'' Genel Kurulu, yerel mahkemenin bozma kararına uyması gerektiği, önceki kararda direnmesinin usul ve yasaya uygun olmadığına işaret ederek, yerel mahkemenin direnme kararını bozdu. 
     Yargıtay Hukuk Genel Kurulu'nun bu kararı, Türk Medeni Kanunu'nun ilgili hükmü ile ilgili farklı yorumları giderdi. 
     
</TEXT>
</DOC>
