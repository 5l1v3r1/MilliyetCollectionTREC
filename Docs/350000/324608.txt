<DOC>
<DOCNO> 324608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/guncel/gun05.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Heper hastanede 
</HEADLINE>
<TEXT>


Beyin kanaması geçirip hastaneye kaldırılan Doğan Heper'in genel durumu iyi 

İSTANBUL Milliyet 

Milliyet gazetesi yazarlarından Doğan Heper, dün sabah evinde beyin kanaması geçirdi. Hastaneye kaldırılan Heper'in sağlık durumunun iyi olduğu bildirildi. 
Şiddetli baş dönmesi, bulantı, kusma ve görme bozukluğu şik yetleriyle dün sabah 05.00'te eşi İffet Heper'i uyandıran Heper, ambulansla önce Memorial Hastanesi'ne kaldırıldı. Burada beyin tomografisi çekilen Heper'e "beyin kanaması" teşhisi konuldu. Daha sonra Metropolitan Florence Nightingale Hastanesi'ne sevk edilen Heper'e, Prof. Dr. Cengiz Kuday müdahale etti. Beyin anjiyosu ve MR tetkikleri yapılan Heper, ardından yoğun bakıma alındı. 

'Ameliyat düşünmüyoruz' 
Kuday, Heper'in durumunun ilk geldiğinde kritik olduğunu belirterek, "Hemen anevrizma ön tanısıyla sebebini aradık. Yaptığımız beyin anjiyosu ve MR sayesinde böyle bir şeyin olmadığını gördük. Şu anda ameliyat düşünmüyoruz. Ancak durumunu sürekli takip ediyoruz. Eğer durumunda bir değişiklik olursa, o zaman cerrahi bir müdahale düşüneceğiz. Kendisi şu anda yoğun bakımda şuuru açık, konuşabiliyor. Genel durumu iyi" dedi. 
İffet Heper de, eşinin yaklaşık bir yıldır yüksek tansiyon problemi olduğunu belirterek, "Sabah şik yetlerini görünce hemen dil altı ilacını verdim. Zaten her gün tansiyon ilacı alıyor. Kuday, kısa sürede müdahale etmenin çok önemli olduğunu, zamanında hastaneye yetiştirdiğimizi ve dil altı ilacı vermekle doğru yaptığımı söyledi. Kanama artmadığından durumu iyi" diye konuştu. 


</TEXT>
</DOC>
