<DOC>
<DOCNO> 307864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur03.html </URL>
<DATE> 2005/01/19/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Bir de utanmadan güldüler .. 
</HEADLINE>
<TEXT>

     Ergün AYAZ - Cenap ELMAS DHA 

Meslek Yüksek Okulu'ndaki öğrencileri gasp, silahlı tehdit, şantaj ve bazı öğrencileri çırılçıplak soyup şişenin üzerine oturtarak fotoğrafını çeken çete yakalandı. Çetenin elemanları kendilerini görüntüleyen muhabirlere utanmadan gülerek poz verdi... 
     KOCAELİ'nin Körfez İlçesi'ne bağlı Hereke Beldesi'nde, Kocaeli Üniversitesi Ömer İsmet Uzunyol ve Asım Kocabıyık Meslek Yüksekokulu'nda eğitim gören öğrencilere baskı uygulayıp, gasp, silahlı tehdit, şantaj, kaçırma, alıkoyma eylemlerini gerçekleştirdikleri ileri sürülen 5 kişilik çete tutuklandı. 2 kişinin de arandığı çete elemanlarının, bazı üniversite öğrencilerini sindirmek ve para almak amacıyla çırılçıplak soyup, şişenin üzerine oturtarak fotoğraflarını çektikleri, ayrıca ceza yöntemlerine özel isimler verdikleri ortaya çıktı. 
     Yaklaşık 5 bin üniversite öğrencisinin meslek yüksekokullarında öğrenim gördüğü Hereke Beldesi'nde, kız ve erkek öğrencilerin başına dert olan çetenin, son olarak bazı öğrencileri silah zoruyla dağa kaldırıp çırılçıplak soyduktan sonra şişenin üzerine orutup fotoğraflarını çektikleri, bazı öğrencilerin cep telefonlarını gaspedip şantaj ve silah tehdidiyle para istedikleri belirlendi. 
     Harekete geçen Körfez İlçesi Emniyet Müdürlüğü Asayiş Şube ekipleri, bir süredir beldede korku yaratıp belde halkı ile öğrenciler üzerinde hakimiyet kurmaya yönelik faaliyetlerde bulunduğu iddia edilen 33 yaşındaki İsmet Kuran, 19 yaşındaki Ahmet Nejat Kaya, 21 yaşındaki Adem Bükrek, 22 yaşındaki Erhan Yazıcı, 22 yaşındaki Hüseyin Sal gözaltına alındı. Polis, ayrıca çete ile bağlantılı oldukları öne sürülen 'Efe' lakaplı Cihan Bektaş ile 20 yaşındaki Talip Aydın'ın peşine düştü. 
     
     ÖĞRENCİYE ŞİŞE CEZASI 

     Polisin yaptığı sorgulama ve alınan ifadelerde, bu kişilerin Kocaeli Üniversitesi'ne bağlı Hereke Asım Kocabıyık Meslek Yüksek Okulu ile İsmet Uzunyol Meslek Yüksekokulu'ndaki kız ve erkek öğrencilere baskı uygulayıp, bugüne kadar birçok gasp, silahlı tehdit, dağa adam kaldırma ve şantaj, telefon ve para gaspı gibi suçlar işledikleri belirlendi. Alınan ifadelerde, bu kişilerin A.F. adlı bir erkek öğrenciyi de dağa kaldırıp çırılçıplak soyduktan sonra bira şişesinin üzerine oturttukları, bu şekilde birçok yönden fotoğraflarını çekip 500 milyon lira değerindeki cep telefonunu da gaspettikten sonra sürekli para istedikleri belirlendi. 
     
     CEZA YÖNTEMLERİNE KOD ADI 

     Çetenin Pişti' adını verdikleri ceza yöntemine göre, öğrenci saçlarından tutulup yerde sürükleniyor. Yanık' cezasında ise falakaya yatırılıp sopayla dövülüyor. Bilardo' cezasında öğrenci meydana çıkarılıp çırılçıplak soyularak çete elemanlarınca meydan dayağı atılıyor. 
     
     TUTUKLANDILAR 

     Üzerlerinde sahte kimlikler de bulunan ve önceki akşam saatlerinde Körfez İlçesi Adliyesi'ne çıkarılan 5 kişi tutuklandı. Çete elemanlarının tutuklandıktan sonra cezaevine götürülürken çevrede bulunanlara gülmeleri, tepkilere neden oldu. 
     
</TEXT>
</DOC>
