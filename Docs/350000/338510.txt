<DOC>
<DOCNO> 338510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sontur32.html </URL>
<DATE> 2005/04/30/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Hırsız kurbanı Zehra bebeğin 3 jeneratörü oldu 
</HEADLINE>
<TEXT>

     Kocaeli'nin Gebze İlçesi'nde, solunum cihazına bağlı yaşayan ve ailesinin elektrik kesintilerine karşı önlem olarak aldığı jeneratörün çalınmasıyla güç durumda kalan 2,5 yaşındaki Zehra'ya kurum ve firmalarca 3 jeneratör hediye edildi. 
     AA muhabirinin aldığı bilgiye göre, Darıca Beldesi, Kazım Karabekir Mahallesi'nde oturan Sertkaya Ailesi'nin, evin kömürlüğüne koyduğu jeneratörün çalındığı haberinin ardından, çok sayıda kişi ve kuruluş aileye yardım etmek istedi. 
     Solunum cihazına bağlı yaşayan ve elektrik kesintilerine karşı korunmasız kalan 2,5 yaşındaki Zehra'ya yardım etmek isteyen Hadımköy Belediyesi, Aksa Jeneratör ve Çukurova İthalat İhracat firmaları jeneratör hediye etti. Gebze Şekerpınar'da kurulu Honda AŞ ise aileye jeneratör verildiğini görünce, farklı yardımda bulunmayı vaad etti. 
     Aksa Jeneratör firmasının hediye ettiği jeneratörü kuran aile, diğer iki jeneratörü herhangi bir olumsuzluğa karşı mutfakta tutuyor. 
     Memur olan Enver Sertkaya, solunum yetmezliği nedeniyle cihaza bağlı yaşamak zorunda olan kızının her ay 400 YTL gideri olduğunu, bunun yarısının Emekli Sandığı'nca karşılandığını belirterek, ''Bu şartlarda yeni bir jeneratör almamız mümkün değildi'' dedi. 
     Sertkaya, güç de olsa geçindiklerini, destek anlamında kimseden bir beklentilerinin olmadığını da belirterek, ''Hırsızlık olayının ardından çok arayan soran oldu, sağolsunlar, hiç kimseden en ufak talebim yok'' diye konuştu. 
     
     2 YILDIR CİHAZLA YAŞIYOR 
     Sertkaya Ailesi'nin 3 çocuğundan ikincisi olan 2,5 yaşındaki Zehra'ya, doğumundan itibaren solunum zorluğu çekmesi ve 2-3 aylıkken seri havaleler geçirmesi üzerine yapılan muayenesinde solunum yetmezliği ve kas felci tanısı konuldu. Gırtlak borusunda da delik açılan küçük kız, son iki yıldır yaşamını solunum cihazına bağlı sürdürüyor. 
     Zehra için yaşamsal önemi olan elektrik kesintileri nedeniyle, devre dışı kalmaması için ailesi tarafından güçlükle alınan jeneratör, geçen Çarşamba günü kimliği belirlenemeyen kişilerce çalınmıştı. 
     
</TEXT>
</DOC>
