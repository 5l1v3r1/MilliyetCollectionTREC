<DOC>
<DOCNO> 347220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo21.html </URL>
<DATE> 2005/05/30/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Yanal Milli Takım'ın kaybetme lüksü yok... 
</HEADLINE>
<TEXT>

     A Milli Futbol Takımı Teknik Direktörü Ersun Yanal, Yunanistan maçını kazanacak güçte olduklarını söyledi. 
     Türkiye'nin 2006 Dünya Kupası Grup Elemeleri'nde 4 Haziran'da Yunanistan ile İstanbul'da, 8 Haziran'da deplasmanda Kazakistan ile yapacağı maçlar öncesinde takımın kampa girdiği Polat Renaissance Otel'de basın toplantısı düzenleyen Yanal, Yunanistan maçının iki açıdan değerlendirdiğini söyledi. 
     Türk futbolunun çok önemli bir yılı geride bıraktığını anlatan Ersun Yanal, şöyle devam etti 
     ''Türk futbolunun önümüzdeki yıllarda temelini teşkil edecek gençler Avrupa Şampiyonu oldu. Şampiyonlar Ligi finalinde iyi bir organizasyon yaptık. Şimdi tüm dünyanın gözü Türkiye-Yunanistan maçında olacak. Diplomatik ve güvenliği yüksek bir maç. UEFA tarafından da en önemli maç ilan edildi. Bu final sonrasında organizasyonuna aday olduğumuz 2012 Avrupa Şampiyonası Finalleri'ni yaklaştıracağız. Hepimiz tek yürek olup BJK İnönü'de çok ateşli bir atmosferi yaşatmalıyız ama saha dışında fair play kurallarına uygun davranmalıyız. Herkes sağduyulu davranmalı.'' Yanal, karşılaşmanın diğer yönünün sonuç açısından olduğunu belirterek, ''Maçın sonucu Almanya'da 2006'da Türk futbolunun temsiline götürecektir. Takım olarak kazanacak güçte olduğumuza inanıyorum. Ne olursa olsun her iki alanda da Türk futbolunun kazanacağı bir maç oynayacağız. Tek hedefimiz maçı kazanıp, Almanya'ya gitmek'' dedi. 

     
</TEXT>
</DOC>
