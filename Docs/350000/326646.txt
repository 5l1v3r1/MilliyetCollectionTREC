<DOC>
<DOCNO> 326646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/soneko32.html </URL>
<DATE> 2005/03/24/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Telekomünikasyon Kurumu Başkanı Telsim bir an önce satılmalı 
</HEADLINE>
<TEXT>

     Telekomünikasyon Kurumu Başkanı Ömer Arasıl, Telsim'in satışında her geçen günün sektör için olumsuz olduğunu ifade ederek, ''Bir an önce satılması gerekir'' dedi. 
     Arasıl, 29 Mart'ta görev süresinin dolacak olması nedeniyle sektörü takip eden gazetecilerle veda toplantısı yaptı. 
     Görev dönemine ilişkin değerlendirmelerde bulunan Arasıl, üst kurulların imajını iyileştirme gayreti içinde olduklarını, bu tür kurumların 10-15 yıl içinde varlıklarını devam ettirmeleri halinde tam anlamıyla kurumsallaşabileceklerini ifade etti. 
     Bağımsız, düzenleyici kurullar açısından zor bir dönemde görev yaptığını kaydeden Arasıl, Telekomünikasyon Kurumu'nun varlık nedenlerini lobicilik yapmadıkları gerekçesiyle kamuoyuna doğru anlatamadıklarını söyledi. 
     Telekom sektöründe tekelci zihniyeti kırmanın kolay olmadığını anlatan Arasıl, sektörde başarılı bir serbestleşmenin özelleştirmeye de çok olumlu katkı sağlayacağını kaydetti. 
     Sektörde Telsim, Aria-Aycell birleşmesi gibi özel gelişmelerin de yaşandığını kaydeden Arasıl, kurumun mevzuat içinde yapıcı katkılarla görevini yerine getirmeye çalıştığını dile getirdi. 
     Arasıl, bir soru üzerine, Telsim'in satışında her geçen günün sektör için olumsuz olduğunu ve bir an önce satılması gerektiğini söyledi. Arasıl, şunları kaydetti 
     ''Çünkü özellikle GSM sektöründe acımasız bir rekabet var. Telsim gibi altyapısını, teknolojisini tamamlamış, dünya devlerinin de gözü olduğu bir şirketin devletin yönetim ve denetimi altında kalmasının doğru olmadığını söyledim, söylüyorum. Bir şekilde bunun satılması ve geciktirilmemesi gerekir. Geciktirilmesi için bir sebep olduğunu da düşünmüyorum. 
     Türk Telekom'un özelleştirilmesiyle Telsim'in satışının birbirini olumsuz etkileyeceği eleştirisi de yapılıyor. Bu hiç doğru değil. Telsim'in daha önce satılması Türk Telekom'un değerini azaltmaz, artırır. Türk Telekom'un durumuna bakalım, ona göre Telsim'im satılabilir diye arka planda bir düşünce varsa bu doğru değil.'' GSM sektöründe devlet yönetimi ve denetimindeki bir şirketin rekabet açısından sıkıntı yaşacağını dile getiren Arasıl, ilgili kuruluşların daha hızlı hareket etmesi gerektiğini söyledi. 
     Arasıl, sektördeki özelleştirme ve satışların yerli ve yabancı şirketlerin oluşturduğu konsorsiyumlara yapılabileceğini, eşit şartlar oluştuğunda ulusal sermayeden yana tavır almak gerektiğini belirtti. 
     
     HAZİNE PAYI 
     Arasıl, telekomünikasyon sektöründe başta cep telefonlarında vergilerin de yüksek olduğunu, GSM operatörlerinin, imtiyaz sözleşmesinde Hazine payının düşürülmesi, brüt gelir kavramı içinde KDV'nin azaltılması yada çıkarılması teklifi bulunduğunu, ancak bu konuda bugüne kadar bir sonuç alınamadığını kaydetti. 
     Mükerrer bir vergileme olduğunu ifade eden Arasıl, Hazine'den gelen bir yazı üzerine ay sonunda ilgili kurum ve kuruluşlarla bir toplantı yapacaklarını, imtiyaz sözleşmesinin Hazine payında sektörün lehine indirime gidileceğini sandığını kaydetti. Bu konunun çözümlenmesinin ardından imtiyaz sözleşmesinde değişiklik yapılarak operatörlerin nefes almasının sağlanacağını kaydeden Arasıl, indirimlerin kullanıcılara da doğrudan yansıyacağını ifade etti. 
     
</TEXT>
</DOC>
