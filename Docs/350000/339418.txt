<DOC>
<DOCNO> 339418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/spor/spo04.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dört koldan saldırı 
</HEADLINE>
<TEXT>


Trabzonspor Yönetimi, taraftar dernekleri ve sivil toplum kuruluşları Federasyon, MHK ve Papila'ya tepkilerini sürdürdü 


Bordo - Mavili camiada Fenerbahçe maçının ardından Futbol Federasyonu, MHK ve hakem Cem Papila için başlayan ayaklanma dün de tüm şiddetiyle sürdü. Başkan Atay Aktuğ, gerekli soruşturmanın yapılmasını talep ettiklerini belirterek, "Yaşananları görmezden gelmeye devam ederlerse, Başkanı'nın istifa etmesi ve yönetimin yeniden seçilmesi için elimizden gelen her girişimi yapacağız. Futbol Federasyonu'nun Cem Papila'ya hakemliği bıraktırması gerekiyor. Ayrıca Papila'ya 6.7 puan veren gözlemcinin de görevine son verilmeli" dedi. 

Yürüyüşler başladı 
Trabzonspor Taraftarlar Derneği'nin, protesto için cuma günü "Lütfen istifa" sloganıyla yürüyüş yapacağı öğrenildi. Dernek üyeleri dün de Futbol Federasyonu Trabzon Bölge Müdürlüğü'ne siyah çelenk bıraktı. Bu arada Erdoğdu Mahallesi'nde toplanan bir grup dün protesto yürüyüşü düzendi, Levent Bıcakcı ile hakem Cem Papila aleyhine sloganlar attı. 
Tepkilere sivil toplum örgütleri de sessiz kalmadı. Belediye Başkanı Volkan Canalioğlu, "Federasyon ve kurulları, Trabzonspor'un şampiyonluğa giden yolunu bilerek ve kasıtlı olarak tıkamışlardır" dedi. Dernekler Birliği Başkanı Tahsin Usta ise gerekirse olayları İnsan Hakları Mahkemesi'ne kadar taşıyacaklarını açıkladı. 

Şenol Güneş söz istedi 

Teknik Direktör Şenol Güneş, Fenerbahçe yenilgisinin ardından futbolcularıyla toplantı yaparak kalan maçların önemini bir kez daha hatırlattı. Güneş'in, "Fenerbahçe maçında iyiydiniz ama mağlup olduk. Büyük bir şok yaşadığımız gerçek. Sizleri o maçtan sonra kutladım. Böyle oynamaya devam etmenizi istedim. Artık bu maç geride kaldı. Ligin bitimine de 4 hafta var. Tüm maçlarımızı kazanmalıyız. Galatasaray ile aramızdaki puan farkını kapatabiliriz. En kötü ihtimalle şu anki yerimizi korumalıyız" dediği öğrenildi. 

Adını boyadılar 

Onursal Başkan Mehmet Ali Yılmaz, Fenerbahçe Alt Yapı Derneği'nde çıkan "Ben Fenerbahçeliyim" röportajının yanlış anlaşıldığını açıklamasına karşın taraftarların tepkisi devam etti. Kimliği belirlenemeyen bazı taraftarlar önceki gece Trabzonspor M.Ali Yılmaz Tesisleri'ni gösteren trafik tabelasındaki Mehmet Ali Yılmaz ismini boyayarak kapattılar. 

TRABZONSPOR GÜNLÜĞÜ 
Ceza çıkmadı 
Trabzonspor yönetimi, Fenerbahçe yenilgisine rağmen yönetmeliğe göre 10'ar milyar liralık 10 bin YTL para cezasını hayata geçirmeme kararı aldı. Yönetim, yenilginin sebebini hakemlerin kötü yönetimine bağladı. Bu arada Bordo - Mavili futbolculara dün transfer alacakları olan toplam 500 bin YTL'lik 500 milyar lira ödeme yapıldı. Atay Aktuğ ve yönetiminin verdiği bu karar, futbolcuların moralini de yerine getirdi. 

Ayrılık sinyali 
Trabzonspor ile 1.5 yıllık sözleşmesi bulunan Tolga Seyhan'ın, takımdan ayrılmaya hazırlandığı öğrenildi. Yıldız futbolcu, "Trabzon'da mutluyum. Burada şampiyonluk yaşamak da istiyorum. Ancak özellikle Shakhtar Donetsk'e transferim söz konusu olduğunda çok yıpratıldım. Bir maçta kötü oynadığımda hemen, 'Transfer olmak istiyor' yorumları yapıldı. Hep bununla yaşadım. Bu nedenle futbolu Trabzonspor'da bırakmayı düşünmüyorum" yorumunu yaptı. 

Emrah'a talip 
Bordo - Mavili forma altında başarılı bir sezon geçiren Emrah Eren, transferin gözde isimleri arasına girdi. Sezon sonunda sözleşmesi sona erecek olan başarılı oyuncuyu, Beşiktaş ve Gençlerbirliği'nin istediği iddia edildi. Emrah, "Bir an önce masaya oturup, gelecek sezondaki durumumu netleştirmek istiyorum. Önce kulübümle görüşeceğim" dedi. Emrah'ın, iki kulüpten gelen teklifleri de sezon sonuna kadar beklemeye aldığı bildirildi. 



</TEXT>
</DOC>
