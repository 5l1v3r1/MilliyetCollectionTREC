<DOC>
<DOCNO> 308407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/yazar/saglam.html </URL>
<DATE> 2005/01/22/ </DATE>
<TIME>  </TIME>
<AUTHOR> Erdoğan SAĞLAM  </AUTHOR>
<HEADLINE>
Tsunami bağışları vergiden düşülebilir mi 
</HEADLINE>
<TEXT>


2004'ün aralık ayında Güneydoğu Asya'da meydana gelen deprem ve sonrasında yaşanan tsunami felaketinden pek çok insan etkilendi. Bu vesileyle küresel dayanışmanın çok olumlu örnekleri sergilendi. Düzenlenen yardım kampanyalarında önemli rakamlarda yardımlar toplandı. Halen dünya çapında yardım kampanyaları devam ediyor. Türkiye'de de bazı kurum ve kuruluşların yardım kampanyası düzenledikleri ve bu kampanyalar aracılığıyla vergi mükelleflerinin yanı sıra pek çok kişi ve kurumun da bağış yapmakta olduğu görülüyor. 
Biz bugün yapılan bağışların vergiden düşülüp düşülemeyeceğini irdeleyeceğiz. 
Normalde bağış işlemi, kazancın elde edilmesi ve idamesi ile ilgili olmadığı için, yapılan bağışların prensip olarak gider yazılmaması veya kazançtan indirilmemesi gerekir. 
Fakat belli bazı yerlere bağış yapılmasını teşvik amacıyla ve veya bağış yapılmakla devlet bir kısım harcamaları yapmaktan kurtulacağı için, gelir veya kurumlar vergisi mükelleflerince yapılan bazı bağışların vergi matrahından indirilmesine olanak tanıyan yasal düzenlemeler mevcut. 
Bağışların vergi matrahından indirilmesini öngören genel hükümler esas itibariyle gelir vergisi mükellefleri açısından GVK'nin 89 2 maddesinde ve kurumlar vergisi mükellefleri açısından ise KVK'nin 14 6 maddesinde yer alıyor. 
Bu maddelere göre genel ve özel bütçeli kamu idarelerine, il özel idarelerine, belediyelere ve köylere, Bakanlar Kurulu'nca vergi muafiyeti tanınan vakıflara, kamu menfaatlerine yararlı derneklere ve bilimsel araştırma ve geliştirme faaliyetlerinde bulunan kurum ve kuruluşlara yapılan ayni veya nakdi bağışlar, beyan edilen gelirin veya kurum kazancının yüzde 5'i ile sınırlı olarak vergi matrahından indirilebiliyor. 
Tsunami felaketi nedeniyle yapılan bağışlar da, eğer yukarıda sayılan kurumlardan birisi aracılığıyla yapılıyorsa vergiden düşülebilir. Örnek vermek gerekirse, bir cep telefonu, gazete yahut TV işletmesinin başlattığı kampanya kapsamında yapılan bağışların vergiden düşülmesi mümkün değil. Buna karşılık Kızılay tarafından başlatılmış olan kampanyaya yapılan bağışlar doğrudan Kızılay'a veya Kızılay'a intikal ettirilmek üzere açılmış olan çeşitli banka hesaplarına , Kızılay'ın kamu menfaatine yararlı bir dernek olması nedeniyle, kazancın yüzde 5'i ile sınırlı olarak vergi matrahından düşülebiliyor. Eğer cep telefonu firmaları, gazeteler, bankalar vesair kişi ve kurumlar Kızılay'a intikal ettirmek üzere bağış topluyorlarsa, yani Kızılay'la ortak kampanya düzenlemişlerse, bu kapsamda yapılan bağışların da yüzde 5'le sınırlı olarak indirimi mümkün. 
Bu kapsamdaki bağışların tamamının vergi matrahından indirilmesini sağlayan özel bir düzenleme mevcut değil. 



</TEXT>
</DOC>
