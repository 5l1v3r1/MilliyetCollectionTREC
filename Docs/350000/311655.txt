<DOC>
<DOCNO> 311655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/soneko13.html </URL>
<DATE> 2005/02/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
BDDK, Turkcell hisselerinin akibetini taraflar belirleyecek 
</HEADLINE>
<TEXT>

     Bankacılık düzenleme ve Denetleme Kurumu, Yapı ve Kredi Bankası mülkiyetinde bulunan Turkcell hisseleriyle ilgili satınalma opsiyonunun 31 Ocak 20045'te sona erdiğini, hisselerin akibetinin artık Koç Finansal Hizmetler ile Çukurova Grubu tarafından belirleneceğini açıkladı. 
     İMKB'nin Yapı ve Kredi Bankası'nın doğrudan ve dolaylı olarak sahip olduğu Turkcell hisse senetleriyle ilgili olarak Çukurova Grubuna tanınan satınalma opsiyonunun bitiş süresiyle ilgili olarak Çukurova Grubu, BDDK, TMSF Yapı ve Kredi Bankası'ndan yapılan açıklamalarda farklı beyanlarda bulunulduğu gerekçesiyle BDDK'dan bilgi talep etti. İMKB, BDDK'nın opsiyon hakkının sona ereceği tarih ve bundan sonraki süreçle ilgili bilgi vermesini istedi. 
     İMKB'nin bilgi isteğine Başkan Yardımcısı Sabri Darvaz imzasıyla BDDK'dan gönderilen açıklamada, 31 Ocak 2003 tarihli sözleşme uyarınca Turkcell hisseleriyle ilgili olarak Çukurova Grubu'na tanınan satınalma opsiyonunun 31 Ocak 2005 itibariyle sona erdiği görüşü yinelendi. 
     Açıklamada, "Diğer taraftan, Yapı ve Kredi'nin satışına ilişkin olarak Çukurova Grubu ile Koç Finansal Hizmetler arasında 31 Ocak 2005 tarihi itibariyle hisse devir sözleşmesi imzalanmış olup, Yapı ve Kredi Bankası mülkiyetinde bulunan Turkcell hisselerinin akibeti ilgili taraflarca belirlenecektir" denildi. 
     
</TEXT>
</DOC>
