<DOC>
<DOCNO> 307216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonspo09.html </URL>
<DATE> 2005/01/17/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
TBL'de Efes Pilsen ilk yarıyı averajla lider kapadı... 
</HEADLINE>
<TEXT>

     Türkiye Basketbol Ligi'nde 13. hafta maçlarıyla ilk yarı tamamlanırken, Türkiye Bayanlar Basketbol Ligi'nde TBBL ise ikinci yarıya, bu haftaki 13. hafta maçlarıyla devam edildi. 
     TBL'de 7 maçtan 6'sını ev sahibi takımların kazandığı 13. haftada, İstanbul deplasmanına umutsuz çıkan son sıradaki Ankara Büyük Kolej, büyük bir azim ve mücadele örneği göstererek, lig lideri Efes Pilsen'i deplasmanda devirmeyi başardı ve sezonun en büyük sürprizine imza attı. 
     Böylece Efes Pilsen, ligdeki 2. yenilgisini almasına karşın, averajla ilk yarıyı lider olarak tamamladı. Başkent ekibi ise 3. galibiyetini almasına karşın yine averajla son sıradan kurtulamadı. 
     Haftanın en önemli karşılaşmasında da zirve mücadelesi veren 2 ekipten Beşiktaş, saha ve seyirci avantajını iyi kullandı ve özellikle ikinci yarıda Varda'nın etkili oyunuyla Ülkerspor'u yenerek rakibine 2. yenilgisini tattırdı. 
     Bu sonuçla Beşiktaş, Efes Pilsen'in gerisinde averajla 2. sıraya çıkarken, Ülkerspor ise ilk yarıyı averajla 3. sırada kapadı. 
     Bu takımları yakından izleyen 4. sıradaki 3 yenilgili Fenerbahçe de ilk yarının son maçında, evinde Pınar Karşıyaka'ya şans tanımadı ve zirveden kopmadı. Bu 4 takımın hemen arkasında da ligin yeni ekiplerinden Erdemirspor yer alıyor. 
     Sıralamanın değişmediği TBBL'de ise yenilgisiz lider Fenerbahçe'nin yanı sıra takipçileri Beşiktaş, Erdemirspor, Ceyhan Belediyesi ve Mersin Büyükşehir Belediyesi, maçlarını kazanarak mücadelelerini sürdürdüler. 
     
</TEXT>
</DOC>
