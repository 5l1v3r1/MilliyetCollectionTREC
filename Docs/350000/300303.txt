<DOC>
<DOCNO> 300303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonspo34.html </URL>
<DATE> 2004/12/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Başkent'i kupada sadece Ankaragücü temsil edecek 
</HEADLINE>
<TEXT>

     Türkiye Kupası 2. kademe maçlarının ardından, Vestel Manisaspor'u 4-0'lık skorla yenen ve 3. tura yükselen Ankaragücü, kupada başkenti temsil eden tek takım oldu. 
     Kupada son 2 yıldır Trabzonspor ile final oynayan Gençlerbirliği, aynı performansını bu yıl tekrarlayamadı. Kırmızı-siyahlılar, 2. kademe maçında deplasmanda Kayserispor'a 2-1 yenilince kupaya erken veda ettiler. 
     Birinci Süper Lig'e bu yıl yükselen ve aldığı sürpriz sonuçlarla dikkatleri üzerine çeken Büyükşehir Belediyesi Ankaraspor, ilk kademe maçında bir başka başkent takımı Türk Telekomspor'u eleyerek 2. tura yükseldi. 
     2. kademe maçında ise Denizlispor karşısında öne geçmesine rağmen bu üstünlüğünü koruyamayan lacivert-beyazlı ekip, uzatma dakikalarında yediği golle sahadan 2-1 yenik ayrıldı ve kupaya erken veda eden bir başka başkent temsilcisi takım oldu. 
     
     ANKARAGÜCÜ YOLUNA YALNIZ DEVAM EDİYOR 
     Ligde istediği sonuçları bir türlü alamayan ve alt sıralarda bulunan Ankaragücü, Türkiye Kupası'nda yoluna devam ediyor. 
     Sahasında İkinci Lig A Kategorisi'nin güçlü ekiplerinden Vestel Manisaspor'u ağırlayan sarı-lacivertliler, rakiplerini 4-0 gibi farklı bir skorla geçerek 3. tura yükselme başarısını gösterdiler. 
     Ankaragücü, diğer Ankara takımları Gençlerbirliği ve Ankaraspor'un rakiplerine elenmelerinin ardından kupa maratonunda başkenti tek başına temsil edecek. 
     
</TEXT>
</DOC>
