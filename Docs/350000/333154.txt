<DOC>
<DOCNO> 333154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/guncel/gun01.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternette sahte umut dağıtılıyor 
</HEADLINE>
<TEXT>


Zakim Bütünleyici Tıp Merkezi Başkanı Dr. Rosenthal, internette 'kansere çare' diye lanse edilen ürünlere karşı uyarıyor ve bazı otların, kemoterapiye zarar verdiğini belirtiyor 

Kanser tedavisinde tamamlayıcı yöntemler - Sema Emiroğlu 

SEMA EMİROĞLU Harvard Üniversitesi'ne bağlı Dana-Farber Kanser Hastanesi bünyesindeki bu merkezde, hastalara "bütünleyici" kanser terapileri sunuyorsunuz. "Bütünleyici" sözü ile neyi kastediyorsunuz 

DR. DAVID ROSENTHAL Amerikan Kanser Derneği'nde, "Alternatif ve Tamamlayıcı Tıp" konusundaki danışma komitesinin başkanıyım. 30 yıl önce bunun adı, "Şarlatanlık Hakkındaki Komite" idi. Bu ad, 3 değişimden sonra "Tamamlayıcı ve Alternatif Tıp Hakkındaki Danışma Komitesi" oldu. Şimdi adını "Bütünleyici Tıp Hakkındaki Danışma Komitesi"ne çevirmek istiyoruz. "Tamamlayıcı tıp", bu yöntemlerin, geleneksel tıpla birlikte kullanılmasıdır. 

Hastalarınıza ne tür bütünleyici terapiler sunuyorsunuz 
- Bütünleyici terapiler, Dana-Farber Kanser Enstitüsü'nde alınan geleneksel tedaviyi tamamlayıcı terapiler olarak kabul ediliyor. 

Sadece tümörü tedavi etmekle kalmayıp, aynı zamanda hastanın tüm sağlığıyla ilgileniyorsunuz... 
- Doğru. Ayrıca internette "Şu ürün kanserinize çare bulur" diye reklamlar yapılıyor. Buna karşı da halkı eğitiyoruz. Bütünleyici onkoloji konsültasyonu yapıyoruz. Hastalar bize, Dana-Farber Kanser Enstitüsü'nde onlarla ilgilenen onkoloji ekibi tarafından gönderiliyor. Akupunktur, masaj terapileri, Reiki ve şifalı dokunma terapileri veriyoruz. 

'Araştırma da yapıyoruz' 
Kanserin stres boyutuyla ilgili ne gibi programlarınız var 
- Kanserin psikolojik boyutuyla ilgilenen psikiyatrların bulunduğu psiko-sosyal onkoloji şubemiz var. 

Alternatif tedavilerin nasıl işlediğine dair araştırmalar da yapıyor musunuz 
- Evet. Örneğin Chi Kung adlı egzersiz programının, lösemi, prostat ve meme kanserlerine yakalananlara faydasını araştırdık. 

Ya akupunktur 
- Ulusal Kanser Enstitüsü tarafından desteklenen ilk çalışmalarımızın birinde, akupunkturun 40 ilerlemiş kanser hastası üzerindeki etkisini araştırdık ve kanser hastalarındaki hayat kalitesini yükselttiğini gördük. Şimdi daha kapsamlı bir çalışma için veri toplanıyor... 

Acaba olumlu sonucun ne kadarı hastaya yakın ilgi göstermenizle ilgili 
- Bunu anlamaya çalışıyoruz. Akupunkturu, kemoterapinin neden olduğu kan sayımı düşüklüğünü nötropeni engellemek için kullanıyoruz. Sanırım bir yıl sonra bu konuda bazı sonuçlar alabileceğiz. 

Hayat kurtardığı kanıtlanan bir terapi, artık "tamamlayıcı" diye adlandırılamaz, değil mi Çünkü geleneksel tedavinin parçası haline geliyor... 
- Bütünleyici ve tamamlayıcı terapiler, hastalığa çare değil. Maalesef insanların internette gördükleri, bazı kuruluşlar sahte umut dağıtıyorlar. Örneğin kemoterapiyle alınan maddelerin vücuttan hızla tahliye edilmesine neden olan bitkiler ve otlar var. Bu, AIDS tedavisinde de böyle. Çok popüler olan St. John bitkisi, AIDS tedavisi olan kişilerde ters etki yapabilir... 

Onkolojist gönderiyor 
Kendi ülkelerinde geleneksel tedavi gören hastalarınız, buraya sadece bütünleyici tedavi için mi geliyor 
- Mutlaka öyle olması gerekmiyor. Hastalar bize genellikle onkolojistleri tarafından gönderiliyorlar. 

Şifalı otlarla ilgili çalışmanız da var mı 
- Evet, şu anda Harvard Tıp Fakültesi ve Dana-Farber Kanser Enstitüsü birlikte, kansere etki yaptığı bilinen otları Çin ve Japonya'dan getirtiyorlar. Bu otlar, tek bir kimyasal maddeye indirgenip hayvan ya da tümör hücresi modellerinde test ediliyor. 

LEONARD P. ZAKIM BÜTÜNLEYİCİ TERAPİ MERKEZİ HARVARD'A BAĞLI Güvenli klinik hizmeti 

Dana - Farber Kanser Enstitüsü'ne bağlı merkezde, kanser hastalarının psikolojik sağlığını ilerletmede güvenli klinik yöntemler kullanılıyor 

Leonard P. Zakim Bütünleyici Terapi Merkezi, ABD'nin en tanınmış kanser merkezlerinden Dana-Farber Kanser Enstitüsü'ne bağlı. U.S. News World Report dergisi tarafından 4 yıldır üst üste ABD'nin en iyi 4., New England bölgesinin de en başta gelen kanser merkezi seçilen enstitü, Harvard Tıp Fakültesi'nin de başlıca öğretim kuruluşu. Dana - Farber Kanser Enstitüsü, geleneksel kanser tedavisi yöntemlerinde uzman. Boston'daki enstitü, Tamamlayıcı ve Alternatif Tıp TAT yöntemleri popülerlik kazanınca, 2000 yılında Zakim Merkezi'ni kurmuş. 

3000 ziyaretçi 
Merkezi ziyaret edenlerin sayısı geçen yıl 3000'in üzerine çıkmış. Zakim Merkezi, sadece kanser hastalarının fizyolojik, duygusal ve psikolojik sağlığını ilerletmede güvenli olduğu düşünülen klinik hizmetleri veriyor. 
Merkezin başkanı David S. Rosenthal, aynı zamanda Harvard Tıp Fakültesi öğretim üyesi ve Amerikan Kanser Derneği'nin Tamamlayıcı ve Alternatif Tıp Danışma Kurulu başkanı. Merkezde, akupunkturun ileri derecede kanser hastalarının endişe ve yorgunluğunu azaltıp azaltmadığı ve kemoterapinin yol açtığı nötropeniyi kanda akyuvar sayısındaki azalma giderip gidermediği klinik deneylerle araştırılıyor. 
Merkezde kanser hastalarına verilen bazı bütünleyici tedavilerin tanımları ve amaçları şöyle 

CHI KUNG Qİ GONG 2500 yıl önce Çin'de geliştirilen İnsan Enerjisi Chi ve Kung Öğrenme , sağlığın ilerletilmesi için bir fiziksel, ruhsal ve akli egzersizler sistemi. Yatma, oturma, ayakta durma, yavaş Tai Chi ve hızlı Kung Fu hareket etme teknikleri kullanılıyor. Elde edilen ilk bulgular, Chi Kung'un bağışıklık sisteminin bazı yönlerini geliştirebileceğini gösteriyor. 

Kaslar düzenleniyor 
CHIROPRACTİC Bu terapi ile, kas ve iskelet sistemindeki düzensizlikler ve bunların sinir sistemi üzerindeki etkileri, teşhis ve tedavi ediliyor. 20'yi aşkın teknikle, sinir sıkışmalarının sinir sistemi üzerindeki olumsuz etkisi gideriliyor. Terapi, hastanın sırtında, belinde ve boynunda el hareketleri ile yapılıyor. Araştırmalar, chiropractic'in migren, başağrısı, yorgunluk, yüksek tansiyon ve diğer sendromlarda da faydalı olduğunu gösteriyor. 
MEDİTASYON Meditasyon, sessiz bir yer ve zaman bularak vücudu gevşetmek, teneffüs ve kafanın suk neti üzerinde odaklanmayı içeriyor. Ağrı kontrolü, kalp atışını yavaşlatma, tansiyonu düşürme ve başağrısı ile endişeyi azaltmayı sağlayabileceği gibi, bağışıklık sistemini de güçlendirebiliyor. 
ODAKLANMA Hastanın kendi vücudunun hislerini dinlemesi için Dr. Eugene Gendlin tarafından geliştirilen bu terapiyle, 6 aşamalı bir yöntemle, kişinin kendisini daha iyi tanıması, sorunların çözümü için çalışması sağlanıyor. 
Çalışmalar, odaklanmanın kanser hastalarında depresyonu azaltabileceğini ve vücut görüntüsünü düzeltebileceğini gösteriyor. 

'Hayat enerjisini aktarma' terapisi 

REİKİ Stres azaltmak ve gevşemek için antik çağlardan bu yana Asya'da mevcut olan bu terapi, vücudun bağışıklık sistemini uyararak iyileşmeyi sağlıyor. Bu konuda ehliyetli olan bir uzmanın, ellerini hastanın üzerinde "arka arkaya dizerek" koyması ve ona "hayat gücü enerjisini" aktarması yoluyla yapılıyor. Bu terapi, kanser tedavisinde yan etkileri gidermek için kullanılabiliyor. 

Bu masajlar kaygıyı azaltıyor 

Leonard P. Zakim Bütünleyici Terapi Merkezi'nde uygulanan terapilerden biri de, "şifalı masaj terapisi". Araştırmalar, masaj terapisinin migrenden hiperaktiviteye kadar pek çok rahatsızlığa iyi geldiğini, bağışıklık sistemini güçlendirdiğini, endişe ve stresi azalttığını gösteriyor. Dokunma, beynin, vücudun doğal ağrı kesici hormonu olan endorfini salgılamasını uyarabiliyor, lenf akışı ve dolaşımını arttırabiliyor. İsveç masajı, Oryantal masaj, Shiatsu ve Thai masajları gibi çeşitli tekniklerle yapılıyor. 

Şifalı dokunuşla enerji alışverişi 

Merkezde verilen bir başka terapi de, "şifalı dokunuş"la yapılıyor. Pratik yapılarak öğrenilebilen bu teknikle, hastayla enerji alışverişi yapılıyor. İnsanların enerjiden yapılmış olduğu tezine dayanan bu felsefeye göre, hastalık, vücudun enerji akışını bozuyor ya da rahatsız ediyor, sağlıklı olunduğunda ise, vücudun enerjisi serbest biçimde akıyor ve dengeli oluyor. Yapılan araştırmalar, şifalı dokunmanın gevşemeyi sağladığını, huzur ve iyilik hissi yarattığını gösteriyor. 

Konaklama ve tercüme hizmeti 

Zakim Bütünleyici Tıp Merkezi'nden randevu almak ya da programa kaydolmak isteyen hastalar, merkeze telefon edebilir veya direkt olarak Dana-Farber Kanser Enstitüsü'nün Shields Warren adlı binasındaki lobiye gelebilirler. ABD dışından gelen hastalara, Boston ve çevresinde kalınacak yerler konusunda bilgi veriliyor. Hastanenin, çevredeki otellerle indirimli tarife anlaşmaları bulunuyor ayrıca misafir programı çerçevesinde, hastalara düşük fiyatla ev veya oda temin ediliyor. Kanser merkezinde, Türkçe de dahil 100'ü aşkın dilde tercüman sağlanıyor. Bu tercümanlar, tedavi boyunca hastanın yanında bulunuyor. 

Terapi başına 50 dolar ücret 

Zakim Bütünleyici Tıp Merkezi'nde verilen tüm terapi biçimleri için aynı fiyat uygulanıyor. Ücret, her bir uygulama başına 50 dolar. Merkezin idari müdürü Cynthia Medeiros, bu rakamın, özellikle akupunktur gibi terapilerde piyasa fiyatından çok daha düşük olduğunu söylüyor. Beslenme danışmanlığı için ayrı fatura düzenleniyor. Grup halinde yapılan yoga, meditasyon ve dans sınıfları için ücret alınmıyor. Ödeme zorluğu çeken hastalar için indirim yapılabiliyor. 

Daha fazla bilgi edinmek için... 

Daha fazla bilgi için İnternet adresi 
http www.dana-farber.org pat support zakim default.asp 
E-mail anne doherty dfci.harvard.edu 

YARIN 
George Washington Bütünleyici Tıp Merkezi'nde, meme kanseri tedavisinin ardından 'bütünüyle iyileşme' programı uygulanıyor.Memorial Sloan Kettering Kanser Merkezi'nde, yüz, boyun, kafa derisine özel masaj, Thai masajı, kendi kendine hipnoz yöntemi var. 


</TEXT>
</DOC>
