<DOC>
<DOCNO> 344822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sonsiy02.html </URL>
<DATE> 2005/05/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Meclis bu hafta RTÜK için Anayasa değiştirecek... 
</HEADLINE>
<TEXT>

     TBMM Genel Kurulu, bu hafta RTÜK üyelerinin TBMM tarafından seçilmesine ilişkin Anayasa değişikliği, Maliye Bakanı Kemal Unakıtan’a af getirdiği öne sürülen tasarı ve kolluk kuvvetlerinin yeniden düzenlenmesiyle ilgili tasarıyı ele alacak. 
     TBMM’de öncelikle salı günü Danışma Kurulu’nun toplanarak yeni çalışma programının belirlenmesi, çalışma saat ve günlerinin uzatılmasına ilişkin AKP Grubu önerisini ele alması bekleniyor. Danışma Kurulu’nda uzlaşma sağlanamazsa AKP önerisi Genel Kurul’a getirilecek. Buna göre, Genel Kurul’da, salı günü RTÜK üyelerinin, TBMM’deki siyasi parti gruplarının milletvekili sayısı esas alınarak Meclis Genel Kurulu’nca seçilmesini öngören Anayasa değişikliği teklifinin ilk görüşmeleri yapılacak. Anayasa değişikliği teklifinin ikinci görüşmesi ise İçtüzük gereği 2 tam gün sonra yapılabileceğinden, 27 Mayıs 2005 Cuma günü gerçekleştirilecek. 
     AKP’den 198 milletvekilinin imzasını taşıyan teklif, Anayasa’nın "Radyo ve televizyonların kuruluşları ve kamuyla ilişkili haber ajansları"nı düzenleyen 133’ncü maddesine yeni bir fıkra eklenmesini öngörüyor. Fıkra uyarınca, radyo ve televizyonların faaliyetlerini düzenlemek ve denetlemek amacıyla kurulan RTÜK, 9 üyeden oluşacak. Üyeler, siyasi parti gruplarının milletvekili sayısına göre belirlenecek üye sayısının iki katı olarak gösterilecek adaylar arasından her siyasi parti grubuna düşen üye sayısı esas alınarak TBMM Genel Kurulu’nca seçilecek. 
     TBMM Adalet Komisyonu da salı günü toplanarak, Bilgi Edinme Hakkı Yasası’nda Değişiklik Yapılmasına Dair Yasa Tasarısı’nı görüşecek. Tasarı ile bilgi edinme istemi hangi gerekçeyle olursa olsun reddedilen vatandaşların buna karşı Bilgi Edinme Değerlendirme Kurulu’na itiraz edebilmesi ve Kurul’un da kurum ve kuruluşlarca verilen ret kararlarına karşı yapılan tüm itirazları inceleyebilmesi olanağı getiriliyor. 
     Komisyon, aynı gün ayrıca AKP Muğla Milletvekili Orhan Seyfi Terzibaşıoğlu’nun GSM telefon cihazları ile tüketici ve abonelerin hırsızlığa ve gaspa karşı korunması yönünde düzenlemeler içeren yasa teklifleri ile AKP Grup Başkanvekili Sadullah Ergin’in İcra ve iflas Yasası’nın ceza içeren hükümlerinin yeni TCK çerçevesinde yeniden düzenlenmesine ilişkin teklifini görüşecek. 
     Yeşil Sermaye ile ilgili olarak kurulan Araştırma Komisyonu da salı günü toplanacak. 
     
     UNAKITAN AFFI GENEL KURUL’DA 
     Genel Kurul’un çarşamba ve perşembe günkü birleşimlerinde ise Maliye Bakanı Kemal Unakıtan’ın süren davalarında yararlanacağı hükümler ile SSK ve BAĞ-KUR prim affı içeren "Bazı Kamu Alacaklarının Tahsil ve Terkinine İlişkin Kanun Tasarısı" ile yeni TCK, CMK, İnfaz Yasası’nda değişiklik öngören yasa teklifleri de ele alınacak. 
     Tasarılardan ilki "aracılı ihracat yoluyla" naylon fatura kullanan firmaların cezalandırılmasını, bu firmalara aracılık edenlerin ise cezai sorumluluğunun kaldırılmasını öngörüyor. 
     Unakıtan’ın Albaraka Türk’te yönetici olduğu dönemde aracılı ihracat işlemlerinde naylon fatura kullanıldığı iddiasıyla açılan dava halen sürüyor. Tasarının bu haliyle yasalaşması durumunda Unakıtan’ın dokunulmazlığının kaldırılması istemiyle Meclis’e gönderilen ancak görüşülmesi dönem sonuna bırakılan fezleke yaptırımsız kalacak. 
     
     DARÜLACEZE İSTANBUL BÜYÜKŞEHİR BELEDİYESİNE BAĞLANIYOR 
     TBMM İçişleri Komisyonu da çarşamba günü toplanarak, Darülaceze Müessesesi Genel Müdürlüğü Kuruluş ve Görevleri Hakkında Yasa Tasarısı’nı görüşecek. Tasarıyla, Darülaceze’nin İstanbul Büyükşehir Belediyesi’ne bağlanmasını öngörülüyor. 
     Komisyonda ayrıca, özel idarelerin görevleriyle ilgili olarak valinin, vali yardımcılarına yetki devri yapmasına imkan verilmesini öngören tasarı da görüşülecek. 
     TBMM Sanayi ve Ticaret Komisyonu da aynı gün toplanarak, Petrol Yasası Tasarısı’nı görüşecek. 
     TBMM KİT Komisyonu ise bu hafta ETİ Holding, TOKi, THY ve Sümer Holding’in hesaplarını denetleyecek. 
     Milletvekilleri Lojmanlarında Mustafa Güngör’ün Öldürülmesinin Aydınlatılması ve Sorumluların Belirlenmesi Amacıyla Kurulan Araştırma Komisyonu salı, çarşamba ve perşembe günleri toplanarak çalışmalarını sürdürecek. 
     
</TEXT>
</DOC>
