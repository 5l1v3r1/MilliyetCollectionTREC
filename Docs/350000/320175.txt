<DOC>
<DOCNO> 320175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/ekonomi/eko01.html </URL>
<DATE> 2005/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan, Lübnan'da kıl payı kaçtı 
</HEADLINE>
<TEXT>


Hakan Uzan'ın Lübnan'a gittiği, Türkiye'nin Uzan'ı talep etmesinden bir gün önce ise bu ülkeden ayrıldığı saptandı 

TOLGA ŞARDAN Ankara 

Adalet Bakanı Cemil Çiçek'in açıklamalarıyla yeniden gündeme gelen Kemal ve Hakan Uzan'ın, Türkiye'ye iade edilmelerine ilişkin girişimler sürerken, Lübnan'a giden Hakan Uzan'ın bir gün farkla operasyondan kurtulduğu öğrenildi. 
İmar Bankası soruşturması sırasında yurtdışına kaçan Kemal ve Hakan Uzan'ın izini süren emniyet birimleri, Hakan Uzan'ın Ürdün'de daimi olarak konakladığını, Singapur, Lübnan ve Japonya'ya gittiğini belirledi. Uzan'ın Ürdün vatandaşı olarak elde ettiği kredi kartlarıyla harcama yaptığı da saptandı. 
Hakan Uzan'ın Ürdün'de kaldığı dönemde kısa süreli olarak Beyrut'a geçtiği, bunu belirleyen emniyetin Dışişleri ve Adalet Bakanlıkları aracılığıyla Uzan'ın yakalanmasını talep ettiği ancak Uzan'ın başvurudan bir gün önce Lübnan'dan çıktığı anlaşıldı. 

Nüfuzlularla ortak 
Dışişleri'nin 2005'in ilk günlerinde yeniden Ürdün'den iade talebinde bulunduğu ancak bir yanıt alamadığı öğrenildi. Uzanlar'ın, Ürdün Kralı'na yakınlıklarını kullandıkları, ülkenin önde gelen nüfuzlu aileleriyle ortak şirket kurdukları saptandı. 

Roaming'den 50 milyon dolar götürdüler Türkiye'den Ürdün'deki Uzanlar'a iki kez 2'şer milyon dolar gönderildiği, bunun yanı sıra Telsim'in yaklaşık 50 milyon dolarlık roaming bedelinin de Uzanlar tarafından Ürdün'e götürüldüğü saptandı.Türkiye'deki mallarına tedbir konulan Uzan ailesine Polonya'daki çimento fabrikasından sistemli para akışının devam ettiği de belirtildi. Uzan ailesine yakınlığıyla bilinen Engin Saydam ve Hüseyin Güzelce'nin uzun süredir Polonya'daki çimento firmasının organizasyonunu sağladığı belirlendi. Polonya'dan gelen aylık 200 - 250 bin YTL'nin Uzanlar'ın İstanbul'daki adamlarının ihtiyaçlarını sağlamakta kullanıldığı saptandı. 


</TEXT>
</DOC>
