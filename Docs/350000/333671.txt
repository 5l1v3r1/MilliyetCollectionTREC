<DOC>
<DOCNO> 333671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/soneko13.html </URL>
<DATE> 2005/04/15/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Türksat, yeni uydu hazırlığına başladı... 
</HEADLINE>
<TEXT>

     Türksat A.Ş. Genel Müdürü Osman Dur, 2008 yılında fırlatılması düşünülen yeni uydu ile ilgili teklif mektuplarının hazırlanmakta olduğunu ve yurt dışındaki firmalarla görüşmeye başlama aşamasında bulunulduğunu bildirdi. 
     Genel Müdür Dur, sahip oldukları toplam 3 uydudan Türksat 1-B'nin ömrünü tamamladığını, 1-C uydusunun ömrünün de 2 yıl sonra biteceğini belirtti. 
     Bu nedenle yeni bir uydu atacaklarını ifade eden Dur, ''kapasitesi, şu andaki Türksat 1-C uydusu kadar olabilir diye düşünüyoruz. Kapasitemiz kadar küçük bir uydu. Pazar iyi gidiyorsa, Türkiye ve dünyadaki ekonomi oturduysa arkasından belki 2. bir uyduyu da atarız'' dedi. 
     Dur, yeni uyduyla ilgili şu an teklif mektuplarının hazırlandığını, yurt dışı firmalarla görüşmeye başlama aşamasında olduklarını söyledi. 
     Hedeflerinin para verip uydu yaptırmak değil, uydu yapımı sırasında know-how transfer etmek olduğuna işaret eden Dur, şunları kaydetti 
     ''Bu bizim inşallah, dışarıya yaptırdığımız son uydu olsun diye düşünüyoruz. 2008'de fırlatacağımız uyduyu yurt dışına yaptıracağız. Bundan sonraki uyduyu kendimiz yapmak istiyoruz. Kendimiz yapabilmek için şartları koyuyoruz. Evet uyduyu yaptıracağız, bize know-how olarak ne vereceksiniz Ben 20 mühendisimi senin fabrikanda, bizzat uydunun dizaynından montajına kadar çalıştırmak istiyorum diyoruz. Benim 2 hedefim var, birisi know-how transfer etmek diğeri de adam yetiştirmek.'' 
     
     TÜRKSAT 2-A'NIN ÖMRÜ 2015'DE BİTİYOR 
     Türksat 2-A uydusunun ömrünün ise 2015 yılında biteceğini dile getiren Dur, şöyle dedi 
     ''Türksat 2-A uydumuzun ömrüne uydu yetiştirmek istiyoruz. 2014'te kendi uydumuzu atarız diye hesabımız var. Uydunun bir parçasını biz üretiriz ve bunu da dünyadaki uydu üreticilerine satarız. Diğer kısımlarını alır, burada monte ederiz. Zaten dünyada uydunun bütün parçalarını kendisi üreten bir firma yok.'' Sadece kapasite satarak uydudan gelir elde etmenin mümkün olmadığını, proje geliştirmek gerektiğini de anlatan Dur, Türksat olarak sürekli proje ürettiklerini, 6 milyon dolarda aldıkları uydu gelirini, 20 milyon dolara getirdiklerini kaydetti. 
     Dur, ''Türkiye'nin havaalanlarını birbirine bağladık. Daha önce Monako'dan idare ediliyordu. Biz müşterilerle sıkı temasa geçtik, operasyon giderlerimiz düştü. Orada 7.7 milyon dolardı, burada 2.3 milyon dolara indi. Gelirlerimiz 6 milyon dolardan 20 milyon dolara çıktı'' dedi. 
     
</TEXT>
</DOC>
