<DOC>
<DOCNO> 317723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/guncel/gun01.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombacı sanıkların 'pişmanlığına' ret 
</HEADLINE>
<TEXT>


"Pişmanlık yasası"ndan yararlanmak için başvuran 22 El Kaide sanığı hakkında emniyetin raporu Yasa kapsamına giremezler 

MUSA KESLER İstanbul 

Emniyet Genel Müdürlüğü, İstanbul'da 15 - 20 Kasım'daki bombalı saldırıları gerçekleştirdikleri öne sürülen ve terör örgütü El Kaide'nin Türkiye yapılanması içinde yer aldıkları iddiasıyla yargılanan 22 sanığın, 4959 sayılı Topluma Kazandırma Kanunu'ndan yararlanamayacakları yönünde görüş bildirdi. 
İstanbul 10. Ağır Ceza Mahkemesi'nde yargılanan 22 sanığın, kamuoyunda "pişmanlık yasası" olarak bilinen Topluma Kazandırma Kanunu'ndan yararlanmak için yaptıkları başvuruya ilişkin Emniyet Genel Müdürlüğü'nce hazırlanan rapor, dün İstanbul Cumhuriyet Başsavcılığı'na ulaştı. 
Raporda, sanıklardan Adnan Ersöz'ün, terör örgütünün Türkiye yapılanması içinde yer aldığı, Pakistan, Afganistan, İran ve İstanbul'daki eylemlerine katıldığı öne sürüldü. 

'Yetersiz bilgi' 
Raporda, Ersöz'ün, örgütün üst düzey yöneticisi konumunda olması nedeniyle yasa kapsamına giremeyeceği de belirtildi. 
Örgütün Türkiye yapılanması içerisinde yer alan Seyit Ertul ile Seçkin Mandacı'nın da aynı gerekçeyle kanundan yararlanamayacakları bildirildi. 
Raporda, eylem ve faaliyetler hakkında 7 sanığın verdiği bilgilerin doğru olduğu, ancak bu kişilerin de yaptıkları eylemlerin kanunun yürürlüğe girmesinden sonra gerçekleşmesi nedeniyle kanundan yararlanamayacağı bildirildi. 
Yine Topluma Kazandırma Kanunu'ndan yararlanmak için başvuran 11 sanığın verdiği bilgilerin örgütün dağılması ve meydana çıkarılmasına yeterli olmadığı ifade edildi. 


</TEXT>
</DOC>
