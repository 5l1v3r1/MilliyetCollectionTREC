<DOC>
<DOCNO> 321480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/soneko14.html </URL>
<DATE> 2005/03/07/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Erman Hoca, tavukçulara haftada 13 milyon YTL zarar verdi 
</HEADLINE>
<TEXT>

     Erman Toroğlu'nun "Tavukta hormon kullanılıyor" yönündeki açıklamalarının tavukçuluk sektöründe haftada 12 milyon 800 bin YTL'lik zarara yol açtığı bildirildi. 
     Hormon tartışmasına bir de antibiyotik kalıntısının eklenmesiyle tavuk tüketiminde yüzde 30'a varan oranda bir düşüş yaşandığı, tüketimdeki düşüşe bağlı olarak tavuk fiyatlarının da kiloda 2.5-3 YTL'den 1.3 YTL'ye kadar gerilediği kaydedildi. 
     TOBB tarafından geçen hafta sonu gerçekleştirilen ve Başbakan Yardımcısı Abdüllatif Şener'in de katıldığı "Tavukçuluk Sektör" toplantısında Erman Toroğlu'nun "Tavukta hormon kullanılıyor" yönündeki açıklamalarının sektöre verdiği zarar dile getirildi. Toroğlu'nun açıklamalarının "piliç etinde krizi tetiklediği" belirtilirken, hormon tartışmasına antibiyotik kalıntısı iddialarının da eklenmesiyle piliç tüketiminde yüzde 30'a varan oranlarda düşüş yaşandığı kaydedildi. Tavukçuluk sektörüne göre, "kriz" öncesinde kilosu 2.5-3 YTL arasında satılan piliç eti yüzde 50 oranında değer yitirerek, 1.3 YTL'ye kadar düştü. Piliç eti ortalama üretim maliyeti ise kilo başına 2.2 YTL düzeyinde bulunuyor. Haftalık piliç üretimi ise 16 bin ton düzeyinde. Buna göre, tavukçuluk sektörünün zararı 12 milyon 800 bin YTL 12 trilyon 800 milyar lira olarak hesaplanıyor. 
     
     35 BİN TON TAVUK STOKU VAR 
     Tavukçuluk sektörüne yönelik suçlamaların da etkisiyle 4 aydır tüketimin düştüğü, bunun sonucunda 35 bin ton stok 
     oluştuğu belirlendi. Üretimin azaltılması için mevcut damızlık sürülerde erken kesim yoluna gidildiği, kuluçkalık yumurtaların yüzde 15'inin ihracata ve sofralığa sevk edildiği, üretimin 19 bin tondan 16 bin tona düşürülmesine karşın fiyatlarda bir yükselme olmadığı tespit edildi. 
     
     "NAKİT SIKINTISI ÇEKİLİYOR" 
     Sektörün aylardır zararına satış yaptığı ve stoklar eritilemediği için "had safhada nakit sıkıntısı" çekildiği kaydedildi. Toplantıda sektörün yaşadığı sorunların aşılması için kısa vadede ihracatın geliştirilmesi tüketim fazlası ürünün ve stokların eritilmesi ve uzun vadede maliyetleri düşürücü önlemler alınması ve iç tüketimin artırılması önerildi. 
     
     İHRACAT DESTEĞİ İSTENDİ 
     Tavukçuluk sektörünün ABD, Brezilya ve AB ülkeleriyle rekabet edilebilmesi için ihracatta ton başına 500 dolar, yumurta ihracatı için de kuluçkalık ve sofralık yumurtanın bin adetine 10 dolar destek verilmesi istendi. İhracat desteğinin Dünya Ticaret Örgütünden gizli çıkarılmasını isteyen sektör temsilcileri, ihracat desteğinin her yıl belli oranda azaltılarak 4 yıl sürekli olmasını öneridiler. 
     
     "İHRACAT 50 BİN TONA ÇIKAR" 
     Yeterli destek sağlanması durumunda, 12 bin ton olan piliç eti ihracatının yıl sonuna kadar 50 bin tona çıkabileceği belirtilirken, bunun için gerekli kaynak miktarı ise 25 milyon dolar olarak belirlendi. Sektör temsilcileri, bu kaynak sağlandığında sektörün yüzde 25-30 oranında küçülmesi, işçi çıkarılması ve yetiştirici kümeslerin boş kalmasının önlenebileceğine dikkat çekildi. 
     
</TEXT>
</DOC>
