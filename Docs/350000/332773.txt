<DOC>
<DOCNO> 332773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/guncel/axgun01.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakarya'ya sıçradı 
</HEADLINE>
<TEXT>


TAYAD'lılara saldırıyı protesto bildirisi dağıtan 5 sol görüşlü genç, 100 ülkücünün saldırısına uğradı. Gençler, PTT binasına sığındı 

ZAFER TOKUŞ, MÜJDAT ÇETİN, HAKAN TURHAN Sakarya DHA 

Sakarya'da sol görüşlü bir grup genç, Trabzon'da TAYAD'lılara yönelik saldırıları protesto amacıyla bildiri dağıtırken, 100 kişilik bir grubun saldırısına uğradı. Tekme tokat dövülen sol görüşlü gençler, PTT binasına sığınarak linçten kurtuldu. 
Sakarya Gençlik Derneği Başkanı Yücel Yalçın, Trabzon'daki olayları protesto etmek için dün sabah Atatürk Kültür Merkezi önünde basın bildirisi okumak istedi. Ülkücü olduklarını söyleyen bir grup da, Yalçın ve arkadaşlarını engellemeye çalıştı. Yalçın ile 1'i kız 4 arkadaşı, 100 kişilik grubun saldırısına uğradı. 
Tekme tokat dövülen, yerlerde sürüklenen 5 genç, linçten kurtulmak için Atatürk Bulvarı'na doğru kaçıp PTT binasına sığındı. Polis, 5 gencin peşinden gelen öfkeli grubu dağıtmaya çalıştı ve takviye güç istedi. PTT binasının arka kapısından çıkarılıp sivil polis otomobilleriyle uzaklaştırılan 5 gençin, davacı olmadıklarını söylemeleri üzerine, araçtan indirildikleri öğrenildi. 

Aksu İnşallah bitecek 
İçişleri Bakanı Abdülkadir Aksu da, Mersin'deki bayrak yakma girişimi, Trabzon'daki linç girişimi ve son olarak Adapazarı'nda yaşanan olaylarla ilgili olarak, vatandaşların soğukkanlı olmalarını ve provokasyonlara gelmemelerini istedi. Aksu, "Olaylar inşallah bitecek. Herkes güvenlik güçlerimize güvensin, inansın" dedi. 


</TEXT>
</DOC>
