<DOC>
<DOCNO> 338402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sondun20.html </URL>
<DATE> 2005/04/30/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Washington Times Erdoğan'ın İsrail'de 'Temel Reis" füzesini görüşecek 
</HEADLINE>
<TEXT>

     Başbakan Recep Tayyip Erdoğan’a yarın başlayacak İsrail ziyaretinde eşlik edecek olan Milli Savunma Bakanı Vecdi Gönül’ün Temel Reis 2 füzelerinin de bulunduğu ortak savunma projeleri üzerinde görüşeceği bildirildi. 
     Washington Times gazetesi Başbakan Erdoğan’ın İsrail’e pazar günü gerçekleştireceği resmi ziyaret öncesinde iki ülke arasındaki ilişkileri konu alan bir değerlendirmeye yer verdi. Gazete Türkiye ile İsrail’in 1996 yılında stratejik işbirliğini başlatmalarından bu yana zaman zaman tartışmalı dönemler yaşadıklarını belirtti. 
     Değerlendirmede, Erdoğan’ın bir tarafsızlık jesti olarak aynı zamanda işgal altındaki Filistin bölgelerini de Türkiye’nin desteğini iletmek üzere ziyaret edeceği yer alırken, Türkiye’nin kendisini bölgede bir "barıştırıcı güç" olarak gördüğü vurgulandı. 
     Erdoğan’a ziyareti sırasında Milli Savunma Bakanı Vecdi Gönül, Sanayi ve Ticaret Bakanı Ali Coşkun ve 100’e yakın işadamının eşlik edeceği belirtilen yazıda, "Gönül, askeri yetkililerle ortak savunma projeleri üzerine görüşecek. 
     Bunlararasında ortak üretimli Arrow 2 ve Popeye 2 Temel Reis 2 bulunuyor" denildi. 
     Yetkililerin aynı zamanda yeni karşı terörizm istihbarat sistemleri geliştirme konusunu da programlarına aldıkları bildirilirken, Türkiye’nin İsrail ile ilişkilerinin milyarlarca dolarlık ortak yatırım ve stratejik işbirliğini kapsadığı işaret edildi. 
     İsrail’in şu anda 170 M60 tankını, 54 F-4 jet savaş uçağını ve 48 F5S’i toplu anlaşma çerçevesinde yenilediği anımsatıldı. Anlaşmanın savunma alanında personel değişimlerini ve ortak tatbikatları içerdiği belirtildi. 
     19 Nisan’da Türkiye’nin İsrail ile 183 milyon dolarlık 
     bir anlaşma imzaladığı belirtilen haberde, bunun üç insansız hava araç sistemi, 10 gizli takip donanımı ve yer kontrol istasyonlarının satın alınmasını kapsadığı ifade edildi. Haberde, "Anlaşma, söz konusu gereçlerin alt sistemlerini ve onarımlarının bir bölümlerini Türk firmalarının karşılamasını da öngörüyor" denildi. Türkiye-İsrail yıllık ticaret hacminin savunma alanı hariç şu anda 1.4 milyar dolar değerinde olduğunun altı çizildi. 
     
</TEXT>
</DOC>
