<DOC>
<DOCNO> 339761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/spor/spo10.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ah şu 4 büyükler 
</HEADLINE>
<TEXT>


Birinci Lig'in 47 yıllık tarihinde dört büyükler olmasaydı, Anadolu takımları arasında şampiyonluğu 5 kez Eskişehirspor alacaktı. Gaziantepspor ve Samsunspor 4'er şampiyonlukla klasmana gireceklerdi 

HABER ARAŞTIRMA UĞUR MELEKE 


Türkiye Süper Ligi'nin 47 yıllık tarihinde, dört büyükler dışındaki takımların kendi aralarında oynadığı maçlar göz önüne alınarak bir Anadolu Ligi oluşturulsaydı, en çok şampiyonluğa ulaşan takım Eskişehirspor olacaktı. 
1970 ve 80'lerin başlarında fırtına gibi esen Es - Es, bu dönemde 5 kez Anadolu Ligi şampiyonluğunu yakalarken, sonraki yıllardaki çıkışlarıyla dikkat çeken Gaziantepspor ve Samsunspor 4'er şampiyonlukla Eskişehir'i takip edeceklerdi. 

Gegiç'le çıkış 
Araştırma yapılırken dört büyüklerin liglerde yarışmadığı varsayılarak, hem kendi aralarında hem de diğer takımlarla oynadığı maçlar fikstürden çıkarıldı. Bu şekilde oluşturulan yeni Anadolu Ligi puan durumunda özellikle efsane teknik adam Abdullah Gegiç yönetiminde büyük çıkış yapan ve 1968-69, 1969-70, 1971-72, 1974-75 ve 1979-80 yıllarında ipi göğüsleyen Eskişehirspor'un beş şampiyonluğunu sonraki 25 yılda geçebilen olmayacaktı. 

Samsun takipte 
1985-86 ve 1986-87 sezonlarında Tanju, Orhan, Savaş, Rıfat gibi yıldızlarıyla ligi kasıp kavuran Samsunspor, 1993-94 ve 1999-00 sezonlarında da kazandığı zaferlerle 4 şampiyonluğa ulaşacaktı. 

Son şampiyon Antep 
Anadolu'nun bir başka yükselen temsilcisi Gaziantepspor, 3 şampiyonluğuna geçtiğimiz yılki 57 puanlı açık ara zaferini ekleyerek Anadolu kupası sayısını dörde çıkaracaktı. Bu üç takımı üçer şampiyonlukla Adanaspor, Altay, Ankaragücü ve Gençlerbirliği takip edeceklerdi. 

Klasman 
5 şampiyonluk Eskişehirspor 68-69 sezonu 36 puan, 69-70 sezonu 30 puan, 71-72 sezonu 31 puan, 74-75 sezonu 29 puan, 79-80 sezonu 26 puan 
4 şampiyonluk Samsunspor, Gaziantepspor 
3 şampiyonluk Adanaspor, Altay, Ankaragücü, Gençlerbirliği 
2 şampiyonluk İstanbulspor, Boluspor, Göztepe, Kocaelispor, Sakaryaspor, Sarıyer 
1 şampiyonluk Denizlispor, Bursaspor, Ankara Demirspor, Aydınspor, Bakırköyspor, Beykoz, Karşıyaka, Orduspor, PTT 

2005'te büyük çekişme 

Bu sezon bitime dört hafta kala Anadolu Ligi'nin lideri Çaykur Rizespor. 40 puanla ilk kez Anadolu şampiyonluğuna giden Rize'yi 1 puan farkla Gençlerbirliği, 37'şer puanla Malatyaspor ve Denizlispor izliyorlar. 

ANADOLU LİGİ PUAN DURUMU Takım O G B M P Çaykur Rizespor 23 11 7 5 40 Gençlerbirliği 23 11 6 6 39 Malatyaspor 22 11 4 7 37 Denizlispor 23 10 7 6 37 Konyaspor 24 9 9 6 36 Ankaraspor 22 10 5 7 35 Samsunspor 24 9 6 9 33 

MANİSA 

Eriş'le iki yıl daha 
Süper Futbol Ligi'ne yükselen Vestel Manisaspor'da, Teknik Direktör Levent Eriş ile yeniden iki yıllık sözleşme imzalandı. İlk transferini gerçekleştirdiklerini belirten Başkan Ergün, "Bizi bugünlere taşıyan hocamız ve ekibiyle bu çatı altında beraberliğimiz sürecek" dedi. Eriş de, uyum sorunu yaşanmaması için Afrikalı oyuncu yerine Avrupa'da yetişen Afrikalılar'ı tercih edeceklerini belirtti. 

SARIYER 

Erciyes'e öfke 
İkinci Lig A Kategorisi'nde tutunma mücadelesi veren Sarıyer'den, deplasmanda karşılaşacakları Erciyesspor'a sert tepki geldi. Teknik Direktör Engin Korukır, rakip çalıştırıcı Mustafa Uğur'un "Süper Lig konusunda Bursa için ittifak oluştu" sözlerini kınayıp, "Böyle ayıp şey olamaz. Daha küme düşmedik. Kimse için değil, kendimiz için oynayacağız. Bana kim çıksın diye sorsalar, eski kulübüm Kocaelispor derim" dedi. 

ALTAY 

Emin Önal gündemde 
24 Mayıs'ta olağanüstü kongreye gidecek olan Altay'da başkanlık için Emin Önal'ın ismi üzerinde duruluyor. Siyah - Beyazlı yöneticilerin, bir dönem Beşiktaş'ta da görev alan Önal'a baskı yaptığı öğrenildi. Önal'ın da teklife sıcak baktığı, seçilmesi halinde Kartal'ın bırakacağı futbolcularla, birkaç gurbetçi ismi transfer edeceği, teknik patronluğa da Ümit Turmuş'u getirmeyi düşündüğü bildirildi. 

ÖZEL MAÇ 

Mısır'la yenişemedik 
Akdeniz Oyunları'na hazırlanan B Ümit Milli Futbol Takımı özel maçta Mısır'la 1-1 berabere kaldı. Mısır'ın başkenti Kahire'de oynanan karşılaşmanın ilk yarısı golsüz kapandı. Ay - Yıldızlı ekibimiz 50. dakikada Can Arat'ın golüyle 1-0 öne geçti. 56. dakikada ise Mısırlı Kemal Ali'nin penaltısı maçın skorunu belirledi. Karşılaşmayı A Milli Takım Teknik Direktörü Ersun Yanal da izledi. 


</TEXT>
</DOC>
