<DOC>
<DOCNO> 339623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonspo34.html </URL>
<DATE> 2005/05/04/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Jean-Marie Pfaff İstanbul'da... 
</HEADLINE>
<TEXT>

     UEFA Şampiyonlar Ligi ana sponsoru MasterCard, futbol sözcüleri arasında yer alan eski kaleci Jean-Marie Pfaff’ı İstanbul’a getirdi. 
     Daha önce Trabzonspor’da da forma giyen Pfaff, Park Orman’da düzenlenen toplantıda basın mensuplarıyla bir araya geldi. 
     MasterCard Avrupa Pazarlamadan Sorumlu Başkan Yardımcısı Arjen Kruger ve Güney Doğu Avrupa Genel Müdürü Özlem İmece de toplantıda hazır bulundu. 
     Türkiye’de olduğu için mutluluk duyduğunu belirterek konuşmasına başlayan Pfaff, İstanbul’da ve özellikle Trabzonspor’da güzel anıları olduğunu söyledi. 
     Futbol yaşamında Türkiye’nin ayrı bir yeri olduğunu vurgulayan Pfaff, "Maalesef bu yılki Şampiyonlar Ligi’nde Türkiye’den finale kalan olmadı. Ancak ben Türk milli takımını yine MasterCard’ın ana sponsorluğunda gerçekleştirilecek 2006 Dünya Kupası’nda görmek istiyorum. Türk milli takımının Almanya’da büyük başarılara imza atacağına inanıyorum" diye konuştu. 
     Toplantının ardından, isteyen basın mensupları bordo-mavili eski futbolcunun koruduğu kaleye penaltı atışı yaptı. 
     
     KRUGER "FUTBOLU UZUN VADELİ BİR ÇALIŞMA OLARAK GÖRÜYORUZ" 
     MasterCard’ın stratejisi hakkında bilgiler veren Arjen Kruger, futbolun dünya çapında büyük bir izleyici kitlesine sahip olduğu için büyük organizasyonlara sponsorluk yaptıklarını ifade etti. 
     Sporun aynı zamanda tüm şirketlerin de sahip olduğu birçok erdemi içinde barındırdığına işaret eden Kruger, "Bütün Avrupa ülkelerinde kamuoyunun futbolla duygusal bağları var. Dolayısıyla bizimle de duygusal bağları olabiliyor" dedi. 
     Kruger, popüler takımların veya oyuncuların şöhretinin rüzgarından yararlanmayı seçen bazı kuruluşların aksine, futbolu uzun vadeli bir çalışma olarak gördüklerini anlattı. 
     Özlem İmece ise 25 Mayıs’ta yapılacak final öncesi Türkiye’de 9 banka ile 9 farklı kampanya gerçekleştirerek müşterilerine final biletine ulaşma şansı sağladıklarını kaydetti. 
     Avrupa’da faaliyet gösterdikleri diğer ülkelerde bankalarla çeşitli promosyonlar gerçekleştirildiğini anlatan İmece, söz konusu promosyonlarda İstanbul ile ilgili görsellere de yer verilerek ülke tanıtımına ciddi katkılar sağlandığını vurguladı. 
     İmece, Avrupa’da 24 ülkede toplam 65 milyon kişiye posta yoluyla finalin İstanbul’da yapılacağını duyurduklarını sözlerine ekledi. 
     
</TEXT>
</DOC>
