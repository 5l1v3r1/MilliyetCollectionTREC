<DOC>
<DOCNO> 348820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/spor/spo10.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahkim de şaşırdı 
</HEADLINE>
<TEXT>


Olaylı Orduspor - Eskişehirspor maçıyla ilgili ev sahibi takımın hükmen galibiyet kararını bozan Tahkim Kurulu, ilginç bir manevra yaptı, konuyu tekrar görüşmek için pazartesi olağanüstü toplanma kararı aldı 

NECMİ KEPÇETUTAN 


Futbolda Tahkim Kurulu krizi patlak verdi. Futbol Federasyonu'nun 2. Lig B Kategorisi B Grubu'nda şampiyonluğu direkt etkileyen Orduspor - Eskişehirspor maçıyla ilgili ev sahibi takım lehine verdiği hükmen galibiyet kararını bozan Tahkim Kurulu, dün ani bir manevra ile konuyu tekrar görüşeceğini açıkladı. 
Orduspor kulübünün savunmasını almadan verdiği kararı yeniden görüşmek için pazartesi günü olağanüstü toplanmaya karar veren kurul, yönetim kurulunun dün akşam yapılması gereken toplantısını da aynı güne erteletti. 
Karadeniz kulübünün maçın tekrar oynanması yolunda bir karar verilmesi durumunda tüm futbolcularını tatile gönderdiği ve bunları bir araya getirmesinin mümkün olmadığını bildirmesinden sonra ortaya çıkan gelişmeler federasyonu da sıkıntıya soktu. Tahkim Kurulu'nun pazartesi günkü toplantısında savunmaları aldıktan sonra Orduspor lehine verilen kararı onaylayabileceği kaydedildi. 


</TEXT>
</DOC>
