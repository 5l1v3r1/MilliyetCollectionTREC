<DOC>
<DOCNO> 308857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/soneko06.html </URL>
<DATE> 2005/01/24/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Tüketici şikayetleri... Dizinin sonunu beğenmedim, şikayetçiyim 
</HEADLINE>
<TEXT>

     Tüketicinin sorunlarına çözüm aramak için kurulan sivil toplum örgütü olan Tüketiciler Birliği'ne kayınpederini, komşusunun köpeğini şikayet edenden tutun da, nişanı attığı için aldığı çeyizleri geri verip veremeyeceğini sorana, aldığı ayakkabıdan şikayet için 4 yıl bekleyene kadar ilginç başvurular yapılıyor. 
     Tüketiciler Birliği Başvuru Merkezi Başkanı Hatice Saadet Kalyoncu, 7 yılı aşkın faaliyette olan birliğin, 2001 yılından bu yana da başvuru merkezi kurarak tüketici şikayetlerini değerlendirdiğini ve 2002 yılından beri bunları raporlar halinde duyurduğunu belirtti. 
     Başvuru merkezine 3 yıl boyunca telefon, internet ve posta yoluyla alınan ya da bizzat gelinerek yapılan binlerce şikayet olduğunu ifade eden Kalyoncu, bunlar içinde tamamıyla tüketiciyle ilgili şikayetler olduğu gibi, hiçbir şekilde derneğin çalışma sınırlarına girmeyen konularla da karşılaştıklarını anlattı. 
     Kalyoncu, ''Bunlar bizi kimi zaman şaşırtmış, kimi zaman güldürmüştür. Bu bazen hakikaten yurttaşımızın şikayeti hakkında nereye başvuracağını bilmemesinden kaynaklandığı gibi, biraz da bizim gelen şikayetleri çözmemize duydukları güven ve bizi kendilerinin bir yakını gibi görmelerinden de kaynaklanmaktadır kanaatindeyiz'' dedi. 
     Kalyoncu, ''Örneğin bana en komik gelen şikayet, internet üzerinden yapılmıştı. Bir yurttaşımız bize mail atmış, kayınpederini şikayet ediyordu. Aralarındaki ilişkiyi, kızdığı noktaları, onun kabahati olarak gördüğü konuları yazıyor ve 'kayınpederimi size şikayet ediyorum' diye bitiriyordu'' şeklinde konuştu. 
     Telefonla gelen bir şikayetin gerekçesinin kendilerini çok güldürdüğünü ifade eden Kalyoncu, ''Evine döşediği parkesi 'kurtlanan' tüketici bizi aramış, şikayette bulunmuştu. Hemen belirtelim ki, bu bizim konumuz. Çünkü ürün 'ayıplı mal' kapsamına giriyor. Yine de 'kurtlu parke' tanımlaması insana komik geliyor'' dedi. 
     Kalyoncu, komşusu apartmanda hayvan beslediği için arayan vatandaşı da apartman yönetimine ve belediyeye yönlendirdiklerini söyledi. 
     
     NİŞANI ATIP, ÇEYİZ DERDİNE DÜŞTÜ 

     Kalyoncu, kendilerine ilginç gelen diğer bazı şikayetleri de şöyle anlattı 
     ''Aslında işin komik tarafı, şikayetin konusundan çok, anlatılma şekli oluyor çoğu zaman. Bizi telefonla arayan şikayet sahibi 'nişanı attığı için aldığı çeyizlik ürünleri geri verip veremeyeceğini' sordu. Aslında bu şikayetçi 'hiçbir ayıbı yokken aldığım malı geri verebilir miyim ' diye sormak yerine, nişanlısıyla nişandan sonra ayrılmalarına sebep olan olayı anlatarak başladı ve 'bunları geri verebilir miyim ' sorusuna kadar tüm ayrıntıları bizimle paylaştı. Belki yaşadıklarından dolayı sıkıntısını paylaşacak, onu dinleyecek birine ihtiyacı vardı ve başvuru merkezinde görev yapan arkadaşımız o kadar yumuşak davranmıştı ki, bu şikayetçi bizden farkında olmadan bir psikolog hizmeti almıştı. 
     Aldığı evcil hayvan 2 gün içinde ciddi bir hastalığa tutulunca bizi arayanlar, şikayet etmek istediği dişhekimi muayenehanesini taşıyınca 'dişçimi bulamıyorum, nasıl bulurum veya onu bana bulun' diye bizi arayanlar da var. 
     Bir de 'jetonu geç düşen' şikayetler var. Mesela şubat ayında aldığı rimel için '3 ayda kurudu' diyerek bizi eylül ayında arayan şikayetçilerimiz var. 
     
     KIŞIN ''MAYOM İÇ GÖSTERİYOR'' ŞİKAYETİ 

     Veya 'mayom iç gösteriyor, giydim ama rahatsız oldum, şimdi geri vermek istiyorum' diyen ve bunu kış sezonunda bize aktaran şikayetçilerimiz de var. 
     En son aralık ayında, tanınan bir firmanın üst düzey yöneticilerinden biri bizi aradı ve 4 sene evvel aldığı ayakkabı ile ilgili şikayette bulundu. Şikayetinin konusu, 'ayakkabıyı ilk aldığında ayakkabının tekinin diğer tekinden daha ağır olmasıydı'. Bir insanın aldığı ayakkabının her tekini ayrı ayrı tartması mümkün mü bilemiyorum ve tartıp bunu 4 sene sonra şikayet etmesi de... 
     Sadece şikayet değil, fikir beyan edenler de var. Örneğin hava yollarında yetişkin ve çocuk bileti arasındaki fiyat farkını eleştirenler, seyrettiği dizinin sonunu beğenmeyenler, hatta bize, diğer tüketici derneklerini şikayet edenler bile var. En son bir tüketicimiz, bizi arayıp bir tüketici derneğinin ödül dağılımını şikayet etmişti.'' ''Şikayet ne olursa olsun, komik olabilir, bizim konumuz dışı olabilir, hatta saçma sapan bir şey olabilir ama fark etmez'' diyen Kalyoncu, Tüketiciler Birliği Başvuru Merkezi'nin bazen şikayeti çözen, bazen nasıl çözüleceği hakkında bilgi veren, yönlendirme yapan, dinleyen ve sorun çözen bir birim olarak çalışmaya devam edeceğini de sözlerine ekledi. 

     
</TEXT>
</DOC>
