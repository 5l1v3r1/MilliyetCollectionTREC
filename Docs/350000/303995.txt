<DOC>
<DOCNO> 303995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun51.html </URL>
<DATE> 2005/01/06/ </DATE>
<TIME> 21.06 </TIME>
<AUTHOR>  </AUTHOR>
<HEADLINE>
Hollanda'da imamlar üniversiteli olacak... 
</HEADLINE>
<TEXT>

     Hollanda Hükümeti'nin, üniversitelerden, ülkedeki camilerin imamlarının eğitilmesini teklif etmelerini beklediği bildirildi. 
     Göç Bakanı Rita Verdonk, Amsterdam'daki Özgür Üniversite'de bir İslam teoloji merkezi kurulmasıyla ilgili toplantıdan sonra Reuters'e yaptığı açıklamada, ''Camilerdeki imamlar Hollandaca konuşmuyor, Hollanda normları ve değerlerinden habersizler'' dedi. 
     Verdonk, Hollanda üniversitelerinde imamlara eğitim verilmesini istemelerindeki amacın, yabancı ülkelerden gelen imamların, camilere gelen Müslümanları olumsuz yönde etkilemesini engellemek olduğunu kaydetti. 
     İmamların sadece kendi dillerini konuşması nedeniyle her zaman Hollanda ile bütünleşme çalışmalarına katılamadığını ifade eden Verdonk, ''Hollandaca konuşma, genç insanlara ulaşılması için çok önemli, bazı Müslüman gençler şu aşamada yoldan çıktı'' dedi. 
     Verdonk, hükümetinin, dinle devlet işlerinin ayrılması nedeniyle, üniversitelere imamların eğitilmesini teklif edemeyeceğini belirtti. 
     Hollanda'da Fas kökenli 26 yaşındaki bir Hollanda vatandaşı, film yapımcısı Theo van Gogh'u, filminde İslam'a hakaret ettiği gerekçesiyle 2 Kasım'da öldürmüştü. Cinayetten sonra Hollanda'da bazı camilere kundaklama girişimleri olmuş, hükümet de bunun üzerine bazı önlemler almayı düşündüğünü bildirmişti. Katil zanlısının, camilerde verilen vaazlardan etkilenerek cinayeti işlediği ileri sürülmüştü. 
     
</TEXT>
</DOC>
