<DOC>
<DOCNO> 322163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko16.html </URL>
<DATE> 2005/03/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Özince BDDK ile sorunumuz yok, ters düşmekten de çekinmiyoruz 
</HEADLINE>
<TEXT>

     Türkiye Bankalar Birliği TBB Başkanı Ersin Özince, ''Kredi kartlarıyla ilgili Avrupa Birliği'ndeki uygulamalar doğrultusunda yapılacak düzenlemelere hayır diyen bir üyemiz yok'' dedi. 
     Özince, TBB Yönetim Kurulu üyeleriyle birlikte düzenlediği basın sohbet toplantısında, Banka Kartları ve Kredi Kartları Kanun Taslağı başta olmak üzere sektöre ilişkin soruları yanıtladı. 
     Kredi kartları ve diğer tüm hususlarda, uluslararası genel kabul görmüş prensipler doğrultusunda, finansal yönden etkileşim içinde bulunulan AB'deki uygulamalar doğrultusunda yapılacak düzenlemelerin kendilerini rahatsız etmediğini vurgulayan Özince, şunları söyledi 
     ''Kaldı ki ülkemizde görüldüğü gibi sektörde ciddi Avrupa kökenli sermaye inisiyatifi de var artık. Dolayısıyla bize en yakın bileşik kap Avrupa. Dolayısıyla kredi kartlarıyla ilgili oradaki uygulamalar doğrultusunda yapılacak düzenlemelere hayır diyen bir üyemiz yok.'' Özince, kredi kartlarıyla ilgili yapılacak özel bir takım önlemler veya düzenlemeler varsa, bunların da ayrıca sektör genelinde yapılmasına ihtiyaç bulunmadığını ifade ederek, şöyle dedi 
     ''Nasıl trafikte istiap haddinin üzerinde yük yükleyeni tutuyorlar... Tabi bilemiyoruz, aramızda böyle biri var mı Böyle bir banka var mı, bilmiyoruz. Genel kamuoyunun, basının ilgi çektiği bir takım alanlarda illa bir rahatsızlık olduğunu da düşünemiyoruz, bilemiyoruz. Ya da kamuoyunun işaret ettiği bir takım rahatsızlıklar varsa, bunlar sektörün teamülleri açısından düzenlemeye denetlemeye tabiyse, BDDK'nın bunu olay bazında çözümlemesi kadar tabii bir şey olamaz. Buna da hiçbir şekilde itirazımız yok.'' Üye kuruluşlar açısından kredi kartları uygulamalarının birbirinden çok farkı bulunduğunu vurgulan Özince, bunun da doğal olduğunu söyledi. 
     Özince, ''Kredi kartlarıyla ilgili yapılacak özel bir takım önlemler veya düzenlemeler varsa, bunların da ayrıca sektör genelinde yapılmasına ihtiyaç yok'' diye konuştu. 
     Özince, BDDK ile aralarında problemi bulunup bulunmadığının sorulması üzerine, BDDK ile aralarında herhangi bir iletişim problemi bulunmadığını bildirdi. BDDK'nın ilgili kanun taslaklarını internette açıklayarak sadece kendilerini değil, tüm kamuoyunu da bu iletişime dahil ettiğini anlatan Özince, şöyle dedi 
     ''İletişim sorunumuz yok, Tabi konunun birçok tarafı değerlendirmeler yapıyor. Bu bireylerden gelebiliyor. Çeşitli sivil toplum örgütlerinden gelebiliyor. Belki bunlardan hareketle bazı üyelerimiz, bazı değerlendirmeler yapıyorsa, bu kendi takdirleridir. Bunlar rahatsızlıktan değil. Tartışmaktan bir rahatsızlık olacağını düşünmüyoruz. BDDK ile ters düşmekten de ayrıca çekinmiyoruz. Bundan tabii bir şey olamaz. BDDK bunu öngördüğü için bunu tartışmaya açıyor.'' 
     
     ''KREDİ KARTI, BUGÜN BU ÜLKEDE YAZAR KASA OLMUŞ BİR ÜRÜN'' 

     Türkiye Bankalar Birliği TBB Başkanı Ersin Özince, ''Kişisel kanaatim, sermaye kuralları ve diğer kurallar açısından bankacılık, artık bu denli AB normlarına yaklaştığına göre, banka tasfiyesiyle ilgili kuralları da o doğrultuda belirlemekte yarar var'' dedi. 
     Özince, TBB Yönetim Kurulu üyeleriyle birlikte düzenlediği basın sohbet toplantısında, ''Bankacılık Yasası neden çıkmıyor '' sorusu üzerine, öncelikle bankacılık sektörünün kanunsuz bir ortamda çalışmadığını söyledi. 
     4389 sayılı mevcut Bankalar Kanunu'nun da, zaten AB kriterleri arayışı içinde ortaya konulduğunu anlatan Özince, şunları söyledi 
     ''Bu sistemde uluslararası iyi örnekler, özellikle AB kriterlerine uyum sürecinde yasayla veya alt düzenlemelerle ya da ilgili diğer yasalarla yapılacak her türlü düzenlemeyle ilgili bizim bir çekincemiz yok. Söz konusu yasa büyük bir aciliyet taşısaydı, şimdiye kadar çoktan, mutlaka çıkardı. 4389 sayılı yasa bence görevini yapıyor. Yeni yasaya ihtiyaç yoktur da demiyorum. Onu da otoriteyle görüştük. Kamuoyunun dikkatine sundu, belirlemelerimizi yaptık ve onu da duyurduk. İşaret ettiğimiz hususlar BDDK'da uygun görüldü. Bunun arkasında başka bir neden var mı bilmiyorum. 
     Fon'a alınma konusunda BDDK, Türkiye'de çok ciddi, kendilerinin ifadesiyle devrim niteliğinde bir değişiklik öngörüsüyle Fon'a banka alınmasına son veren bir uygulama içinde olduklarını belirtti. Bizden de bir tane banka çıkıp devam etsin demedi.'' Özince, kendilerinin de böyle bir gereklilik kalmadığını ifade ettiklerini belirtirken, şöyle dedi 
     ''Şayet bizim bilmediğimiz, ki olabilir, otoritenin elindeki verileri bilmiyoruz. Herhalde bunları değerlendirerek, otorite koymuştur. Hükümetimiz de mutlaka başka bir değerlendirmeyle Fon'a banka alınmasını sürdürmeyi düşünebilir. Keza bu değerlendirmelerin içinde mutlaka IMF'nin de bazı görüşleri olabilir. 
     Ama kişisel kanaatim, sermaye kuralları açısından ve diğer kurallar açısından, bankacılık artık bu denli AB normlarına yaklaştığına göre, banka tasfiyesiyle ilgili kuralları da o doğrultuda belirlemekte yarar var.'' Özince, kredi kartları hakkındaki düzenleme konusunda da, özellikle belli bir bilinç düzeyinin altındaki tüketicilere sahip çıkılması isteniyorsa, buna da itirazları olmadığını vurguladı ve şunları söyledi 
     ''Tüketicinin emrine sunduğumuz bireysel krediler içinde en önemlisi ve en büyüğü, illa kredi kartları olmak durumunda da değildir. Bugün bankalarımızın çoğu tüketici kredisini, kredi kartı borcunu kapatmayı sağlamak için emre amade tutuyor. Bizim üyelerimizden risk iştahı fazla olan olabilir, daha fazla kart veriyor olabilir. Başka üyemiz bir tane bile vermiyor olabilir. Hatta bazı üyemiz var çok yüksek fiyat koyuyor, soruyoruz Ben o malı satmak istemiyorum diyor.'' ''Burada şunun çok dikkatle altını çizmek lazım'' diyen Özince, devamla şu görüşleri dile getirdi 
     ''Burada tüketiciyi eğer koruyorsak, kredi kartının bugün ülkede toplumun çok yararına olduğu genel tespitini yaparak başlayalım. Kredi kartı bugün bu ülkede yazar kasa olmuş bir ürün. Kredi kartı yazar kasadır. Dolayısıyla bu sistemle ilgili varsa, bir takım ayarlar, bunların tüketiciyi koruma yasalarıyla veya bankalarımızın özelinde alınacak önlemlerle düzenlenmesine kimse karşı değil. 
     Benim bankam faizde, pazarlamada, şunda, bunda herhangi bir hata yapıyorsa, bu benimle otorite arasında çok rahat hallolur ve genel toplumun menfaatleri de sektörün itibarı da herhangi bir şekilde etkilenmez. 4389 sayılı kanun bu konuda her türlü yetkiyi verdi.'' Ersin Özince, kredi kartı olayının, banka türleri dikkate alındığında, TBB üyelerinin hepsini ilgilendirmediğini ifade ederken, ''Bu bile bir tespit. Türkiye'de bankacılık sektörünün tamamının, yer yerinden yarılsa, kredi kartı krizi olsa birinci konusu kredi kartları olayı olmayabilir. Ancak burada biz birlik olarak varsa bir takım hatalı uygulamalar, üye bazında bunların değerlendirilmesine asla karşı değiliz'' diye konuştu. 
     
     ''MARİFET DEĞİL'' 

     Sektörde risk analizlerinin önemine dikkati çeken Özince, bankacılar olarak, 'fonlarını körü körüne batacak kredilere yönlendirmek istemeyeceklerini' vurguladı. 
     Özince, ''Toplumun en yoksul kesimlerine kredi kartı verip de çok sorunlu kredi yaratmak ve bu doğrultuda da karşılık ve sermaye gereksinime meydan vermek, bir bankacı için marifet değil. Bunu bir bankacı, hele bugünün ortamında hiç istemez. Onu yapan bankacı varsa zaten kötü bankacıdır'' dedi. 
     Türk bankacılık sektörünün sermayesini güzel kullandığını ve ekonomiyi destekleyen bir tavır içinde bulunduğunu anlatan Özince, şunları kaydetti 
     ''Onun için de kredi kartları bizim açımızdan olmazsa olmaz bir konu değildir. Şu ya da bu şekilde Türkiye'de arzu ettiğimiz uluslararası normlar, iyi örnekler doğrultusunda bir kredi kartları kanunu çıkmazsa da, kamuoyunun, şu ya da bu kesimin arzuları doğrultusunda bir kredi kartları kanunu çıkar. Ona da harfiyen riayet ederiz. Hiç öyle protesto yapacak, vesaire halimiz yok.'' 
     
</TEXT>
</DOC>
