<DOC>
<DOCNO> 336780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sontur37.html </URL>
<DATE> 2005/04/25/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Taklit imzayla sendikadan istifa iddiası... 
</HEADLINE>
<TEXT>

     Türkiye Kamu-Sen'e bağlı Türkiye Sağlık ve Sosyal Hizmet Kolu Kamu Görevlileri Sendikası Türk Sağlık-Sen Antalya Şubesi'ne üye 12 sağlık çalışanının, düzenlenen formla imzalarının taklit edilerek sendikadan istifa ettirildiği ve bazılarının başka bir sendikaya üye yaptırıldığı iddia edilerek, Cumhuriyet Savcılığı'na suç duyurusunda bulunuldu. 
     Türk Sağlık-Sen Genel Başkanı Önder Kahveci, sendika yöneticileri ve avukatlarıyla birlikte Antalya Adliyesi'ne gelerek, Cumhuriyet Savcılığı'na ''Evrakta sahtecilik'' iddiasıyla suç duyurusunda bulundu. 
     Antalya Şube Başkanı Mehmet Çolak, adliye bahçesinde gazetecilere yaptığı açıklamada, il ve ilçelerde görevli doktor, hemşire, şoför ve sağlık memuru 12 sağlık çalışanının, kendi bilgileri dışında düzenlenen formla ve sahte imzalarla sendika üyeliğinden istifa ettirildiğini belirlediklerini söyledi. 
     Olayın Antalya İl Sağlık Müdürlüğü kanalıyla istifa formlarının sendikanın genel merkezine gönderilmesiyle ortaya çıktığını ve 12 kişiyle bağlantı kurduklarını ve sağlık çalışanlarının böyle bir istifa kararları olmadığını söylediklerini anlatan Çolak, üyelerin bir kısmının sahte imzalarla düzenlenen evrakla birlikte bir süre önce Memur-Sen Konfederasyonu'na bağlı Sağlık-Sen'e üye yaptırıldığının tespit edildiğini iddia etti. 
     Söz konusu 12 kişiden ulaştıkları 8'inin kendi sendikalarına olan üyelik başvuru formları ile taklit imzayla düzenlenen istifa dilekçelerini delil olarak savcılığa sunduklarını ileri süren Çolak, suç duyurusu dilekçesinde, soruşturmada olayda sorumluluğu bulunanların belirlenmesi ve cezalandırılmasını talep ettiklerini söyledi. 
     Türk Sağlık-Sen Genel Başkanı Önder Kahveci de üyelerin istifa formlarının sahte evrak ve imzalarla hazırlandığının açık ve net olarak ortaya çıkarıldığını belirterek, olayın sendikacılık ve gelecek için hoş olmadığına değindi. 
     Memur-Sen Konfederasyonu'na bağlı bir sendikanın geçen yıl da 5 bin 700 kişiyi sahte formlarla üyeymiş gibi gösterdiği ve mahkeme kararıyla bu usulsüz üyeliklerin iptal edildiğini kaydeden Kahveci, ''Sahtekarlıkla hiçbir yere varılmaz. Türk Sağlık-Sen, sağlık alanındaki memur sendikacılığında çok önemli bir yere gelmiştir. Yetkiler almıştır. Bu yetkiyi hazmedemeyenler ve gayri ahlaki evrak düzenleyerek üye yapanlar bir yere gidemeyecektir'' dedi. 
     
</TEXT>
</DOC>
