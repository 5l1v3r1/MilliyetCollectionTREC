<DOC>
<DOCNO> 341268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonspo16.html </URL>
<DATE> 2005/05/10/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Türkiye Kupası finallerinden ilginç notlar... 
</HEADLINE>
<TEXT>

     Fenerbahçe ile Galatasaray arasında yarın İstanbul’da yapılacak finalle 43. sahibini bulacak Türkiye Kupası’nda finaller, şimdiye dek 31 kez çift, 11 kez de tek maç biçiminde düzenlendi. 
     Türkiye Kupası 1965-66, 1966-67, 1983-84, 1985-86, 1989-90, 1990-91, 1999-2000, 2000-01 ve 2001-02, 2002-03 ve 2003-04 sezonlarında tek, diğer sezonlarda ise çift maçlı finallerle sahibine ulaştı. 
     
     HÜKMEN GALİBİYET VE KURAYLA GELEN KUPALAR 

     Türkiye Kupası’nın 42 yıllık geçmişinde kupalar 1’er kez hükmen galibiyet ve kura sonucu sahiplerini buldu. 
     1963-64 sezonunda Galatasaray ile Altay arasında yapılan final 
     maçının ilki 0-0 berabere sonuçlandı. Rövanş maçına Altay’ın çıkmaması üzerine Futbol Federasyonu karşılaşmayı 3-0 Galatasaray lehine tescil etti. Böylece kupa tarihinde ilk kez bir maç hükmen sonuçlanmış oldu. Öte yandan 1966-67 sezonunda Altay ile Göztepe arasında yapılan final maçı 2-2 berabere sonuçlandı. Kupayı, kura atışı sonucu Altay müzesine götürürken, yine kupa tarihinde bir ilk gerçekleşti. 
     
     UZATMALARDA GÜLENLER 

     Türkiye Kupası şimdiye dek 4 kez uzatma dakikalarının sonuçlarına göre havaya kaldırıldı. 
     Tek maçlı finallerde 1983-84 sezonunda Trabzonspor,Beşiktaş’ı 2-0, 1990-91 sezonunda Galatasaray, Ankaragücü’nü 3-1, 1999-2000 sezonunda da Galatasaray, Antalyaspor’u 5-3 yenerek, kupaya uzandı. 
     1995-96 sezonunda ise Galatasaray, ilk maçta 1-0 yendiği ezeli 
     rakibi Fenerbahçe ile rövanşı Kadıköy’de oynadı. Normal süresi 1-0 Fenerbahçe’nin üstünlüğüyle kapanan maçın uzatma bölümünde 1 gol atan Galatasaray, ilk maçtaki avantajıyla kupayı kazanmayı bildi. 
     
     PENALTILARLA KAZANILAN KUPALAR 

     Türkiye Kupası’nın 42 yıllık geçmişinde şimdiye dek 3 takım kupayı penaltı atışları sonucu müzesine götürdü. 
     1975-76 sezonunda Galatasaray ile Trabzonspor takımları arasındaki 
     finalin her iki maçı da tarafların 1-0 galibiyetiyle sona erince, penaltı atışlarına geçildi. Seri penaltı atışları sonucu rakibini 5-4 yenen Galatasaray, kupayı kazandı. 1997-98 sezonunda ise Beşiktaş ile Galatasaray finalde karşı karşıya geldiler. Her iki maç da 1-1 berabere sonuçlanırken, seri penaltı atışları sonucu rakibine 5-3 üstünlük sağlayan siyah-beyazlılar, mutlu sona ulaşan ekip oldu. Kupanın 2000-2001’deki sahibi de penaltı atışlarıyla Gençlerbirliği oldu. Fenerbahçe ile Kayseri’de karşılaşan Ankara ekibi, 2-2 sona eren normal süre ve uzatma dakikalarının ardından seri penaltı atışlarıyla rakibine 6-3 üstünlük kurarak, kupayı müzesine götürdü. 
     
     EN İLGİNÇ FİNAL 

     Türkiye Kupası tarihinde en ilginç finallerin başında, 1991-92 sezonunda Trabzonspor ile Bursaspor arasında oynananı geliyor. 
     Bursa’da yapılan finalin ilk maçını 3-0 kazanan yeşil-beyazlılar, rövanş için Trabzon’a oldukça büyük avantajla gitti. 
     Hüseyin Avni Aker Stadı’ndaki rövanş maçının hemen başında 1 de gol bulan Bursaspor, "artık kupayı kazandım" gözüyle baktığı maçı 5-1 yitirerek, büyük bir şok yaşadı. Bordo-mavili ekip ise üstüste attığı 5 golle adeta bir futbol mucizesini gerçekleştirdi ve Türkiye Kupası tarihindeki en ilginç finali sonrası kupayı müzesine götürdü. 
     
     EN FARKLI SKORLU FİNALLER 

     Kupadaki finallerde şimdiye dek en farklı skorlu galibiyeti Gençlerbirliği elde etti. 
     Başkent takımı, 1986-87 sezonunda Eskişehirspor ile Ankara’da yaptığı maçı 5-0 kazanarak, 42 yıllık Türkiye Kupası geçmişinde, finallerde en farklı skora ulaştı. 
     1991-92 sezonunda ise Trabzonspor, evindeki rövanş maçında 
     Bursaspor’u 5-1 yenmişti. 
     Bu arada 2001-2002 sezonunda Kocaelispor, Beşiktaş’ı Bursa’daki finalde, geçen sezonda Trabzonspor, Gençlerbirliği’ni İstanbul’daki finalde aynı skorla 4-0 yenerek, tarihi skorlara imza attılar. 
     
     EN ÇOK RASTLANAN SKOR 1-0 

     Türkiye Kupası finallerinde en çok rastlanan skor 1-0 olarak dikkati çekiyor. 
     Finaldeki maçlardan 16’sı 1-0, 10’ar tanesi 2-0 ve 2-1, 9’u 0-0, 8’i 1-1, 5’i 3-0, 4’ü 3-1, 2’şer tanesi 2-2, 3-2, 4-0, 1’er tanesi ise 5-0, 5-1 ve 5-3 sonuçlandı. 
     Bu arada 1 maç hükmen, 3 maç da penaltı atışlarıyla bitti. 

     
</TEXT>
</DOC>
