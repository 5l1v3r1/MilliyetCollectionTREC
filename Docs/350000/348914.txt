<DOC>
<DOCNO> 348914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonsiy16.html </URL>
<DATE> 2005/06/04/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Oktay Ekşi'den Başbakan'a ikinci açık mektup... 
</HEADLINE>
<TEXT>

     Basın Konseyi Başkanı Oktay Ekşi, Başbakan Recep Tayyip Erdoğan'a ikinci bir ''açık mektup'' göndererek, ''önceki mektubunun bazı çevrelerce amacından saptırılmak istendiğini'' bildirdi. 
     Basın Konseyi'nden yapılan yazılı açıklamaya göre, Oktay Ekşi, Başbakan Erdoğan'a gönderdiği 31 Mayıs 2005 tarihli ''açık mektup''un ardından bugün ikinci bir ''açık mektup'' yazdı. 
     Ekşi'nin Başbakan Erdoğan'a ikinci ''açık mektubu'' şöyle 
     ''Sayın Başbakan, Size gönderdiğim 31 Mayıs 2005 tarihli 'açık mektup', genellikle size yakın sayılan birtakım çevreler tarafından 'Oktay Ekşi, Sayın Başbakan'a merhum Adnan Menderes'in akıbetini anımsatarak, senin de sonun öyle olur demeye getirdi' türü yorumlarla bence maksatlı olarak anlamından ve amacından saptırılmak istendi. 
     Size yazdığım mektubun her harfinin arkasındayım. Çünkü son yapılan ceza yasası düzenlemesinin iletişim bilgi edinme, ifade, basın özgürlüğüne çok zarar vereceğine ve bunun bedelini hep birlikte ödeyeceğimize inanıyorum. 
     Ama geride kalan yıllardan verdiğim örnekle, size yukarıda özetlediğim türden herhangi bir imada bulunmayı ne düşündüm, ne de yazdıklarımdan o anlamın çıkarılabileceğine inanıyorum. 
     Aslında sadece size değil, merhum Menderes'in akıbetini örnek göstererek bugüne kadar hiç kimseye öyle bir mesaj vermedim. Çünkü Menderes'in siyasi ve beşeri hayatının o şekilde noktalanmasına, ben de her zaman karşı çıktım. Saygılarımla.'' 
     
</TEXT>
</DOC>
