<DOC>
<DOCNO> 333598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun02.html </URL>
<DATE> 2005/04/15/ </DATE>
<TIME> 02.08 </TIME>
<AUTHOR>  </AUTHOR>
<HEADLINE>
Chirac "AB Anayasası ile Türkiye'nin üyeliği arasında ilişki yok" 
</HEADLINE>
<TEXT>

     Fransa Cumhurbaşkanı Jacques Chirac, ''Türkiye'nin AB üyeliğiyle AB Anayasası arasında bir ilişki olmadığını'' söyledi. 
     Chirac, Cumhurbaşkanlığı Sarayı'ndan bu akşam canlı yayınlanan bir televizyon programında, AB Anayasası'na ilişkin gençlerin sorularını yanıtladı. 
     AB Anayasası için düzenlenecek referandum sonucunun, Türkiye'nin AB üyelik sürecini ilgilendirmediğini kaydeden Chirac, ''iki konu arasında bağ kuranların kötü niyetli davrandıklarını'' ifade etti. 
     ''Avrupa'nın güçlü olmak için genişlemeye ihtiyacını olduğunu'' savunan Chirac, ''Avrupa genişlemeli ki demokrasi ve barış alanı da genişlesin'' dedi. 
     ''Türkiye'deki yaşam tarzı, değerleri ve işleyiş biçiminin şu anda tam anlamıyla Avrupa ile uyuşmadığını'' ifade eden Chirac, ''Bizim değerlerimize uymak için çaba gösterip göstermeyeceğine Türkiye karar verecek. Türkiye'nin Müslüman bir ülke olması laik Avrupa için sorun değil. Türkiye'ye zaman tanımamız gerekir, bu 10, 15 hatta 20 yıl sürebilir'' şeklinde konuştu. 
     Chirac, anayasada yapılan değişiklikle ileride Türkiye'nin üye olup olmayacağı konusunda Fransızların söz söyleme hakkına sahip olacağının altını çizdi. 
     Güçlü ve organize bir Avrupa için AB Anayasası'nın desteklenmesi gerektiğini belirten Chirac, ''referandumda 'hayır' oylarının fazla çıkması halinde Avrupa'nın büyümesinin yavaşlayacağı'' uyarısında bulundu. 
     Chirac, referandumda ''hayır'' oylarının galip gelmesi halinde istifa etmeyeceğini de sözlerine ekledi. 
     Fransa'da son kamuoyu yoklamaları, 29 Mayıs tarihinde düzenlenecek referandumda ''hayır'' oylarının daha fazla çıkacağını gösteriyor. 
     
</TEXT>
</DOC>
