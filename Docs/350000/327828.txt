<DOC>
<DOCNO> 327828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonsiy05.html </URL>
<DATE> 2005/03/28/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Ankara'da sıcak gün... AKP ve CHP'den istifalar... 
</HEADLINE>
<TEXT>

     Ankara bugün sıcak saatler yaşıyor. AKP ve CHP'de muhalif milletvekilleri partilerinden ayrılıyor. Bugünkü istifalar sonrasında SHP'nin de mecliste grup kurma yolu açıldı. Sabah saatlerinde önce AKP'de Malatya Milletvekili Miraç Akdoğan'ın istifası geldi. Onu CHP'den Sarıgül'e yakın beş milletvekilinin istifası izledi. 
     
     AKP'DEN ANAP'A 6. İSTİFA 

     Erkan Mumcu'nun istifa ederek ANAP'a geçmesinin ardından Mumcu'ya yakın isimlerin AKP'den istifaları sürüyor. 
     AKP'den istifa eden Malatya Milletvekili Miraç Akdoğan, istifasıyla ilgili yazılı açıklama yaptı. Akdoğan gelinen noktada AKP'de "dar kadrocu" bir anlayışın ve iktidar sarhoşluğunun bütün hastalıklarını barındıran yapıya büründüğünü öne sürdü. Akdoğan, milletin verdiği meşruiyet ve olanakların her iktidar için büyük sorumluluk alanını oluşturduğunu dile getirirken, AKP'nin bu sorumluluğun gereğini yerine getiremediği için ülke insanının beklentilerine cevap veremez duruma geldiğini iddia etti. 
     Mumcu'nun ardından ANAP'a geçmesi beklenen Akdoğan, bunun ilk sinyalini vererek, "Rahmetli Turgut Özal'ın iktidarının ilk 2.5 yılı içinde gerçekleştirdiği yapısal dönüşümle, AKP iktidarının sadece IMF ve AB'nin yönlendirmesiyle sınırlı kalan ilk 2.5 yıllık icraatını karşılaştırmak bile, harcanan fırsatın büyüklüğünü anlamak için yeterlidir. O günlerde de siyaset yapmış birisi olarak AKP'nin iktidar dönemi zarfında aynı kararlılığı, aynı dinamizmi, aynı iradeyi bulamamış olmanın hayal kırıklığını yaşıyorum" diye konuştu. 
     
     CHP'DE DE 5 İSTİFA 

     Şişli Belediye Başkanı Mustafa Sarıgül'ün partiden ihracının ardından, Sarıgül'ü destekleyen beş milletvekili bugün CHP'den istifa etti. 
     İzmir Milletvekili Hakkı Akalın, Mersin Milletvekili Ersoy Bulut, İstanbul Milletvekili Ahmet Güryüz Ketenci, Hatay Milletvekili Züheyir Amber ve Amasya Milletvekili Mustafa Sayar CHP'den istifa etti. Milletvekilleri yarın Sosyal Demokrat Halk Partisi SHP 'ye katılacak. 
     CHP'den istifa eden 5 milletvekili Parlamento'da düzenledikleri basın toplantısı ile istifalarının gerekçesini açıkladılar. Milletvekillerinin ortak imzalarını taşıyan açıklamayı Mersin Milletvekili Ersoy Bulut okudu. 
     Açıklamada, tüzük değişiklikleri ile CHP'de başlayan yapılanmanın ''Oligarşik'' olduğu ifade edilerek, ''Bu yapılanma giderek tam bir Baykal hegemonyasına dönüşmüştür''' denildi. 
     
</TEXT>
</DOC>
