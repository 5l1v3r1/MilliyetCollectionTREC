<DOC>
<DOCNO> 338250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur51.html </URL>
<DATE> 2005/04/29/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Deniz Baykal organlarını bağışladı... 
</HEADLINE>
<TEXT>

     CHP Genel Başkanı Deniz Baykal, Akdeniz Üniversitesi AÜ Organ Nakli Merkezi'nde organlarını bağışladı. Baykal, organ nakli konusunda en büyük sıkıntının organ bağışı konusunda yaşandığını söyledi. 
     CHP Genel Başkanı Baykal, AÜ Tıp Fakültesi Organ Nakli Merkezi'ni ziyaret ederek, Rektör Prof. Dr. Mustafa Akaydın ve Merkez Müdürü Prof. Dr. Alper Demirbaş'tan bilgi aldı. AÜ Organ Nakli Merkezi'nin çok başarılı çalışmalar yürüttüğünü belirten Baykal, şunları kaydetti 
     ''Bu başarılı kurumda ortaya konulan çalışmalar sevindiricidir. Organ nakli konusunun altında yatan ana sıkıntı, organ tedariki konusunda ortaya çıkıyor. Organ tedarikiyle ilgili yasal düzenleme yapılmıyor. Çeşitli yanlış değerlendirmeler bu konuda hala sürdürülüyor. Bunları kırmak hepimizin görevi ve sorumluluğudur. Bize düşen bir sorumluluk var, insanlara örnek olmamız lazım. Organ bağışlamanın bir insanlık görevi olduğunu göstermemiz lazım. Buna kesinlikle inanıyorum ve Türkiye'nin bu alandaki en başarılı kuruluşu olarak Akdeniz Üniversitesi'nin organ Nakli Merkezi'ne organlarımı bağışlıyorum.'' Organ nakli konusunun, sağlıkta en etkili, sonuç alıcı ve ihtiyaç duyulan müdahale alanlarından bir olduğuna dikkati çeken Baykal, ''Çok sancılı, ızdıraplı bir yaşamı başarılı bir organ nakli operasyonuyla müthiş değiştiriyorsunuz. Yaşam kalitesi, her şey değişiyor. Olağanüstü bir mutluluk görülüyor'' dedi. 
     Japonya'dan sağlanan krediyle yapılan Organ Nakli Merkezi'ne, oluşturulan genç kadronun hayat verdiğini kaydeden Baykal, ''Bu alanda yetişmiş genç bir kadro devreye girdi. Çok başarılı oldular. Türkiye'de organ nakli konusunun en büyük darboğazı, nakledilecek organ bulunamamasıdır. Türkiye'de yılda 5 ile 7 bin kişi trafik kazalarında vefat ediyor. Ama gerekli organizasyon yapılmadığı için bu tablo organ nakli için değerlendirilemiyor'' diye konuştu. 
     Baykal konuşmasının ardından, organlarını bağışladığına ilişkin form ve bağış kartını doldurarak, imzaladı. Deniz Baykal, ''Tam bir vicdan huzuru içinde bu kararı alıyorum. Bu bir insanlık görevidir. Eğer yaşamın dışına çıktığımızda, organlarımız işe yarar bir nitelik taşıyorsa, bırakın o işlevini sürdürsün'' dedi. 
     CHP Genel Başkanı Baykal, daha sonra kendisine kahve ikram edilmesi üzerine, ''Organlarımı tahrip etmeyecekse içerim. Bundan sonra organlarıma özenle bakacağım'' dedi. 
     Baykal, organ bağışı konusunda toplumun özendirilmesi gerektiğini de belirterek, odada bulunan CHP milletvekillerine, bu konuda TBMM'de CHP Grubu olarak karar alınmasını önerdi. 
     
     REKTÖR AKAYDIN 
     AÜ Rektörü Prof. Dr. Mustafa Akaydın da, AÜ Organ Nakli Merkezi olarak, Türkiye'de büyük bir ivme yakaladıklarını bildirdi. ''Kadavradan organ nakli konusunda Avrupa ne yapıyorsa, biz de Antalya'yı o noktaya getirdik'' diyen Prof. Dr. Akaydın, Antalya'da yılda 15 kadavradan organ temin eden bir organizasyon yarattıklarını ifade etti. 
     Prof. Dr. Akaydın, şu bilgileri verdi 
     ''Bu tempo İstanbul, İzmir ve Ankara'da yok. Böbrek nakline ivme verdik. 2000 yılından itibaren böbrek naklinde Türkiye birinciliğini hiç bir yere kaptırmıyoruz. Avrupa'da da üçüncüyüz. Türkiye'de kadavradan böbrek naklinde öne geçtik. Karaciğerde, kalpte ve pankreasda da çok başarılıyız. Marka olmaksa, Antalya böyle marka olur. Biz bunu başardık.'' 
     
     PROF. DR. DEMİRBAŞ 
     Organ Nakli Merkezi Müdürü Prof. Dr. Alper Demirbaş da, Türkiye'de 30 bin organ bekleyen hasta bulunduğunu söyledi. Demirbaş, toplumun organ bağışı konusunda bilinçlendirilmesi gerekirken TBMM Başkanı Bülent Arınç'ın, ''Organlarımı bağışlamaya hazır değilim. Bu konuda telkine ihtiyacım var'' dediğini hatırlatarak, şöyle konuştu 
     ''Sayın Arınç'ın telkinden kastı, bilimsel telkin ise, kendisine bilimsel açıdan telkin verebiliriz. Ancak, bu konuda kendisini aramama rağmen ulaşamadım.'' Baykal, Demirbaş'ın sözleri üzerine, ''Bunların hepsini anlayışla karşılamak lazım'' karşılığını verdi. 
     Deniz Baykal, Organ Nakli Merkezi'ni de gezdi. Kadavradan böbrek nakledilen İrem Gökçe Akdemir 6 adlı çocukla annesi Ayşe Akdemir babası Tahir Subaş'tan alınan böbreğin nakledildiği İlhan Subaş 6 ve annesi Nezihe Subaş kadavradan sağlanan böbrek ve pankreasın aynı anda nakledildiği Rezzan Sabancı ve ağabeyinden böbrek nakledilen Senem Erdem Adar ile kısa sohbetler eden Baykal, geçmiş olsun dileğinde de bulundu. 
     
     EĞİTİM FAKÜLTESİ BİNASI AÇILDI 
     CHP Genel Başkanı Deniz Baykal, 1,5 yıl önce vefat eden Emekli Yarbay, İşadamı Mehmet Cahit Akıncıoğlu'nun ailesi tarafından yaptırılan AÜ Eğitim Fakültesi binasının açılış törenine de katıldı. 
     Baykal törende yaptığı konuşmada, Antalya'nın turizmde yakaladığı başarıyı eğitimde de yakalayacağına inandığını belirterek, ''Antalya'da marka aramaya ne gerek var Antalya'nın kendisi zaten bir markadır. İşte turizm, işte eğitim'' dedi. 
     AÜ Rektörü Prof. Dr. Akaydın da, ortaöğretimde bazı sorunlar yaşandığını, son 10 yıldaki ekonomik krizlerin de üniversiteleri büyük ölçüde etkilediğini, buna rağmen Türk üniversitelerinin uluslararası alanda bilgi üretimiyle üst sıralara çıktığını kaydetti. 
     Mehmet Cahit Akıncıoğlu'nun oğlu Hasan Akıncıoğlu da, babası adına yaptırılan Mehmet Cahit Akıncıoğlu Eğitim Fakültesi'nin, Türkiye'de bağış olarak yapılmış ilk eğitim fakültesi binası olduğunu vurguladı. 
     AÜ Rektör Yardımcısı ve Mehmet Cahit Akıncı Eğitim Fakültesi Dekan Vekili Prof. Dr. Mustafa Pekmezci, 3 bin metrekare kapalı alana sahip binanın 5 katlı olduğunu, 18 derslik, 2 laboratuvar, kütüphane, 30 ofis bulunduğunu, Akıncıoğlu ailesinin bina yapımını yanı sıra binanın teknik donanımı ve çevre düzenlemesini de üstlendiğini sözlerine ekledi. 
     
</TEXT>
</DOC>
