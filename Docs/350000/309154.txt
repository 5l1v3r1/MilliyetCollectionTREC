<DOC>
<DOCNO> 309154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun42.html </URL>
<DATE> 2005/01/25/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Papadopulos Doğrudan ticareti kabul etmeyeceğiz 
</HEADLINE>
<TEXT>

     Güney Kıbrıs Rum yönetimi lideri Tasos Papadopulos, ''Kıbrıs konusunda anahtar sözcüğün doğruluk ve yaşayabilir bir anlaşma olduğunu'' söyledi. 
     Papadopulos, Yunanistan Başbakanı Kostas Karamanlis ve diğer Yunan üst düzey yetkililerle temaslarda bulunmak amacıyla öğleden sonra Atina'ya gitti. Papadopulos'a ziyaretinde, Rum Dışişleri Bakanı Yorgo Yakovu ve Rum Başkanlık Diplomasi Bürosu Müdürü Tasos Conis eşlik ediyor. 
     Rum haber ajansına göre Papadopulos, Larnaka Havaalanı'nda yaptığı açıklamada, ''Kıbrıs konusuyla ilgili anahtar sözcüğün doğruluk ve yaşayabilir bir anlaşma olduğunu'' ifade ederek, siyasi bir anlaşmaya varılabilmesi için, BM gözetimindeki bir görüşmeye hazır olduğunu kaydetti. 
     Ancak Papadopulos, ''doğru bir çözüme götürecek bir görüşmeye hazır olduğunu'' söyledi. KKTC ile Güney Kıbrıs arasındaki ticari ilişkilere de değinen Rum lider, Kıbrıs'ın Kuzeyi'nden doğrudan ticaret yapılmasına karşı olduklarını belirtti. 
     ''Kıbrıslı Türklerin hayat standardının yükseltilmesi için bir şeyler yapılması gerektiğine inandığını'' kaydeden Papadopulos, ''ancak bunun doğrudan ticaret yoluyla yapılmasını kabul etmeyeceklerini'' söyledi. Doğrudan ticaretin yasadışı olduğunu savunan Papadopulos, doğrudan ticaretin KKTC'nin tanınması anlamına geleceğini kaydetti. 
     Papadopulos'un Atina temaslarında, Rum-Yunan ikilisinin Kıbrıs konusunda izleyeceği ortak tutum, KKTC'nin AB ile ilişkileri, Türkiye'nin AB Gümrük Birliği protokolünü imzalaması konusu ve diğer konular üzerinde durulması bekleniyor. 
     
</TEXT>
</DOC>
