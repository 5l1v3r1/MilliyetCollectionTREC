<DOC>
<DOCNO> 342227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonsiy13.html </URL>
<DATE> 2005/05/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sezer Bağımsızlık, dili zenginlik olarak yaşatmak ile olanaklıdır 
</HEADLINE>
<TEXT>

     Cumhurbaşkanı Ahmet Necdet Sezer, ulusların tarih içinde oluşturdukları kültürel miraslarının, dil aracılığıyla biçimlendiğini, toplum için ortak anlam kazanarak, geleceğe aktarıldığını belirtti. 
     Sezer, "Bir ulusun ekonomik, siyasal, kültürel bağımsızlığını ve dünyadaki onurlu yerini koruması, benliğine sahip çıkmasıyla, kendisine güvenmesiyle, ulusal dilini bir zenginlik olarak yaşatması ve geleceğe taşımasıyla olanaklıdır" dedi. 
     Cumhurbaşkanı Sezer, Türk Dil Bayramı ve Yunus Emre’yi Anma Törenleri dolayısıyla yayınladığı mesajda, ulusların tarih içinde oluşturdukları kültürel miraslarının, dil aracılığıyla biçimlendiğini, toplum için ortak anlam kazanarak, geleceğe aktarıldığını kaydetti. 
     Dünyada konuşulan en eski ve köklü diller arasında yer alan Türkçe’nin, bugün geniş bir coğrafyada yaygın biçimde kullanıldığına işaret eden Sezer, "Çağdaş bir kültür dili olan Türkçemizin, özüne zarar verilmeden değişen yaşam koşullarına göre geliştirilmesi ve yaşatılması büyük önem taşımaktadır" dedi. 
     
     KARAMANOĞLU MEHMET BEY’İN FERMANI 
     728 yıl önce Karamanoğlu Mehmet Bey’in ünlü fermanının, Türkçe’nin 
     gelişiminin önemli aşamalarından biri olarak tarihteki yerini aldığını anımsatan Sezer, Türkçe’nin günümüze ulaşmasında yadsınamaz rolü olan bu fermanın, Anadolu’da dil birliğinin sağlanmasına ve Türkçe’nin kökleşmesine büyük katkı sağladığını, Türkçe’nin kullanılmasında özendirici olduğunu belirtti. Sezer, şunları kaydetti "Yunus Emre gibi büyük şairler dizelerinde arı Türkçe kullanarak, dilimizin gelişmesine hizmet etmiş, kültürümüzü zenginleştirmişlerdir. Öğretileriyle bugün bile insanlığa yol gösteren Yunus Emre, evrensel iletilerinde günümüzün değerlerini yüzyıllar öncesinden dile getirmiş, insanlığa barış ve kardeşlik çağrısında bulunmuştur. Çağdaş dünyayla bütünleşmeyi öngören Türk Devrimi’nin başarısı için dil devriminin gerçekleştirilmesinin zorunlu olduğuna inanan Atatürk, Türkçemizi kendi öz değerlerine dayanarak, çağdaş bir bilim ve kültür diline ulaştırmayı amaçlamış, Dil Devrimi, ulusallaşma sürecinin çok önemli yapı taşlarından birini oluşturmuştur." Atatürk’ün, dilin yabancı sözcüklerden arındırılarak gerçek kimliğine kavuşturulmasına büyük önem verdiğini belirten Sezer, Türk Dil Kurumu’nu kurdurarak, Türkçe’nin bilimsel yöntemlerle araştırılmasını ve ulusal kültürün eksiksiz bir anlatıcısı durumuna gelmesini amaçladığını bildirdi. Sezer, "Bir ulusun ekonomik, siyasal, kültürel bağımsızlığını ve dünyadaki onurlu yerini koruması, benliğine sahip çıkmasıyla, kendisine güvenmesiyle, ulusal dilini bir zenginlik olarak yaşatması ve geleceğe taşımasıyla olanaklıdır" dedi. 
     
     TOPLUMSAL DUYARLILIK 
     Bireyden başlayarak toplumun tüm kesimlerinin dili korumak, zenginleştirmek ve yozlaşmaya uğramasını engellemek konusunda duyarlılık göstermesi, Türkçe’nin yaşayan bir dil olarak gelişimini sürdürmesine ve dünyada hakettiği saygınlığı kazanmasına katkıda bulunacağını kaydeden Sezer, şunları belirtti 
     "Karaman’da düzenlenen ve geleneksel nitelik kazanan etkinlikler, dilimizin yaşadığı sorunlara dikkat çekilmesi, dilimize ve ulusal kültürümüze sahip çıkılması, toplumda var olan duyarlılığın artırılması yönünden önemli bir işlevi yerine getirmektedir. 
     Türk dilinin geliştirilmesine dönük çabaların tüm yurttaşlarımız tarafından ortak bilinç ve sorumlulukla sürdürülmesi umuduyla, Türk Dil Bayramı ve Yunus Emre’yi Anma Haftası’nda, yurttaşlarımızı Türkçemizi doğru kullanmaya, Yunus Emre’nin değerini her geçen yıl daha iyi algıladığımız evrensel iletilerini anlamaya çağırıyor, barış dolu bir dünyada kardeşçe yaşamayı diliyorum." 
     
</TEXT>
</DOC>
