<DOC>
<DOCNO> 307798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/soneko14.html </URL>
<DATE> 2005/01/19/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Çiftçi bayrama mutlu giriyor 
</HEADLINE>
<TEXT>

     Türkiye Ziraat Odaları Birliği TZOB Yönetim Kurulu Üyesi ve Konya'nın merkez Meram İlçesi Ziraat Odası Başkanı Mustafa Hepokur, Başbakan Recep Tayyip Erdoğan'ın açıklamalarını ilk aşamada olumlu bulan çiftçinin, bayrama rahat ve mutlu girdiğini söyledi. 
     Hepokur, AA muhabirine yaptığı açıklamada, Başbakan Erdoğan'dan, bekledikleri birçok konuda müjdeli haberi aldıklarını söyledi. 
     Açıklamaları ilk aşamada olumlu bulan çiftçinin Kurban Bayramı'na mutlu ve rahat girdiğini belirten Hepokur, Türk tarımının AB ülkeleri ile rekabet edebilecek düzeye gelmesi için birkaç konuda daha düzenleme yapılmasının şart olduğunu anlattı. 
     Özellikle enerji bedellerinin faizlerinin silinerek 36 ay taksitle alınacak olmasının çiftçiye derin nefes aldırdığını dile getiren Hepokur, şunları kaydetti 
     ''Doğrudan Gelir Desteği ödemelerinin artık sahip olan tarım arazisine değil, ürüne göre verilecek olması iyi bir gelişme. Biz hep bu uygulamayı savunduk. DGD ödemeleri, bakliyat, yağlı tohum, patates ve sertifikalı tohum üretimine yapılacak. Hibrit tohumlarını üreten firmalara teşvik verilecek ve bu tohumu kullanan çiftçiler desteklenecek. Hibrite verilen destek ile birim alandan alınan üründe yüksek kalite yakalanmış olacak.'' 
     
     MEYVECİLİK DE TEŞVİK ALMALI 
     DGD ödemelerinde ve teşvik sisteminde bazı bölümlerin açıkta kalmasının endişe verici olduğunu vurgulayan Hepokur, ''Türkiye'de ciddi anlamda meyvecilik var. Bu yüzden meyvecilik de teşvik kapsamına alınmalı. Fındık, çay, tütün, üzüm, pamuk, zeytin gibi birçok ürün açıkta kaldı. Bu ürünler Türkiye'nin dış pazardaki önemli güçleridir. Bu yüzden yeni düzenlemelere ihtiyaç var'' dedi. 
     Hepokur, hayvancılık konusunda getirilecek uygulamaların da Türk hayvancılığının AB ülkeleri ile rekabet edebilecek düzeye gelmesini sağlayacağını belirterek, ''Bizi mutlu eden haberlerin içinde hayvancılık da geliyor. Sütte, yemde ve etteki teşvikler hayvancılığın gelişmesinde önemli rol oynayacak'' diye konuştu. 
     Dün yapılan açıklamalarda mazot ve gübre konusunda destek yapılacağı sözünü aldıklarını ifade eden Hepokur, şimdi de çiftçinin, mazot ve gübre desteğinin açıklanacağı zamanın gelmesi için gün saymaya başladığını sözlerine ekledi. 
     
</TEXT>
</DOC>
