<DOC>
<DOCNO> 315903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonyas07.html </URL>
<DATE> 2005/02/16/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Van kedilerine 3 gün çiftleşme izni 
</HEADLINE>
<TEXT>

     Osman BEKLEYEN- Fahrettin GÖK DHA 

      BİR gözü mavi diğeri sarı renkli olan dünyaca ünlü Van kedilerinin 1 yıl süren seks yasağı çiftleşme dönemine girmeleri nedeniyle kaldırıldı. Van Yüzüncü Yıl Üniversitesi YYÜ Kedi Evi'nde bulunan 100 kedi, 3 gün boyunca çiftleşmeleri için özel odalara konuldu. 
     Nesli tükenme tehlikesiyle karşı karşıya bulunan Van kedilerini korumak, ırkının bozulmasını önlemek ve sayılarını artırmak amacıyla kurulan YYÜ Kedi Evi'nde 65'i dişi toplam 100 kedi bulunuyor. Buradaki kedilerin kontrolsüz şekilde çiftleşmelerini önlemek için dişi ve erkekler yıl boyunca ayrı bölümlerde tutuluyor. 
     Kedilere sadece yılda bir kez 3 gün süreyle çiftleşme izni veriliyor. Yetkililer, Van kedilerinin Şubat ayının ilk haftasından itibaren kızgınlaşma çiftleşme dönemine girdiğini belirtti. Kızgınlaşan dişi ve erkekler özel odalara alınarak çiftleştirilmeye başlandı. 
     Kızgınlaşan kedileri tek tek belirleyip özel odaya kapatan Kedi Evi bakıcısı Mehmet Bayır, kedilerin yılda 1 veya en fazla 2 kez sadece üç gün süreyle kızgınlaşıp çiftleştiğini söyledi. 
     Kızgınlaşan kediler için özel çiftleştirme odaları hazırladıklarını belirten Bayır, "Anaç kediler ile erkek kediler yılda sadece üç gün bir araya gelebiliyor. Kontrolsüz çiftleşmeyi önlemek için böyle bir uygulama yapılıyor. Bu da onların daha kızgın olmasına neden oluyor. Şubat ayının ilk haftasından itibaren kediler kızgınlık göstermeye başladı. Şu ana kadar 8 dişi çiftleştirildi. Geçen yıllara oranla havaların soğuk geçmesi nedeniyle kedilerin kızgınlığı da geç başladı'' dedi. 
     Bayır, kızgınlaşan kedilerin çıkardığı seslerle ve hareketlerle kendini gösterdiğini, bu kedileri alıp çiftleştirme odasına koyduğunu, burada 3 gün tuttuktan sonra tekrar ayırdığını söyledi. 
     
</TEXT>
</DOC>
