<DOC>
<DOCNO> 320689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/soneko28.html </URL>
<DATE> 2005/03/04/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Banka kartı kullanımı tanıtımla arttı... 
</HEADLINE>
<TEXT>

     Bankalararası Kart Merkezi'nin BKM tanıtım kampanyası sonucunda, alışverişlerde banka kartı kullanımı yüzde 57 oranında arttı. 
     BKM'den yapılan açıklamaya göre, Ekim 2004 ve Ocak 2005 döneminde sürdürülen, Okan Bayülgen'in rol aldığı reklam filmli kampanyanın sonuçlarına ilişkin BKM tarafından bir araştırma yapıldı. 
     Araştırmanın sonuçlarına göre, kampanya öncesinde, tüketiciler arasında alışverişlerde banka kartının kullanılabileceğinin bilinirlik düzeyi yüzde 44 iken, kampanya ile bu oran yüzde 75 artarak yüzde 77'ye yükseldi. 
     Kampanya öncesi yüzde 68 olan işyeri çalışanları arasında banka kartı ile alışveriş yapılabileceğiyle ilgili bilinç düzeyi de kampanya sonrasında yüzde 82'ye ulaştı. Banka kartı sahibi olan tüketiciler arasında banka kartının alışverişlerde kullanıldığını bilenlerin oranı da yüzde 20'den, yüzde 48'e yükseldi. 
     Kampanya öncesinde her 5 kişiden 1'i banka kartının alışverişlerde kullanıldığı bilincine sahipken, kampanya sonrasında ise her 2 kişiden 1'inin bu kartların alışverişlerde kullanabileceği bilgisine sahip olduğu görüldü. 
     Araştırmanın diğer bir sonucu ise, kampanyanın ana hedef kitlesi olan ev kadınlarının, yüzde 39'unun banka kartlarını bu amaç doğrultusunda kullanmaya başladıklarını açıklamaları oldu. Hedef kitle arasında yer alan öğrencilerde de kart kullanım oranı yüzde 30'lar sevisinde belirlenirken, çiftçiler arasında ise yüzde 50 gibi bir orana ulaştı. 
     Kampanya öncesi işyeri başına aylık banka kartıyla alışveriş işlem adedi 7 olarak ifade edilirken, bu sayının kampanya sonrası 11'e yükseldiği anlaşıldı. Araştırma, kampanya sonrasında alışverişlerde banka kartı kullanım oranının yüzde 57 arttığını ortaya çıkardı. 
     
     ''ÇOK DAHA YÜKSEK SEVİYELERE ULAŞACAĞINA EMİNİZ'' 
     BKM Genel Müdürü Sertaç Özinal, konuyla ilgili açıklamasında, kısa sürede gerçekleştirilen ölçüm sonuçlarının, banka kartlarının alışverişlerde kullanılabileceği konusunda Türk halkının bilinç seviyesinin oldukça yükseldiğini gösterdiğini, bunun da kampanyanın amacına ulaştığını ortaya koyması açısından önemli olduğunu ifade etti. 
     Projeyi, banka kartlarının alışverişlerde kullanılabilinirliğiyle ilgili bilinç düzeyinin artırılması amacıyla başlattıklarını belirten Özinal, açıklamasında şunları kaydetti 
     ''Halk arasında ağırlıklı olarak ATM ya da maaş kartı olarak bilinen banka kartlarının alışverişlerde kullanılabildiği konusunda bilinç seviyesinin artması ve bu kartların kullanılması, ekonominin kayıt altına alınmasında en önemli enstrümanlardan biri olacak. 
     BKM olarak bu kampanyayı önemsememizin en büyük nedeni bu. Araştırma sonuçları, kısa sürede elde ettiğimiz bu sonuçların oldukça tatmin edici olduğunu gösteriyor. Önümüzdeki dönemde, alışverişlerde banka kartı kullanım oranların çok daha yüksek seviyelere ulaşacağına eminiz.'' 
     
</TEXT>
</DOC>
