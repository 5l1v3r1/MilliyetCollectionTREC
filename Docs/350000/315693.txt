<DOC>
<DOCNO> 315693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun26.html </URL>
<DATE> 2005/02/16/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Kennedy'nin eşyalarına büyük ilgi... 
</HEADLINE>
<TEXT>

     ABD'nin suikasta kurban giden eski Başkanı John Fitzgerald Kennedy'nin New York Sotheby's müzayede salonunda satışa sunulan özel eşyaları büyük ilgi gördü. 
     Sotheby's yetkilileri, salı günü satışa sunulan eşyaların beklentilerin üzerinde ilgiyle karşılaştığını belirterek, müzayedenin yarın sona ereceğini kaydettiler. 
     Kennedy'nin 5 bin dolara satılması beklenen sallanan sandalyesinin, tahminlerin 19 katına, tam 96 bin dolara satıldığını belirten yetkililer, 3 ila 5 bin dolara satılması beklenen, 1968'de Aaron Shkler tarafından yapılmış John Jr ve Caroline'in bir portresinin de 48 bin dolara satıldığını bildirdiler. 
     Müzayedede, 300 dolara satılması beklenen JFK yazılı kırmızı yünlü bir örtü 18 bin dolara, 50 ila 70 dolara satılması öngörülen bir kapı stoperi de 4 bin 800 dolara alıcı buldu. 
     İlk gün 1,7 milyon dolar satış yapıldığını kaydeden Sotheby's yetkilileri, alıcıların geleneksel Amerikan koleksiyoncuları ile Kennedy ismini çekici bulan kişilerden oluştuğunu belirttiler. 
     
</TEXT>
</DOC>
