<DOC>
<DOCNO> 344529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sondun01.html </URL>
<DATE> 2005/05/21/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Rice'dan Suriye'ye eleştiri 
</HEADLINE>
<TEXT>

     ABD Dışişleri Bakanı Condoleezza Rice, Suriye'yi Iraklı direnişçilere mali destek vermekle eleştirdi. 
     Rice, Washington'da Irak Planlama ve Kalkınma Bakanı Berham Salih ile yaptığı görüşmenin ardından bir basın toplantısı düzenledi. 
     Suriye'ye yönelik eleştirilerini artıran ABD Dışişleri Bakanı, ''Suriye'nin topraklarının, masum Iraklılara saldırılar düzenleyen teröristler tarafından kullanılmasına izin verdiğini'' yineledi. 
     Rice, ''Suriye, Iraklı direnişçilere mali destek sağlıyor olabilir" diye konuştu. ABD Dışişleri Bakanı Rice, Suriye'yi, İsrail ile işbirliğine karşı çıkan Filistinlileri desteklemekle de suçlarken, Irak'ın komşularının, teröristlerin bu ülkeye sızmalarını önlemeleri gerektiğini belirtti. 
     Rice, 'Irak'ın egemen ve demokratik bir seçimle yönetime gelen bir hükümete sahip olması' nedeniyle destekleyici rollerinin sınırlı olduğunu da vurguladı. 
     Irak Planlama ve Kalkınma Bakanı Berham Salih de, demokrasiden ve özgürlükten yoksun bir ülkenin bu değerlere geçişinde, zorlu bir dönem yaşadıklarına dikkat çekti. 
     
     Caferi'den destek çağrısı 
     Bu arada Ankara'da resmi temaslarda bulunan Irak Başbakanı İbrahim El Caferi de, yaptığı açıklamada, komşu ülkelere teröristlerin Irak'a sızmasını önlemeleri çağrısında bulunmuş ve ''komşularımızla ilişkilerimizi korumak istiyoruz ve bu ilişkiler iyi olmalı'' demişti. 
     Suriye'den Irak'a sızan bazı silahlı grupların olduğunu da belirten Irak Başbakanı Caferi, yakın zamanda Suriye'ye bir ziyaret gerçekleştireceğini ve bu ziyarette bu konuyu gündeme getireceğinin altını çizmişti. 
     
</TEXT>
</DOC>
