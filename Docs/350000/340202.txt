<DOC>
<DOCNO> 340202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonsiy27.html </URL>
<DATE> 2005/05/06/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Enerji'de yolsuzluk davası... Tanık dinlenilmesine başlandı... 
</HEADLINE>
<TEXT>

     Enerji ve Tabii Kaynaklar Bakanlığı’nın bazı ihalelerinde yolsuzluk yapıldığı iddiasıyla başlatılan soruşturma kapsamında haklarında dava açılan 5’i tutuklu 18 sanığın yargılandığı davada, savunmaların tamamlanmasının ardından tanıkların dinlenilmesine başlandı. 
     Ankara 11. Ağır Ceza Mahkemesi’ndeki davada savunma yapan eski EÜAŞ Genel Müdür Yardımcısı Servet Üst, isnat edilen çıkar amaçlı suç örgütü adına faaliyette bulunma, rüşvet alma ve ihaleye fesat karıştırma suçlarını kabul etmedi. 
     Üst, hidroelektrik santralları HES ihalelerinde komisyon başkanlığı yaptığını, bu ihalelerin kamuoyuna açık olarak gerçekleştirildiğini ve herhangi bir usulsüzlüğünün söz konusu olmadığını savundu. 
     İbrahim Selçuk’u 1992 yılından beri tanıdığını, aile dostu olduğunu anlatan Üst, Selçuk’un şirketinin bir konsorsiyum ile HES ihalesine katıldığını, ancak bu ihalenin de iptal edildiğini söyledi. 
     Üst, İbrahim Selçuk’un talimatıyla hiç kimseye ihale vermediğini ifade ederek, "29 yıllık devlet memuruyum. Devletin ve milletin çıkarını korumaktan başka bir şey yapmadım. Haram yemedim, çocuklarımı da yedirmedim" diye konuştu. 
     Kazancı Holding’in ortağı Şaban Cemil Kazancı, iddianamede kendisine yöneltilen, "çıkar amaçlı suç örgütü adına faaliyette bulunma, rüşvet verme ve ihaleye fesat karıştırma" suçlamasının, "hayret ve dehşet" verici olduğunu söyledi. Kazancı, holdinge bağlı şirketlerden Aksa’nın 2001 yılından beri EÜAŞ’dan hiçbir ihale almadığını kaydetti. Önder Piyade’ye, bin YTL tutarında hediye gönderilmesiyle ilgisinin bulunmadığını savunan Kazancı, enerji sektörüyle ilgili bir konferans dolayısıyla Piyade ve Üst’ü İstanbul’a davet ettiklerini, bu kişilerin Hayat Oteli’nde kaldıklarını ve masraflarının Aksa Şirketi’nce karşılandığını söyledi. 
     
     "BASKI YAPMADIM" 
     Fernas Şirketi’nin sahibi Muzaffer Nasıroğlu da suçlamaları reddetti. Nasıroğlu, Enerji ve Tabii Kaynaklar Bakanlığı Teftiş Kurulu Başkanı Cevdet Malkoç’a baskı yaptıkları yönündeki suçlamayı kabul etmeyerek, "Cevdet Malkoç’u tanımam. Bu kişiye baskı yapmadım, yaptırmadım, baskı yapıldığını duymadım" diye konuştu. 
     Selçuk’un sekreteri Demet Göktaş da büroda bulunduğu öne sürülen ve rüşvet olduğu belirtilen para hareketlerinin yer aldığı listeyi ilk defa emniyette gördüğünü, bu belgenin nereden çıktığını bilmediğini söyledi. Göktaş, patronu Selçuk’un talimatı ile Önder Piyade’nin oğluna para göndermediğini kaydetti. 
     Fernas Şirketi’nde genel müdür olarak görev yapan Yaşar Giregiz, Piripak Endüstriyel Temizlik Pazarlama Şirketi’nin sahibi Necati Altın, EÜAŞ’da şube müdürü olan Mesut Dal, EÜAŞ’da daire başkanı Fuat Kutsal, danışmanlık hizmeti veren Dinamik A.Ş’nin sahibi Niyazi İsmet Erten, eski BOTAŞ Genel Müdür Yardımcısı Fuat Çelebci, İbrahim Selçuk’un yeğeni Yalçın Selçuk, Enerji ve Tabii Kaynaklar Bakanlığı Özel Kalem Müdür Yardımcısı Cemalettin Tüney ve Ezgi İnşaat Şirketi’nin Teknik Müdürü Cengiz Hasmer de suçlamaları kabul etmedi. 
     Sanıkların savunmalarının tamamlanmasının ardından, tanıkların dinlenilmesine başlandı. 
     
</TEXT>
</DOC>
