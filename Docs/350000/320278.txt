<DOC>
<DOCNO> 320278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun15.html </URL>
<DATE> 2005/03/03/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Vize skandalının en önemli tanığı ölü olarak bulundu 
</HEADLINE>
<TEXT>

     Almanya'da Federal Suç Dairesi BKA tarafından sürdürülen vize skandalı soruşturmasında en önemli tanıklardan biri olan Rus Nikolay B. ölü olarak bulundu. 
     BKA, Hamm kenti yakınlarındaki Beckum kasabasında bir gölde cesedi bulunan Nikolay B'nin, kalbine ve sırtından kurşunlanarak öldürüldüğünü, cinayet zanlısı olarak tutuklanan Nikolay B'nin koruması Geregor Z'nin suçunu itiraf ettiğini bildirdi. 
     Nikolay B'nin, hiçbir iz bırakmadan ortadan kaybolmasından önce avukatına, elinde kendi suçsuzluğunu ispatlayan belgeler bulunduğunu ve bunları açıklayacağını söylediği kaydedildi. 
     Açıklamada, Nikolay B'nin kendi seyahat acentesi aracılığıyla Ukrayna'dan 4 bin kişiyi yasadışı yollardan Almanya, Portekiz ve İtalya'ya götürdüğünün tahmin edildiği bildirildi. 
     Almanya'daki muhalefet partileri, vize kurallarını yeterince uygulamadığı ve böylece doğu Avrupa ülkelerinden çok sayıda insanın yasadışı yollardan Almanya'ya gelmesine neden olduğu gerekçesiyle Dışişleri Bakanı Joschka Fischer'in istifa etmesini istiyor. 
     
</TEXT>
</DOC>
