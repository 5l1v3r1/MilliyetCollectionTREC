<DOC>
<DOCNO> 307316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonyas10.html </URL>
<DATE> 2005/01/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Uludağ'da bayram ve sömestr fiyatları belli oldu... 
</HEADLINE>
<TEXT>

     Kış turizminin vazgeçilmez mekanlarından Uludağ'da faaliyet gösteren oteller, Kurban Bayramı tatilini de içine alan sömestri, ''beyaz cennet''te geçirmek isteyen tatilciler için hazırlıklarını tamamladı. 
     Milli Eğitim Bakanlığı'nın ilk ve ortaöğretim okullarında sömestri erken tarihe alma kararına hazırlıksız yakalanan otellerin, sömestr paket fiyatlarını bayramdan sonrası için açıklamaları tatilcilerin işine yaradı. 
     AA muhabirinin aldığı bilgiye göre, Uludağ'daki oteller, daha önce başlangıcı sömestrin 19 Ocak'ta başlayacağının açıklanması nedeniyle 19 Ocak-6 Şubat tarihlerini kapsayan değişik paket programları hazırladılar. 
     Kurban Bayramı'nda daha çok 4 günlük paket programı tercih eden oteller, bayramdan sonrası için de 3,4 ve 7 günlük dilimleri kapsayan farklı sömestr paketlerini seçenek olarak sunuyor. 
     Uludağ'da genellikle ünlü isimleri ağırlayan ve ''brunch artı dinner'' hizmeti sunan Grand Yazıcı Oteli, 19-23 Ocak tarihleri arasındaki ''Kurban Bayramı'' paket programının günlük kişi başı fiyatını 350 YTL olarak belirledi. Bayramın ikinci günü İbrahim Tatlıses'i müşterileriyle buluşturacak olan otelde bayramını geçirmek isteyen bir çift, 2 bin 800 YTL'yi gözden çıkarmak zorunda kalacak. 
     Otel, 23 Ocak-6 Şubat tarihleri arasında sunacağı 3,4 ve 7 günlük ''Sömestr'' paket programının fiyatını da günlük 180 YTL lira olarak açıkladı. 
     Ağaoğlu My Resort da, kişibaşı konaklama ücretini 19-23 Ocak tarihleri arasındaki ''Kurban Bayramı Paketi'' için 250, 23 Ocak'tan itibaren 4 günlük ''Sömestr Hafta İçi Paketi'' için 165, 3 günlük ''Sömestr Hafta Sonu Paketi'' için de 185 YTL olarak belirledi. 
     Magic Life Kartanesi ise ''herşey dahil'' hizmet verdiği müşterilerinden, Kurban Bayramı'nda 3 günden az konaklamamak kaydıyla, 276 YTL, sömestrde ise 259 YTL ücret alacak. 
     ''Beyaz cennet''te bu yıl hizmete giren ve ''herşey dahil'' hizmetiyle müşterilerine değişik seçenekler sunan WOW Uludağ Oteli, 5 gece konaklamalı Kurban Bayramı paketinin kişibaşı fiyatını bin 320 YTL, 3,4 ve 7 gün olan sömestr paket programlarının bedelini de sırasıyla 840, bin ve bin 840 YTL olarak belirledi. Otel, 21 Ocak'ta Hande Yener'i konuk edecek. 
     4 günlük Kurban Bayramı paket programlarının fiyatlarını kişibaşı 230 YTL lira olarak belirleyen Akfen Club ise sömestr fiyatlarını daha sonra duyuracağını bildirdi. 
     Uludağ'daki otelciler, karın geç yağması yüzünden kötü günler geçirdiklerini, ancak geçtiğimiz günlerde Rus ve Ukraynalı turistlerin akın etmesiyle teselli bulduklarını belirttiler. 
     Bayram ve sömestr rezervasyonlarının devam ettiğini, birçok otelin tamamen dolması nedeniyle rezervasyonlarını kapattıklarını kaydeden işletmeciler, ''Fiyatlarımızı önceden belirlemiştik, bu yüzden sömestr için gelen tatilciler erken bayram etti'' dediler. 
     Sömestrin erken başlaması nedeniyle Uludağ'a hafta sonundan akın eden tatilciler ise bayram ve sömestr döneminde fiyatların çok yüksek olması nedeniyle dağa önceden geldiklerini belirterek, ''Oteller bayram öncesinde fiyatlarını değiştirmedikleri için hem neredeyse bayramın yarı fiyatına tatil yapıyoruz hem de karın tadını çıkarıyoruz'' diye konuştular. 
     
</TEXT>
</DOC>
