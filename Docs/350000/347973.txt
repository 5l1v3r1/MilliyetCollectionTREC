<DOC>
<DOCNO> 347973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur31.html </URL>
<DATE> 2005/06/01/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Sümerbank davasında Hayyam Garipoğlu'na toplam 27 yıl hapis 
</HEADLINE>
<TEXT>

     El konulan Sümerbank’ın usulsüz işlemlerle zarara uğratıldığı iddiasıyla 51 sanıkla birlikte yargılanan bankanın eski sahibi Hayyam Garipoğlu, "zimmet" suçundan 20 yıl hapis ve 107 milyon 168 bin 868 YTL, "nitelikli dolandırıcılık" suçundan da 7 yıl 3 ay 15 gün hapis ve 416 bin 666 YTL adli para cezasına çarptırıldı. 
     İstanbul 8. Ağır Ceza Mahkemesi’ndeki duruşmaya, tutuksuz sanıklardan Şükrü Karahasanoğlu, Metin Berk, Burhan Taştan, Hüseyin Tuğrul Mataracı, Hüseyin Çelik, Ahmet Oruçoğlu ve Ahmet Şimşek katıldı. Hayyam Garipoğlu, babası Kasım Garipoğlu, kardeşleri Mehmet Nida Garipoğlu, Nizam Garipoğlu ve Handan Güleç’in de aralarında bulunduğu davanın 45 sanığı ise duruşmaya katılmadı. 
     Duruşmada söz alan Hayyam Garipoğlu ve bazı sanıkların avukatı Hamdi Say, yeni TCK’da 1 Nisan 2005 tarihinden sonra yapılan değişikliklerin halen Cumhurbaşkanı tarafından onanmadığını söyledi. 
     Bu değişiklikler arasında bulunan "etkin pişmanlık" konusundaki düzenlemenin bazı sanıkların durumlarını etkileyebileceğini belirten Say, değişikliklerin onanmasının beklenmesini istedi. 
     Say, Tasarruf Mevduatı Sigorta Fonu ile yapılan anlaşma uyarınca Garipoğlu Grubu şirketlere TMSF tarafından 30’a yakın yönetici atandığını belirterek, bu yöneticilerin 12 yıl görev yapacaklarını sözlerine ekledi. 
     Diğer sanık avukatları da ayrı ayrı söz alarak esas hakkındaki savunmalarını yaptılar. 
     Esasa ilişkin savunmalarını yapan sanıklar da eski beyanlarını tekrarladıklarını bildirdiler. 
     
     SON SÖZLER 

     Duruşmada son sözleri sorulan sanıklardan Şükrü Karahasanoğlu, eski Bankalar Kanunu kapsamında görev yaptığını ve istifa ederek bankadan ayrıldığını söyledi. 
     Karahasanoğlu, hakkında hüküm verilirken zaman aşımının da gözönünde tutulmasını istediğini bildirdi. 
     Sanıklardan Burhan Taştan da bankada 23 gün görev yaptığını, ancak 5 yıldır yargılandığını söyleyerek, "Tanık bile olamayacağım yerde sanık oldum" dedi. 
     Sanık Ahmet Şimşek de kendisinden habersiz şirketi adına çıkarılan kredinin Hayyam Garipoğlu tarafından zimmete geçirildiğini iddia ederek, beraatini istedi. 
     
     GARİPOĞLU HAKKINDAKİ KARAR 

     Duruşmaya yaklaşık 3 saat ara verdikten sonra davayı karara bağlayan mahkeme heyeti, sanık Hayyam Garipoğlu’nun, Efektif Bank Off Shore Limited Şirketi’nde Sümerbank aracı kılınarak dolandırıcılık kastı içinde mevduat adı altında toplanan paranın bir kısmının, dolambaçlı yollardan Garipoğlu Grubu’na ait firmalara, bir kısmının da nüfuzu altındaki firmalara dönmeyecek nitelikte krediler olarak verilmesini sağladığını bildirdi. 
     Garipoğlu’nun bu eyleminin "Banka kurumu araç olarak kullanılmak suretiyle nitelikli dolandırıcılık" suçunu oluşturduğunu belirten mahkeme heyeti, sanığın, lehine olan yeni TCK’nın 158. maddesinin 1. fıkrası f bendi uyarınca 7 yıl hapis ve 5 bin tam gün adli para cezasına çarptırılmasını kararlaştırdı. 
     Hayyam Garipoğlu’nu, yeni TCK’daki diğer yasal artırım ve indirimleri uygulayarak bu suçtan dolayı sonuç olarak 7 yıl 3 ay 15 gün hapis ve 416 bin 666 YTL adli para cezasına mahkum eden mahkeme heyeti, Garipoğlu’nun, suça konu eylemini kamu kurumu niteliğindeki BDDK’nın iznine bağlı bankacılık mesleğini kötüye kullanılması suretiyle işlediği anlaşıldığı için yeni TCK’nın 53. maddesinin 5. 
     fıkrası uyarınca 7 yıl 3 ay 15 gün bankacılık yapmaktan yasaklanmasını hükme bağladı. 
     Mahkeme heyeti, bankaca tahsis edilmemesi gereken bazı kredilerin açılmasını sağladığı iddiasına ilişkin olarak da Garipoğlu’nun, Bankalar Kanunu’nun 22. maddesinde düzenlenen "zimmet" suçundan suça konu paranın pek fahiş olması ve olayın meydana geliş şeklini dikkate alarak üst sınırdan 20 yıl ağır hapis ve 128 trilyon 602 milyar 617 milyon lira ağır para cezasına çarptırılmasına, bankanın 42 trilyon 867 milyar 539 milyon lira zararını tazmin etmesini kararlaştırdı. 
     Eylemin birden fazla tekrar edilmiş olması nedeniyle hapis cezasının 25 yıl ağır hapis cezasına yükseltilmesine, bunun da sanığın iyi hali gözönüne alınarak 23 yıl 10 ay ağır hapis ve 107 trilyon 168 milyar 848 milyon lira ağır para cezasına düşürülmesine hükmeden mahkeme heyeti, TCK’nın Yürürlük ve Uygulama Şekli Hakkındaki Kanunu’nun ilgili maddeleri ve TCK’nın 49. maddesinde hapis cezasının 20 yılı aşamayacağı yönündeki düzenlemeyi dikkate alarak, Garipoğlu’nun cezasını 20 yıl hapis ve 107 milyon 168 bin 868 YTL para cezasına indirdi. 
     Garipoğlu’nun, yeni TCK’nın 53. maddesinin 5. fıkrasına göre 20 yıl süreyle bankacılık mesleğini yapmaktan yasaklanmasına hükmeden mahkeme heyeti, sanık hakkındaki yurtdışına çıkış yasağının sürmesine ve hakkında CMK’nın 98. maddesi uyarınca yakalama emri çıkartılmasına karar verdi. 
     Hayyam Garipoğlu’nun "cürüm işlemek amacıyla teşekkül oluşturmak" suçundan ise beraatine hükmeden mahkeme heyeti, dosyaya eklenen sanık hakkındaki bazı davaların zaman aşımından düşmesine, bazılarının da reddine karar verdi. 
     
</TEXT>
</DOC>
