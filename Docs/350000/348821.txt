<DOC>
<DOCNO> 348821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/spor/spo11.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğa'ya rest 
</HEADLINE>
<TEXT>



Federasyon Başkanı Levent Bıçakcı, İstanbulspor'a ligin tescil edilmemesi için açtığı davayı geri çekmesi için on gün süre verdi. 
Bursa'da 3. Girişimcilik Kongresi'nden sonra gazetecilerin sorularını yanıtlayan Bıçakcı, "İstanbulspor'a resmi tebligatta bulunduk. Bunu yapmadıkları taktirde, maalesef tescillerini silmek zorunda kalırız. Çünkü federasyon özerkliğe geçtiği dönemde bütün kulüplerden bu yönde taahhütname almıştı. İstanbulspor'un da taahhütnamesi var. Lig tescil edilmiştir. Ancak o toplantıda alınan karara istinaden Tahkim Kurulu'na başvurabilirler" dedi. 
Federasyon Başkanı, bundan sonra özel sözleşmeleri de geçerli kabul edeceklerini belirtip, şöyle konuştu "FIFA yabancı oyuncularla yapılan özel sözleşmeleri kabul ederken, kulüplerin Türk oyuncularla yaptığı mukaveleler geçerlilik taşımıyordu. Yargıtay bu konuda bize yardımcı oldu. Biz de, federasyon olarak özel sözleşmelere bakma kararı verdik. Bu konu tahkimden geçti." 


</TEXT>
</DOC>
