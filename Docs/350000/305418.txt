<DOC>
<DOCNO> 305418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/soneko16.html </URL>
<DATE> 2005/01/11/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Petrol Ofisi Genel Müdürü İthalat Tüpraş'a göre daha cazip 
</HEADLINE>
<TEXT>

     Petrol Ofisi POAŞ Genel Müdürü Ertuğrul Tuncer, petrol ürünleri ithalatı konusunda, ''Biz kendi verimliliğimizi artırmak için ithalat ile TÜPRAŞ'ın mukayesesini yaparak, hangi taraf daha karlıysa o tarafa yöneleceğiz. Ama bugün göründüğü kadarıyla ithalat TÜPRAŞ'a göre daha cazip. Geçmişte biz yüzde 40 ithalat sınırlarını zorluyorsak, bugün de yüzde 60'ları zorlayabiliriz'' dedi. 
     Tuncer, 2004 yılını hedeflerinin üstünde başarıyla tamamladıklarını ifade ederek, yatırımlarının devam ettiğini ve 35 yeni istasyon açtıklarını belirtti. 
     Eski yönetmeliklere göre, daha önce satışın yüzde 40'ını ithal edebildiklerini anımsatan Tuncer, şunları söyledi 
     ''O konuda da başarılı bir yıl geçirdik. Özellikle kurşunsuz benzin ve motorin ithalatında bu tavan rakamlarını gerçekleştirdik. Bu rakamlar, 2005'de daha da önem kazanacak. Çünkü, yeni Petrol Piyasası Yasası ile birlikte ithalat tümüyle serbest kalacak. Dolayısıyla biz kendi verimliliğimizi artırmak için ithalat ile TÜPRAŞ'ın mukayesesini yaparak, hangi taraf daha karlıysa o tarafa yöneleceğiz. Ama bugün göründüğü kadarıyla ithalat TÜPRAŞ'a göre daha cazip. Geçmişte biz yüzde 40 ithalat sınırlarını zorluyorsak, bugünde yüzde 60'ları zorlayabiliriz.'' Petrol Sanayi Derneği PETDER Yönetim Kurulu Başkanlığını da yürüten Tuncer, akaryakıt dağıtım sektöründe kangren olmuş sorunlar bulunduğunu ifade ederek, şöyle dedi 
     ''Bunlardan bir tanesi kaçak akaryakıt. Akaryakıt dağıtım sektörünü ele aldığımız zaman sektör, petrol bölümü olarak 25 milyar dolarlık, 5 milyar dolarlık da LPG sektörünü ele alırsak 30 milyar dolarlık iş hacmine sahip. Topladığı 17 milyar dolar vergilerle de katkı sağlıyor. 
     Sektörde yaklaşık 2 milyon ton akaryakıt kaçağı olduğunu tahmin ediyoruz. 2 milyon tonun sebep olduğu vergi kaybı da yılda 2.5 milyar dolar. Devletin bu konudaki mücadelesinde, son iki senede 150 bin ton kaçak akaryakıt yakalanmış, 4 bin kusur kaçakçılık olayı tespit edilmiş, 6 bin tane kaçakçı yakalanmış. Yani 2 milyon ton kaçak akaryakıt var, yakalana yakalana 2 senede 150 bin ton akaryakıt... Bu, mücadelenin pek başarılı olmadığını gösteriyor.'' 
     
     ''TÜPRAŞ MAALESEF YANILTICI BİR ŞEY YAPTI'' 
     Akaryakıt fiyatlarının, benzinde yüzde 74, motorinde yüzde 64-65 oranında vergiden oluştuğunu, malın bedeli de üzerine konulduğunda kar unsurunun çok düşük olduğunu dile getiren Tuncer, ''Hükümetlere, vergi konusunda büyük görevler düşüyor'' dedi. 
     Tuncer, akaryakıt sektöründe serbest fiyat dönemine girildiğini anımsatarak, ''Bu konuda serbest fiyatlandırma olacak, rekabet çıkacak, fiyatlar düşecek gibi beklentiler var. Ama, gerçekçi olmak lazım. Fiyatların düşmesi, her şeyden önce dünyadaki petrol fiyatlarıyla, ülkemizdeki döviz kurlarıyla ve hükümetin aldığı vergilerle ilişkili. Yoksa kar marjlarından düşmekle, tüketicilerin fiyatlar düşecek beklentisini bir araya getirmek pek gerçekçi olmaz'' şeklinde konuştu. 
     Tuncer, 2005 yılında ham petrol fiyatlarında bir miktar düşme beklediğini, bunun Türkiye'de de fiyatlara yansıyabileceğini ifade etti. 
     Geçen hafta benzinde indirim olduğunu anımsatan Tuncer, şunları kaydetti 
     ''TÜPRAŞ'ın açıkladığı ile halkın beklentisi aynı oranda olmadı. TÜPRAŞ bir yerde maalesef yanıltıcı bir şey yaptı. TÜPRAŞ rafineri satış diye bir fiyat açıkladı. Ama o fiyattan bana malı satmıyor. Üstüne ÖTV'yi, KDV'yi koyuyor. 90 günlük stok için bir ücret alınıyor. Onu da koyduğu zaman bana yansıyan fiyat düşüşü 1.1. O ise yüzde 4.6 diye açıkladı. Onun için ilgililerin böyle popülist yaklaşımlar yerine, daha gerçekçi olup kamuoyunu doğru bilgilendirmesi lazım. Çünkü, olmayan bir fiyat açıklanıyor ve yüksek açıklanıyor.'' 
     
     'TÜPRAŞ BİR AN ÖNCE ÖZELLEŞTİRİLMELİ'' 
     Akaryakıt pompalarına yazarkasa uygulaması üzerinden 1.5 yıl geçmesine rağmen, hala yazarkasa üreticilerinin TSE standartlarına sahip ürün üretemediklerini savunan Tuncer, akaryakıt sektöründe emniyet faktörünün önemini vurgulayarak, şöyle dedi 
     ''Herhangi bir yazarkasayı alıp pompanızın içindeki çok hassas elektrik kablolarıyla bağlayamazsınız. Orada çıkacak bir yangın istasyonu havaya dahi uçurabilir. O bakımdan yazarkasa üreticileri bugüne kadar ürettikleri ürünleri versinler, biz Ankara'da bir pilot çalışma yapalım. Burada alınacak sonuçlara göre, yazarkasa uygulaması hayata geçirilsin. 
     Maliye Bakanlığı'nın bu uygulamasını canı yürekten destekliyoruz. Biz, kayıtdışılığın kayıt altına alınmasını sonuna kadar destekliyoruz. Bayiler destek verirken, asıl kaçakçılığın yapıldığı noktalar da denetlenmeli. Bu tür kayıtdışılık sektörde hem büyük ölçüde haksız rekabete, hem de ahlaki çöküşe yol açıyor. İnsanlar ne güzel, tonunda 1000 dolar ÖTV'yi ceplerine atıyorlar. Vergisiz bu kazançları sağlıyorlar.'' Ertuğrul Tuncer, TÜPRAŞ'ın özelleştirilmesinin sektör için önemli olduğunu vurgulayarak, şöyle devam etti 
     ''Gönül isterdi ki 2005 Ocak'ında serbest piyasa uygulamasına geçildiğinde TÜPRAŞ da özelleştirilmiş olsun. Çünkü, serbest piyasa ekonomisinin bir bacağı eksik kalmış oluyor. TÜPRAŞ bir kamu kuruluşu, sektörün yüzde 100'üne sahip. 
     Bir yerde TÜPRAŞ'ın karşısında bir ithalat tehdidi var. Birtakım şirketler ithalat yoluna gidebilirler. Bu da TÜPRAŞ'a bir zarar verebilir. Dolayısıyla bir an önce özelleştirilmeli. İnşallah, doğru düzgün yatırımcılar talip olur ve TÜPRAŞ da iyi ellerde faaliyetini sürdürür." 
     
</TEXT>
</DOC>
