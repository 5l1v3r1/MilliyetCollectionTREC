<DOC>
<DOCNO> 311633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sondun31.html </URL>
<DATE> 2005/02/02/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Vali Kerkük, Irak'ın en güvenli kenti 
</HEADLINE>
<TEXT>

     Kerkük Valisi Abdurrahman Mustafa, ''seçimleri yarış olarak görmediklerini'' belirtti. 
     Mustafa, Irak'taki seçimlerin, Kerkük'teki bazı küçük olaylar dışında sakin geçtiğini söyledi. 
     Seçimin özgür ve demokratik bir ortamda yapıldığını ve kimseye baskı uygulanmadığını ifade eden Mustafa, bazı siyasi partilerin şikayetlerinin normal olduğunu söyledi ve şunları kaydetti 
     ''Bu tür şikayetler dünyanın en demokratik ülkelerinde yapılan seçimlerin ardından bile oluyor. Ama Kerkük'teki seçimler yalnız bizden değil, dünyanın çeşitli ülkelerinden gelen bütün gözlemcilerden olumlu not almıştır. Unutmayalım, bu Irak'ta uzun yıllar sonra yapılan ilk seçimdir ve eksiklikler olabilir. Ama bu seçim demokratik Irak için ilk adımdır. Yanlışlıklar veya haksızlıklar varsa bununla ilgili iddialar yüksek seçim kuruluna bildirilir ve onlar değerlendirir.'' Mustafa, Kerkük'ün geleceğinden çok ümitli olduğunu, Saddam Hüseyin döneminden sonra herkesin kargaşa beklediği Kerkük'te herhangi bir kargaşanın yaşanmadığını belirtti. 
     Kerkük'te güvenliğin ve huzurun sağlanması için çok çalıştıklarını ifade eden Mustafa, Kerkük'te yaşayanların kardeşlik içerisinde yaşayabileceklerini gösterdiklerini söyledi. 
     Mustafa şöyle devam etti 
     ''Çarşıda, pazarda Türkmen, Kürt, Arap ve Hıristiyan, bütün herkes kardeşlik içerisindedir. Hatta birçoğu birbirine kız alıp vererek bunu daha da pekiştirmişler. Biz seçimleri yarış olarak görmedik. Herkesin de bunu böyle görmesi ve bir sonraki seçime daha iyi hazırlanması gerekir. Kerkük için seçilecek vali Kerkük'te yaşayan herkesin valisi olacak sadece kendisini seçenlerin değil. Kerkük'te güvenlik durumu çok iyi ve Kerkük Irak'ın en güvenli kentidir.'' Mustafa, Kerkük'te zaman zaman olaylar olduğunu, ancak bu tür olayların dünyanın her tarafında meydana gelebileceğini kaydetti. 
     
     İZLENİMLER 
     Seçimler nedeniyle Kerkük'te güvenlik amacıyla akşam saat 20.00'den sabah saat 05.00'e kadar uygulanan giriş çıkış yasağı devam ediyor. Uygulamanın 5 Şubat Cumartesi gününe kadar devam edeceği bildirildi. Kerkük'te hemen hemen her gece duyulan silah sesleri ise vatandaşlar arasında huzursuzluğa neden oluyor. 
     Son birkaç gündür akşam saatlerinde hayalet kente dönüşen Kerkük, bugün insanların çarşı ve pazara gitmesiyle biraz hareketlendi. 
     
</TEXT>
</DOC>
