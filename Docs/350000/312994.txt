<DOC>
<DOCNO> 312994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/ekonomi/eko04.html </URL>
<DATE> 2005/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik'in 2005 ciro hedefi 3 milyar euro 
</HEADLINE>
<TEXT>



Arçelik Genel Müdürü Gündüz Özdemir, "Bu ekonomik koşullarda yüzde 20'lik büyüme hedefi iddialı bir rakam. Arçelik olarak 2005 yılı sonunda 3 milyar euro ciro yapmayı hedefliyoruz" dedi. 
Özdemir, 2004'ün Türkiye açısından genel olarak verimli bir yıl olduğunu söyledi. Özdemir 2005 yılı hedefleri arasında, büyük mağazacılık projesinin önemli bir yer tuttuğunu söyledi. Bunun için kiralama yoluyla İstanbul, İzmir ve Ankara'da girişimleri olduğunu söyleyen Özdemir, "Bayilerle ortak çalışmalar sonucu kısa sürede hayata geçireceğimiz bu projede mağazalarımızda mobilya, ev tekstili, halı, elektronik eşya, mutfak eşyaları ve aydınlatma gibi birçok farklı alanda ev eşyası bulunacak" dedi. 
Özdemir, bu yıl bütün ürünlerini görünüş olarak yenilediklerini, 'Beko Difüzyon' adını verdikleri ürünün dünyada aynı anda satılmaya başlanacağını belirterek, Arçelik marka ürünlerini ise haziran veya temmuz ayında baştan sona yenileyeceklerini bildirdi. 


</TEXT>
</DOC>
