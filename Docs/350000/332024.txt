<DOC>
<DOCNO> 332024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sontur21.html </URL>
<DATE> 2005/04/10/ </DATE>
<TIME> 22.46 </TIME>
<AUTHOR>  </AUTHOR>
<HEADLINE>
9 yaşındaki ölen çocuğun organları bağışlandı 
</HEADLINE>
<TEXT>

     Antalya'da trafik kazası sonucu beyin travması geçiren ve kaldırıldığı hastanede beyin ölümü gerçekleşen 9 yaşındaki Mehmet Kınık'ın organları, ailesi tarafından bağışlandı. 
     AA muhabirinin aldığı bilgiye göre,Mehmet Kınık, önceki gün Mehmet Akif Ersoy Mahallesi Mehmet Akif Ersoy Caddesi'nde ağabeyi Kadir Kınık'ın kullandığı bisikletin arkasında otururken, bir otomobilin çarpması sonucu ağır yaralandı. 
     Mehmet Kınık, otomobil sürücüsü Vedat Evren Özyıldırım tarafından önce Sema Yazar Semt Polikliniği'ne, oradan Atatürk Devlet Hastanesi'ne, ardından da Antalya Devlet Hastanesi'ne kaldırıldı. 
     Burada yoğun bakıma alınan 9 yaşındaki Mehmet Kınık'ın akşam saatlerinde beyin ölümü gerçekleşti. Bunun üzerine aile, çocuklarının organlarını bağışlama kararı verdi. 
     Yapılan protokolden sonra, Mehmet Kınık, organların nakli için, Akdeniz Üniversitesi Hastanesi'ne sevk edildi. Çocuklarının hastaneye sevk edilmesi sırasında gözyaşlarına hakim olamayan Baba Ali Rıza ve Anne Nurcan Kınık'ı yakınları sakinleştirdi. 
     Baba Ali Rıza Kınık, ''Çocuğumun ölümüyle derin bir sarsıntı geçirdik ama olan oldu. Tek tesellimiz, Mehmet'in organlarının, organ bekleyen çocuklara yeniden can olması'' diye konuştu. 
     Akdeniz Üniversitesi Organ Nakli Eğitim, Araştırma ve Uygulama Merkezi yetkilileri, Kınık'ın kalbi, böbrekleri, pankreası, göz kornealarını ve liflerini organ bekleyen hastalara nakletmek için çalışmalara başlandığını bildirdiler. 
     Maraşel Fevzi Çakmak İlköğretim Okulu 3. sınıf öğrencisi Mehmet Kınık'ın cenazesinin, Afyon'un Dinar İlçesi'ne götürüleceği öğrenildi. 
     
</TEXT>
</DOC>
