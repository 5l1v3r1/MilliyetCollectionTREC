<DOC>
<DOCNO> 346875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/spor/ydemirkol.html </URL>
<DATE> 2005/05/29/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Yarınların şampiyonu 
</HEADLINE>
<TEXT>



Dün izlediğimiz, tüm sezonda olduğu gibi, Türkiye'nin en etkili hücum gücüydü. Şimek'ten başlayıp Fatih'e uzanan hücum grubu bu ligin en ne yaptığını bilen ekibi. Uyguladıkları iyi yerleştirilmiş pas otomatiği Türkiye liglerinde kolay sağlanabilir cinsten değil. İş bununla da kalmıyor. Üst düzey yaratıcılıkla, rakiplerini ve izleyenleri neredeyse her akında şaşırtıyorlar. Hem böylesine keyif veren hem de kazanan olabilmek kolay değil. Bunu çok iyi yapıyorlar. 
Eksikleri de var kuşkusuz kalabalık çıktıklarında geri dönmekte, rakibe kelepçeyi taktıklarında ise kanat savunmacılarını oyuna sokmakta güçlük çekiyorlar, ama bunlar bu takımın vaat ettiklerinin yanında küçük ve çözülebilir sorunlar. Bu yaş ortalaması ideal takım, sadece bir kaç küçük takviyeyle önümüzdeki 5 yıla damgasını vurabilecek bir güç. 

Niyet önemli 
İstanbulspor'un üzerine gitmeye her niyetlendiklerinde başka bir şey deneyerek kaleye inmeyi başardılar. Rakibin durumunun ne olduğu ne kadar hedefsiz ve güçsüz olduğu önemli değil. Onların yapmaya niyetlendikleri önemli olan. Ve niyetleri bu ülkenin futbol fikrinin çok üzerinde. Mesele budur. 
Bu takım, 5 milli oyuncusu ve 2 çok iyi yabancısıyla, o efsane şampiyon kadrodan sonra gelmiş en iyi ekibin iskeleti olabilir. Tolga Türkiye'de bölgesinin en iyisi, Şimek açık ara... Hüseyin de, Gökdeniz de öyle. Sihirbaz Yattara'da da durum farklı değil. Ve Fatih Sultan Tekke... Tanju'dan sonra gelen ilk büyük Türk golcü. Türkiye'nin Terim ve Denizli ile birlikte kalibresi en yüksek hocasının organizasyonu ve borçsuz mali yapısıyla gelecek vaat ediyorlar. 
Dün tribünlerde şov yapan ve çarşamba finalinden sonra bir kez daha bu stadın rakibi boğmaya müsaade etmediği fikrini yıkan taraftar bunu anlamalı. Evet bu sezon Trabzonspor şampiyon olabilirdi. Ve belki de engellendi. Buna kızmak bir haktır. Ama ortaya konan büyük umuda kapılmak daha yararlı haraket olacaktır. 



</TEXT>
</DOC>
