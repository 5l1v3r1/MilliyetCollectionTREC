<DOC>
<DOCNO> 346857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/spor/spo02.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Görüşme odasına 
</HEADLINE>
<TEXT>


Başkan Aziz Yıldırım bugün Teknik Direktör Christoph Daum ile son kez masaya oturacak, Alman hocanın takımda kalıp kalmayacağı belli olacak. Görüşme olumsuz geçerse yeni antrenör arayışlarına başlanacak 

YUSUF KOBAL 


Fenerbahçe'de günlerdir beklenen Aziz Yıldırım - Christoph Daum zirvesi bugün yapılacak. 
Galatasaray derbisi sonrası Alman hocanın kesinlikle takımda kalacağını açıklayan Yıldırım, tecrübeli çalıştırıcının isteklerini ve gelecek pl nlarını dinleyecek. İkinci Başkan Nihat Özdemir'in de katılacağı toplantıda Daum ikna edilmeye çalışılacak. Görüşmenin olumlu geçmesi halinde transferde izlenecek strateji de belirlenecek. Teknik Direktör Daum'un özellikle kaleci Rüştü'nün takımda kalması konusunda ısrarcı davranacağı öğrenildi. 
Alman basınına sürekli "Fenerbahçe'deki durumum belirsiz. Gelen teklifleri değerlendirebilirim. Dünya Kupası'nda şampiyonluğa ulaştırabilecek bir milli takımda görev almak çok cazip olabilir" şeklinde açıklamalar yapan Daum ile anlaşma sağlanamaması halinde yeni hoca arayışlarına hemen hız verilecek. 
Bu arada sol kanadına takviye yapacak olan Fenerbahçe'nin Bayer Leverkusen'li Diego Placente'yi gündemine aldığı, Daum ile mukavele yeniledikten sonra bu oyuncunun transferini gerçekleştirmek için harekete geçeceği kaydedildi. 

Belçika'ya uçtu 

Serhat Akın, Anderlecht ile transfer görüşmesi yapmak için dün Brüksel'e gitti. Genç yıldız, Daum'un durumuna göre karar verecek 

YUSUF DURSUN 

Anderlecht Kulübü'nün ısrarla kadrosuna katmak istediği Fenerbahçeli Serhat Akın, Belçika ekibinin yöneticileriyle masaya oturdu. 
Şampiyonluk kutlamalarının ardından sabah erkenden menajeriyle birlikte Brüksel'e uçan milli futbolcu, hemen Anderlecht yönetimiyle görüşmelere başladı. Serhat, Belçika ekibinin çok ciddi olduğunu ve kendisine cazip bir teklifte bulunduğunu belirterek, "Bana talip oldukları için görüşüyorum. Daum ile bu konuyu değerlendirdik. Hocamız, 'Henüz benim durumum da belli değil. Bir süre bekleyin' dedi. Amacım öncelikle Fenerbahçe'de kalmak. Almanya'dan da teklifler var. Fenerbahçe'deki durumum netleşince ben de yolumu çizeceğim" diye konuştu. 
Serhat'ın Fenerbahçe ile yollarını ayırması halinde Anderlecht'in teklifini büyük olasılıkla değerlendireceği ve tarafların prensipte anlaştığı öğrenildi. Fenerbahçe yönetiminin Milli Takım kadrosunda bulunan Serhat Akın ile Yunanistan ve Kazakistan maçları sonrasında masaya oturacağı belirtildi. Bu sezon sakatlığı nedeniyle fazla forma şansı bulamayan ancak son haftalardaki başarılı performansıyla göz dolduran genç yıldız ile yeniden üç yıllık sözleşme imzalanmasının planlandığı ifade edildi. 
Teknik Direktör Daum'un da Serhat'ın kesinlikle takımda kalmasını istediği ifade edildi. Alman hocanın yönetime verdiği raporda, "Serhat bize her zaman yararlı olabilecek bir oyuncu" dediği öğrenildi. 

Veda partisi 

Başkan Aziz Yıldırım, yöneticiler, futbolcular ve teknik heyet eşleriyle birlikte bugün Faruk Ilgaz Sosyal Tesisleri'nde bir araya gelecek. Gecede hem şampiyonluk kutlanacak, hem de ligin bitimi dolayısıyla herkes birbirine tatil öncesi veda edecek. Başkan Yıldırım'ın şampiyonluk partisinde bir konuşma yaparak oyunculara ve teknik kadroya teşekkür edeceği ve yeni sezonda Avrupa'da başarı isteyeceği belirtildi. Bu arada salı günü ülkesine dönecek Pierre van Hooijdonk da arkadaşlarıyla vedalaşacak. 

Fener uyutmadı 

Konya dönüşü Sabiha Gökçen Havalimanı'ndan üstü açık bir otobüsle Bağdat Caddesi'ne gelen Fenerbahçe kafilesi sabaha kadar çılgınca eğlendi. Sarı - Lacivertliler'e, caddenin Bostancı girişinden itibaren taraftarları sevgi gösterisinde bulundular. Kafileyi taşıyan otobüs, taraftarların yoğun ilgisi nedeniyle ilerlemekte güçlük çekti. Futbolcular meşalelerin yakıldığı Göztepe'de taraftarlarla birlikte "Mihriban Türküsü"nü söyledi. Otobüsün üzerinde şampiyonluk kupasını büyük bir coşkuyla kaldıran Teknik Direktör Christoph Daum'un, bir ara eline geçirdiği gömlekle kupayı silerek parlatmaya çalışması taraftarlardan alkış aldı. Kafile sabah 05.30'ta tesislere döndü. 

Alex, MR çektirmedi 

Konyaspor maçında sakatlanan Alex de Souza, ülkesine gidene kadar sakatlığını düşünmeden şampiyonluğun keyfini çıkartmak istediğini söyledi. Bağdat Caddesi'ndeki kutlamalara katılmadan evine gittiği için üzgün olduğunu kaydeden Brezilyalı yıldız dün İstanbul'dan ayrılırken, "Bu sabah daha iyiyim. Doğrusunu isterseniz burada MR çektirip düşük bir moralle yola çıkmak istemedim" dedi. 


</TEXT>
</DOC>
