<DOC>
<DOCNO> 346092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonspo17.html </URL>
<DATE> 2005/05/26/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Milan'da yenilgi şaşkınlığı 
</HEADLINE>
<TEXT>

     Lütfullah Göktaş bildiriyor 

AC Milan’ın, İstanbul’da Atatürk Olimpiyat Stadı’nda oynanan Avrupa Şampiyonlar Ligi finalini ilk yarıda sağladığı açık üstünlüğe karşın, kupayı Liverpool’a kaptırması İtalyanlar tarafından şaşkınlıkla karşılandı. 
     AC Milan’ın ilk yarıdaki 3-0’lık avantajıyla oluşan şampiyonluk umudu, ikinci yarıda İngilizlerin 7 dakika içinde durumu eşitlemeleriyle birlikte yerini gerilime terketti. Uzatmalar sonunda kupa sahibini belirlemek için yapılan penaltı atışlarında Kırmızı-siyahlı yıldızlardan Serginho, Pirlo ve Shevchenko’nun topu ağlarla buluşturamamaları ise tam bir hayal kırıklığı ve üzüntü yarattı. 
     AC Milan Teknik Direktörü Carlo Ancelotti, İtalyan Sky televizyonuna yaptığı açıklamada, yenilgiyi izahta zorlandığını belirterek şöyle konuştu 
     "Maç esnasında 6 dakika aklımızı yitirdik. Bunun açıklanabilmesi imkansız. Ve de o an her şeyi heder ettik. Ekibim 120 dakika boyunca gayet iyi durumdaydı ama futbol işte böyle bir şey. Gerçekten çok üzgünüz. Şimdi ne mi olacak İtalya liginde son maçımızı oynayıp, önümüzdeki sezonu düşünmeye başlayacağız." İtalyan haber ajansları, maçı şeref tribününden Başbakan Recep Tayyip Erdoğan’la birlikte izleyen İtalya Başbakanı ve AC Milan’ın onursal başkanı Silvio Berlusconi’nin ise yenilgiden sonra, "İnanılmaz bir şey ama, maalesef kaybettik" demekle yetindiğini yazdılar. 
     Berlusconi’nin Ancelotti hakkında kendisine yöneltilen bir soruya karşılık olarak, "Hiç kimsenin işine son vermeyeceğim" dediği belirtildi. 
     Leverpool’un AC Milan’ı 6-5 yenmesiyle sonuçlanan karşılaşmanın sonucunu, İtalyan haber ajansı ANSA, "Liverpool Avrupa tahtında, Milan penaltılarda mağlup oldu" başlığıyla duyurdu. La Gazzetta dello Sport, internet sayfasında, "Avrupa Şampiyonu Liverpool" başlığını kullandı. 
     La Repubblica gazetesi internet versiyonunda maç sonucunu "Milan’dan intihar, Liverpool’dan şampiyonluk" başlığıyla özetlerken, Corriere della Sera ise "Liverpool Avrupa şampiyonu" demekle yetindi. 
     
</TEXT>
</DOC>
