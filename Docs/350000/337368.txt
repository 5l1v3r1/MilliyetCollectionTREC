<DOC>
<DOCNO> 337368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/soneko30.html </URL>
<DATE> 2005/04/27/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
TOKİ Başkan Vekili Çalışmalarımız Başbakan'ı memnun etmiyor 
</HEADLINE>
<TEXT>

     Toplu Konut İdaresi TOKİ Başkan Vekili Erdoğan Bayraktar, şimdiye kadar yaptıkları çalışmaların Başbakan Recep Tayyip Erdoğan'ı tatmin etmediğini belirterek, ''Her seferinde çalışmalarımızı yetersiz buluyor'' dedi. 
     Bayraktar, ''Başbakan Erdoğan'a her ay brifing verdiklerini, ancak Başbakan'ın kendilerini sürekli eleştirdiğini'' kaydederek, ''Başbakan gecekondu dönüşüm projelerine ağırlık verilmesini istemekte haklı. Ama bu kadar çok baskı yapması bizi eziyor'' dedi. ''Başbakan'ın kendi çalışmalarını yetersiz bulması ve sürekli eleştirmesi yüzünden zor durumda kaldığını'' ifade eden Bayraktar, '' Niye 70 tane okul yaptın da 270 tane yapmadın, şimdiye kadar 50 bin konutu neden teslim etmedin diyor. Kaynak konusunda 1 lira bile kimsenin verdiği yok. Hazine de artık bize kaynak getirecek arsa vermiyor. Biz de artık kredi bulacağız. Kaynak sıkıntımız yok ama ilerde olacak'' diye konuştu. 
     
     45 METREKARELİK KONUT 
     Şimdiye kadar 10 bin konutu teslim ettiklerini, bu sayının yıl sonunda 35 bin-40 bine, 2006 sonunda da 100 bine kesin ulaşacağını, belki de aşacağını ifade eden Erdoğan Bayraktar, TOKİ'nin daha önce 20 yılda teslim ettiği kadar konutu 1.5 yılda teslim edeceklerine işaret etti. 
     Bayraktar, ''TOKİ bilinçlendi, bilimsellik dışına, kanuni çerçevenin dışına, ihtiyaç bölgelerinin dışına çıkılmıyor. Gereğinin dışında fuzuli iş yapmamaya dikkat ediyoruz'' dedi. 
     Başbakan Tayyip Erdoğan'ın 45 metrekarelik çok sayıda konut yapılmasını istediğini kaydeden Bayraktar, şunları söyledi 
     ''Türk toplumunun 45 metrekarelik konuta alışması zor. Biz daha çok 65-75 metrekare konut yapıyoruz. İki tane müstakil odası, bir salonu, mutfağı banyosu olan... Türk aile yaşantısına uygun konutlara ağırlık veriyoruz. Ama fakirlere yönelik belli sayıda, Başbakan'ın talimatına aykırı iş yapmamak için 45 metrekarelik konutlar da yapıyoruz. Türk insanının kabul etmeyeceği bir konsept de yaratmak istemiyoruz.'' 
     
     ''DOSTLARIMIZ UYARIYOR'' 
     Hedeflenen konut sayısına ulaşmak için günde 2-3 tane ihale yaptıklarını belirten TOKİ Başkan Vekili Bayraktar, şöyle devam etti 
     ''Satışa çıktığımızda, konutların yüzde 95'ini satıyoruz. Eskişehir'de 600 konuta 8 bin müracaat oldu, Bursa'da 8 bin müracaat oldu. Bir tek Bitlis Rahva'da satamadık, ama satacağız. Önceden yapılan Kars, Samsun, Diyarbakır konutları 4 yıl satılamamış, 20 yıl vadeye çıkılmış, fiyatlar sübvanse edilmiş. Vatandaş artık kooperatiflere güvenmiyor. Yaptığımızı bilerek yapıyoruz. Allah da yardım ediyor. Bilimsellik çerçevesinde kanuni kaygı içerisinde. Özel sektör satışlarımıza hayret ediyor. Halen 208 tane şantiyemiz var. 
     Dostlarımız bizi uyarıyor. Bütün projeleri bir anda başlatmak riskli olur. Sizin yaygın denetiminiz yok, Türkiye'nin her tarafına dağıldınız, aman dikkat edin diye.'' 
     
     KREDİ KUYRUĞU 
     Şimdilik kaynak sorunu yaşanmadığını, yurtiçinden ve yurtdışından kredi kuruluşlarının kredi vermek için ''sırada'' olduğunu anlatan Bayraktar, ''Çünkü yaptığımız konutları satıyoruz. 6.5 katrilyon lira alacağımız oluşuyor. Şimdi kredi alıp kamu kaynağına faiz vermek istemiyorum. Birçok kredi talebini bekletiyoruz'' diye konuştu. 
     Bu yıl eğitim tesisleri, gecekondu dönüşüm projeleri, alt gelir grubundakilere yönelik projeler ve tarım köylerine ağırlık vereceklerini anlatan Bayraktar, yıl sonuna kadar 150 bin konutun ihalesinin tamamlanacağını, 3 bin derslikli 100 okulun bitirileceğini söyledi. 
     Türkiye'de bakış açısına göre 1.5-2 milyon konut açığı olduğuna işaret eden Erdoğan Bayraktar, ''Başbakan gecekondu dönüşüm projelerine ağırlık verilmesini istemekte haklı. Ama bu kadar çok baskı yapması bizi eziyor'' dedi. 
     Verilen bilgiye göre, TOKİ, Nisan itibariyle 98 bin 237 konutun ihale işlemlerini gerçekleştirdi. 57 ilköğretim okulu, 10 lise, 2 hastane, 10 sağlık ocağı, 35 ticaret merkezi, 14 spor merkezi yapıyor. 
     
</TEXT>
</DOC>
