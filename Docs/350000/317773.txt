<DOC>
<DOCNO> 317773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/yasam/yas02.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Faciayı önlemek için tankerle ölüme uçtu 
</HEADLINE>
<TEXT>


Freni patlayan benzin yüklü tankerin şoförü, 'Diğer araçlara çarparsak felaket olur' diyerek aracı uçuruma sürdü ve öldü 

GAZİANTEP DHA 

Gaziantep'in Nurdağı ilçesinde, freni patlayan benzin yüklü tankerin sürücüsü Tahsin Altun 38 , kendi hayatı pahasına aracını uçuruma sürükleyerek, olası bir faciayı önledi. 
Nurdağı - Osmaniye karayolunun 6. kilometresinde dün meydana gelen kazada, Altun'un 38 kullandığı 73 FD 965 plakalı benzin yüklü tankerin frenleri boşaldı. Durumu fark eden Altun, yanındaki arkadaşı Bilal Işık'tan 23 tankerden atlamasını istedi. 
Altun, arkadaşının "Birlikte atlayalım" teklifini de, "Ben atlayamam, tanker karşıdan gelen diğer araçlarla çarpışır, bir felaket olur" diyerek geri çevirdi. 

'Kurtulduğuma sevinemedim' 
Işık'ın tankerden atlamasından sonra tanker, Rüzgarlı virajında 70 metrelik uçuruma yuvarlandı. Sıkışan Altun yanarak hayatını kaybetti. Tankerden atlarken yaralanan ve Gaziantep Devlet Hastanesi'ne sevk edilen Işık, Mersin'den yükledikleri benzini Şırnak'a götürdüklerini belirterek, "Benimle birlikte atlasaydı Tahsin de kurtulabilirdi. Tahsin, daha büyük bir kazayı önlemek için kendini feda etti. Kurtulduğuma sevinemiyorum" dedi. 




</TEXT>
</DOC>
