<DOC>
<DOCNO> 316789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur32.html </URL>
<DATE> 2005/02/19/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
"Deniz Feneri" programının yapımcısına ateş edildi 
</HEADLINE>
<TEXT>

     Kanal 7 Televizyonu'nda yayınlanan ''Deniz Feneri'' adlı programın yapımcısı Uğur Aslan'ın otomobiline, Bursa'nın Gemlik İlçesi'nde kuru sıkı tabancayla ateş edildi. 
     Aslan'ın yaralanmadığı olayla ilgili 3 kişinin gözaltına alındığı bildirildi. 
     Alınan bilgiye göre, Balıkesir'de dün gece düzenlenen bir yemeğe katıldıktan sonra İstanbul'a dönmek üzere yola çıkan Aslan, ''115 Polis İmdat'' hattını arayarak, Gemlik İlçesi Kurtul Köyü yakınlarında, içinde 3 kişinin bulunduğu 16 EB 801 plakalı otomobilden kendisine ateş edildiğini bildirdi. 
     Aslan'ın ihbarı üzerine, Gemlik Dörtyol mevkiinde otomobili durduran güvenlik güçleri, Volkan E, Ahmet T. ve Volkan S'yi gözaltına aldı. 
     Yapılan sorgulamada, zanlılardan Ahmet T'nin, ''hatalı sollama sonucu kendilerini geçtiğini'' öne sürdüğü Aslan'ın bulunduğu otomobile bu nedenle kuru sıkı tabancayla ateş ettiği belirlendi. 
     Olaydan yara almadan kurtulan Aslan, jandarmaya verdiği ifadede, feribota yetişmek için Kurtul Köyü yakınlarında selektör yaparak bir otomobili geçtiğini belirterek, ''Otomobilin arka sağ koltuğunda oturan kişi, silahı bana doğrultarak hedef aldı ve 3 el ateş etti'' dediği öğrenildi. 
     Sorgulamalarının ardından adliyeye sevk edilen zanlılar, tutuksuz yargılanmak üzere serbest bırakıldı. 
     
</TEXT>
</DOC>
