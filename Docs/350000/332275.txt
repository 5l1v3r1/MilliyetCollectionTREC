<DOC>
<DOCNO> 332275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonspo27.html </URL>
<DATE> 2005/04/11/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Sakaryaspor Fenerbahçe maçını bir an önce unutmalıyız... 
</HEADLINE>
<TEXT>

     Sakaryaspor Kulübü Başkanı Selahattin Aydın, Fenerbahçe maçının unutulması gerektiğini kaydetti. 
     Aydın, yönetim kurulu üyeleriyle Sakaryaspor Altyapı Tesisleri'nde düzenlediği basın toplantısında, ''Fenerbahçe maçında iyi mücadele ettik. Puan alabileceğimiz bir maçtı, ama olmadı'' dedi. 
     Taraftarları, Fenerbahçe maçındaki desteklerinden dolayı kutlayan Aydın, ''Bundan sonraki maçları, kendi rakiplerimizle yapacağız. Bu maçlara motive olmak için Fenerbahçe maçını bir an önce unutmalıyız'' diye konuştu. 
     Deplasmanda yapacakları Konyaspor maçından iyi bir sonuç beklediklerini ifade eden Aydın, kaleci Şenol'un performansına da değinerek, şunları kaydetti 
     ''Şenol, Fenerbahçe maçında iyi mücadele etti. Şenol, geçmişte sorunlar yaşamış olabilir. Ama sahip çıkıldığında neler yapılabileceğini gösterdi. Türkiye'nin yerli kaleci sorunu olduğu bu dönemde ona herkes sahip çıkmalı.'' Aydın, Fenerbahçe maçındaki mücadeleleri dolayısıyla futbolculara prim verilip verilmeyeceğine ilişkin soruyu ise ''Futbolcuları para ile motive etmek tehlikelidir'' diye yanıtladı. 
     
</TEXT>
</DOC>
