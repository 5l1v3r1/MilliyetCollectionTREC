<DOC>
<DOCNO> 311032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonsiy17.html </URL>
<DATE> 2005/01/31/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
ABD Savunma Bakanlığı Müsteşarı Kerkük'ü Iraklılar çözmeli 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ABD Savunma Bakanlığı Müsteşarı Douglas Feith ile görüştü. 
     Başbakanlık eski binadaki görüşmeden sonra açıklama yapan Feith, Gül ile olumlu bir görüşme yaptıklarını, Irak, Afganistan, NATO ve güvenlik konularında görüş alışverişinde bulunduklarını söyledi. 
     Gül'e, Türkiye ile ABD arasındaki ilişkilerin önemini ifade ettiğini belirten Feith, bu ilişkilerin iki ülkenin yanı sıra NATO ve diğer müttefikler için de önemli olduğunu kaydetti. Feith, iki ülkenin birlikte daha yapacak çok şeyleri olduğunu, ortak çıkarların bulunduğunu ifade etti. 
     Feith, yaz aylarında görevinden ayrılacak olması ile Irak'ta kitle imha silahları bulunduğuna ilişkin yanlış istihbarat arasında bir bağlantı olup olmadığının sorulması üzerine, Irak'a ilişkin o dönemdeki kaygılarının, bu ülkenin kitle imha silahlarına sahip olabileceği yönünde olduğunu belirtti. 
     Irak'ın bu silahları tarihi boyunca İran ve kendi vatandaşlarına karşı kullandığını söyleyen Feith, bu nedenle Irak'ın kitle imha silahlarına sahip olmasının stratejik açıdan mantıklı olduğunu kaydetti. Feith, kitle imha silahlarına ilişkin yanlış istihbaratın ise Irak'ın stoklanmış kitle imha silahları olduğu yönündeki bilgilerden kaynaklandığını bildirdi. 
     Feith, Irak'a ilişkin tehlikenin özünün, bu ülkenin kitle imha silahları kullanan, terör örgütlerine destek veren, komşuları ve dünya için bir tehdit oluşturan bir ülke olmasında yattığını belirterek, Saddam Hüseyin rejiminin yıkılmasıyla dünyanın artık daha iyi durumda olduğunu söyledi. 
     Irak'ta dün düzenlenen seçimlerin Irak halkının da artık daha iyi durumda olduğunu gösterdiğini ifade eden Feith, Irak halkının kendilerine yönelik ölüm tehditlerine rağmen seçimlere katılmasının önemli olduğunu belirtti. 
     
     TÜRKİYE'NİN KERKÜK ENDİŞESİ 

     Türkiye'nin Kerkük'e ilişkin endişelerinin hatırlatılması üzerine Feith, Kerkük konusunun son derece önemli olduğunu, bunun Iraklıların kendileri tarafından çözümlenmesi gerektiğini söyledi. 
     Bu konuya geçici Irak anayasasında da yer verildiğini hatırlatan Feith, bunun sadece bir grup tarafından değil, tüm Iraklılar tarafından çözümlenebilecek bir konu olduğunu kaydetti. 
     Feith, ''Irak'ın toprak bütünlüğü ve birliğinin ABD için hayati önemde olduğunu'' belirterek, Kerkük benzeri sorunların ülkenin toprak bütünlüğü ve birliğini destekler bir biçimde çözümlenmesi gerektiğini kaydetti. 
     Douglas Feith, Türkiye'den lojistik amaçlı bir taleplerinin olup olmadığı sorusunu yanıtlarken, herhangi bir talepte bulunmadığını söyledi. Türk yetkililerle her görüşmelerinde çeşitli taleplerde bulunmadıklarını belirten Feith, ''Türkiye bağımsız bir ülke, ABD de bağımsız bir ülke ve ilişkilerimizi karşılıklı saygı çerçevesinde yürütüyoruz. İttifakımız bu nedenle güçlü ve sağlıklı'' dedi. 
     Feith, iki ülke arasındaki işbirliğinin ise şartlar gerektirdikçe ele alınarak, iki ülke yetkilileri tarafından karşılıklı çıkarlar çerçevesinde belirlendiğini kaydetti. 
     Irak'tan çekilme planlarına ilişkin bir soru üzerine de Feith, Irak'taki ABD mevcudiyeti konusunda her fırsatta dile getirdikleri iki önemli mesajları olduğunu, bunların ilkinin Iraklıların kendi kendilerini yönetebilecekleri ve savunmalarını sağlayabilecekleri ana kadar bu ülkede kalmak, ikincisinin de bu misyonları sona erdiğinde Irak'tan çekilmek olduğunu kaydetti. Irak'ın ABD'ye değil, Iraklılara ait olduğunu söyleyen Feith, amaçlarının Iraklıların kendilerini yönetebilme durumuna getirmek olduğunu ve bu noktaya ulaşıldığında mutlu olacaklarını kaydetti. 
     

     
</TEXT>
</DOC>
