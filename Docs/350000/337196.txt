<DOC>
<DOCNO> 337196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/guncel/agun.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunlar başlangıç 
</HEADLINE>
<TEXT>


Kampanyamız çerçevesinde bugün bazı illerimizdeki ivedi okul, yurt ve burs ihtiyaçlarına ilişkin bu listeyi açıklıyoruz. Ve daha işin başında olduğumuzu not ediyoruz... 


Milliyet gazetesi olarak toplumsal sorumluluk anlayışımız çerçevesinde bir süredir yoğun bir çalışma içindeyiz. 
"Baba Beni Okula Gönder" kampanyasını başlatırken tek bir hedefimiz vardı 
Çağdaşlaşma yolundaki Türkiye'de 'Kız çocuklarının okula gönderilmemesi' ayıbını ortadan kaldırmak. 
Yola koyulurken bunun zorlu bir çaba olacağını biliyorduk. 
Ancak bu kısa süreçte bizi çok mutlu eden ve cesaret veren gelişme, okurlarımızın duyarlılığı, her gün katlanarak artan yurtiçi ve dışından gelen destek mesajları ile başvuruları oldu. 
Çağrıyı yaparken söylediğimiz gibi, bu çabada "herkese düşen bir görev var." 
Kampanyamız çerçevesinde bugün bazı illerimizdeki ivedi okul, yurt ve burs ihtiyaçlarına ilişkin bu listeyi açıklıyoruz. 
Ve daha işin başında olduğumuzu not ediyoruz... 

Neden bu iller 
Çok değil, nisan ayı başlarında "Mülki İdare Amirleri - Sivil Toplum Örgütleri ve Milliyet Gazetesi 2005 Eğitim Çalıştayı"nda kız çocuklarımızın okullaşmasındaki sorunlar ve çözüm önerileri masaya yatırılmıştı. 
Katılan vali ve kaymakamlarımız, bulundukları bölgelerle ilgili sıkıntıları dile getirmiş, ihtiyaçları sıralamışlardı. Sivil toplum örgütleri temsilcileri ve Milli Eğitim Bakanlığı yetkilileri de kendi bilgilerini aktarmışlardı. 
Bununla yetinmedik. Milliyet ekipleri, ihtiyaçları yerinde tespit etmek ve durumu görmek amacıyla Anadolu'yu karış karış dolaştılar. Yerel yöneticilerle görüştüler. Ve sonuçta ortaya bugün yayımladığımız liste çıktı. 
Bu liste ivedilik arz eden ihtiyaçları gösteriyor. Ve yalnızca bir başlangıç. 
Milliyet olarak Türkiye'nin geleceğine sahip çıkmak isteyen vatandaşlarımızı ve özel kuruluşlarımızı bu listedeki hedeflere ulaşmak için göreve davet ediyoruz... 

Milliyet 





</TEXT>
</DOC>
