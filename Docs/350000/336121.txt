<DOC>
<DOCNO> 336121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/spor/yersen.html </URL>
<DATE> 2005/04/23/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
"Yüksek"lerde dolaşırken... 
</HEADLINE>
<TEXT>



Yasa tasarısı Cumhurbaşkanı Sayın Ahmet Necdet Sezer'in onayından dönmezse, ay sonunda futbol tarihimizde bir ilk gerçekleşecek. 
Bu ülkede milletvekili seçilirken, bakan olurken, başbakanlık koltuğuna otururken kimseye sorulmayan bir soru, Türkiye Futbol Federasyonu başkan adayına yöneltilecek 
"Ey Türk futbolunu yönetmeye aday şahsiyet. Ey onun kurul üyesi. İki yıllık bir yüksek okul diploman yoksa, git başka kapıya " denecek. 
İlginçtir, bundan sekiz ay önce Genel müdürlük bünyesindeki federasyonların seçimi arifesinde başkan adaylarında aranan "yüksek okul" şartını kaldıran zihniyet, bugün futbolu yönetmeye talip olan insanların önüne aynı engeli koyuyor. 
Ve ne yazık ki, Haluk Ulusoy 'u bir daha futbol dünyasında görmek istemeyenlerin hazırladıkları operasyon sayesinde, saçlarını bu değirmende ağartmış onlarca değerli futbol emekçisine Türk futboluna yönetici olarak hizmet verme yolunun kapatıldığı fark edilemiyor. 
Düşünebiliyor musunuz 
Tasarı yasallaşırsa, herhangi bir yüksek okulun "Tarla bitkileri" , "At antrenörlüğü", "Balık yetiştiriciliği" veya "Oto karoseri doğrultma teknikerliği" programını bitirmiş bu ülke vatandaşı, Futbol Federasyonu başkan adayı olma hakkını kullanabilecek. 
Aynı federasyonun yönetim kurulu üyesi olabilmek için "Aşçılık" , "Hasat sonrası teknoloji eğitimi" ya da "Cilt bakımı ve güzellik" bölümününden iki yıllık ön lisans almak yeterli sayılacak. 

Ya Terim ve diğerleri 
Öte yandan Türk futbolunda devrim gerçekleştiren bir Fatih Terim , Ay -Yıldızlı formayı yüz defa giyme başarısını göstermiş bir Rüştü Rençber, Bülent Korkmaz , Gençlerbirliği'nin duayen başkanı İlhan Cavcav ve niceleri, yılların birikimini federasyon çatısı altında yönetici olarak futbolun hizmetine sunamayacak. 
Neden Çünkü "Öğreniminiz yeterli değil" denecek. 
Ayıptır. Bu ya bir beceriksizliğin ya da art niyetin göstergesidir. 
Ülke gerçeklerinden uzak, futbol yapısını tanımayan bir anlayışın ürünüdür. 
Durun... Bununla da bitmiyor tasarının marifetleri 
Yasaya "Başkan üstüste ya da aralıklarla iki dönemden fazla seçilemez" hükmünün konması, örneğin bir Şenes Erzik 'in Türkiye Futbol Federasyonu başkanı olmasını engelliyor. 
FIFA ve UEFA'da üst düzey görevlerde bulunmuş, UEFA başkan adayları arasında gösterilmiş, yılların deneyim ve birikimine sahip bir futbol bilgini bu düzenleme yüzünden "oyunun" dışına itiliyor. 
Gerçi Sayın Erzik'in böyle bir talebi yok. İsteseniz de gelir mi bilinmez ama senaryo öyle güzel kurgulanmış ki... 
Başkanın görev süresi sekiz yılla sınırlandırılıyor ya... İnsanlar tam işi öğreniyor, kulüplerin kıskacından kurtuluyor ve profesyonel bir yönetici gibi konusuna hakim oluyor... Derken... 
"Hadi senin süren bitti" gerekçesiyle bir kenara atılıyor. 

Oldu bitti 
Sadece futbola değil, diğer tüm Uluslararası federasyonların yönetimlerine bakın. İstikrar, devamlılık vardır. Kimseye "gel kardeşim seni seçtirelim ama iki dönem sonra yoksun" denmez, bunun pazarlığı yapılmaz. 
Bu yüzden tasarının iyi niyetle hazırlandığına inanmıyorum. Zaten TBMM'ye sunulan madde gerekçelerine baktığınızda niçin yüksek okul şartı arandığı, niçin görev süresinin iki dönemle sınırlandığı konusunda en ufak bir açıklamaya gerek duyulmadığı görülüyor. 
Yaptım gitti, oldu bitti mantığı... 
Haa... Bugün böyle, yarın gerekirse düzeltiriz diyorsanız lafım yok 
Nasıl olsa alıştık, yönetmelik yapar gibi yasa değiştirmenize... 

Çorbada tuzumuz olsun 

Hafta içinde TBMM Milli Eğitim, Kültür, Gençlik ve Spor komisyonundayız. 3813 sayılı yasa ile ilgili görüşmeler devam ediyor. 
Sıra Federasyon başkanı Levent Bıçakcı'nın "kerameti kendinden menkul" başdanışmanının önerisi ile üye sayısı 5'e indirilen Merkez Hakem Kurulu maddesine geliyor. 
Bakan Mehmet Ali Şahin kamuoyunun tepkileri üzerine sayının eskisi gibi dokuz olarak korunması görüşünü dile getiriyor. 
Bir önerge ile gerekli düzeltme yapılıyor. Madde tam yeni şekliyle oylanıp kabul edilecekken, usulden değil ama bir basın mensubu arkadaşımız 
"Sayı dokuza çıktı ancak madde 'Üyelerin üçü eski hakemlerden ikisi...' diye devam ediyor. Burası da düzeltilmeli" uyarısında bulunuyor. 
Genel müdürlük hukuk müşaviri Zübeyd Aydın ters ters bakıyor 
"Gerek yok" yanıtını veriyor. 
Hukukçu bakan Şahin ise farkına varıyor az sonra yapılacak fahiş hatanın. 
"Doğru. Maddenin devamı yedisi eski hakem..." olmalı diyor ve önergeyi düzelttiriyor. 
Böylece hep eleştirileriyle gündeme gelen biz medya mensupları, çorbaya bir tutam tuz katmış sayılıyoruz 

Onlar da gazeteci 

Önce Samsun'da bir yerel televizyon kanalının muhabiri atlıyor tribünden sahaya. Bir Süper Lig maçında binlerce insanın gözü önünde yardımcı ve dördüncü hakemi yumrukluyor. 
Ardından Iğdır'da boynunda akreditasyon kartı bulunan dört foto muhabiri kale arkasında Hatayspor file bekçisini taciz ediyor, dövmeye kalkıyor... Liglerde tansiyon giderek yükselirken, tarafsız bazı medya mensupları da tuzağın içine düşüyor. 
Bir kısmı saha içinde yumrukla, küfürle, bir bölümü sahip oldukları sütunlarda kendilerine yakışan uslüplarıyla gösteriyor memnuniyetsizliklerini. Ne üzücü ki, kim olduklarına, ne olduklarına bakılmadan hepimiz genelleniyoruz 
İşte spor gazetecileri.. 

Haka dansı 

Çanakkale'de yapılan geleneksel Anzak törenlerinin bu yılki programından "Haka" dansı çıkarılmış. Yeni Zelanda yerlisi Maorilerin geleneksel dansına yasak konarken, kabak yine basının başına patlamış. 
Törenin koordinatörlüğünü üstlenen Başbakanlık büyük ilgi gören Haka dansını basının ön plana çıkardığını, bu nedenle "halkın duygularının incindiğini" ileri sürmüş. 
Doğru... Gençlerbirliği kulübü başkanı İlhan Cavcav geçen sezon onbinlerce insanın gözü önünde "Haka" dansı yaparken, geçen hafta Trabzonsporlu Gökdeniz Galatasaray tribünlerine aynı danstan bölümler sunarken de medya suçluydu. Suçluydu çünkü futbolun onca güzelliği arasından Maori yerlilerinin müstehcen dansını ön plana çıkarıp Cavcav ve Gökdeniz'in ceza almasına yol açmıştı. 
Hay Allah'ım, yaşadıkça daha neler göreceğiz bu memlekette 



</TEXT>
</DOC>
