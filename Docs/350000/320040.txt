<DOC>
<DOCNO> 320040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonspo05.html </URL>
<DATE> 2005/03/02/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Tomas derbiye saklandı... 
</HEADLINE>
<TEXT>

     Teknik direktör Hagi, Beşiktaş maçını düşünerek, Hırvat futbolcu Tomas'ı yedek soyundurup, Kaptan Bülent'e forma verdi. 
     
     Hasan Kabze 11’de 
     Galatasaray savunmasının başarılı ikilisi Song - Tomas, Diyarbakırspor kupa mücadelesinde birbirlerinden ayrıldı. Çünkü teknik direktör Hagi, hafta sonundaki Beşiktaş derbisini düşünerek Hırvat futbolcuyu kulübeye çekti, onun yerine de Kaptan Bülent’e şans verdi. Bülent, en son Karabükspor kupa maçında ilk 11’de görev yapmıştı. Rumen hoca, sakatlığı nedeniyle Diyarbakır’a götürülmeyen Hakan Şükür’ün yerine de Hasan Kabze’yi oynattı. 
     
     Diyar’da 2 eksik 
     Samsunspor maçındaki oyunlarıyla eleştiri alan Volkan ve Hasan Şaş da yedek soyunurken, onların yerine hafta sonunda cezaları nedeniyle forma giyemeyen Ayhan ile Ergün görev yaptı. Diyarbakırspor’da ise cezalı Cumhur takımındaki yerini alamazken, sakatlığı bulunan Murat kadroya alınmadı. Murat gibi sakatlığı bulunan bir başka oyuncu Yasin Sülün ise yedek soyundu ve 83. dakikada Cem Yanık’ın yerine oyuna dahil oldu. 
     
</TEXT>
</DOC>
