<DOC>
<DOCNO> 331024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun12.html </URL>
<DATE> 2005/04/07/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Filistinli, uçağa binerken soyunmayı reddetti .. 
</HEADLINE>
<TEXT>

     Barışçı Filistinli Huda İmam, uluslararası Ben Gurion havaalanında uçağa binerken aranmak için tamamen soyunmayı reddedince, İsrail güvenlik görevlileri, ABD'ye giden uçağa binmesine izin vermedi. 
     İmam, AFP'ye yaptığı açıklamada, ''Üstümü aradılar, metal detektörden geçirdiler, sonra da özel bir kabinde tamamen soyunmamı istediler. Bunu reddettim. O zaman bir güvenlik görevlisi hiçbir uçağa binemeyeceğimi bildirdi'' ifadesini kullandı. 
     Kudüs Üniversitesi'nde Kudüs araştırmaları merkezinin müdürü olan Fransız vatandaşı İmam, ABD'nin Boston kentinde düzenlenen ''2050 Kudüs vizyonu'' konulu seminere katılacaktı. 
     Filistinliler ve turistler, sıklıkla Ben Gurion havaalanındaki güvenlik görevlilerini üst arama ve küçük düşürücü sorgular yapmakla suçluyor. 
     
</TEXT>
</DOC>
