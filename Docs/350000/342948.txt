<DOC>
<DOCNO> 342948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/soneko09.html </URL>
<DATE> 2005/05/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ziraat Bankası'nın özelleştirilmesi için düğmeye basıldı... 
</HEADLINE>
<TEXT>

     Bankacılık sektöründe son dönemde yaşanan yabancı girişlerinin ardından, kamu bankalarının özelleştirmesi konusu, gündemdeki yerini tekrar almaya başladı. 
     Edinilen bilgiye göre, Ziraat Bankası’nın özelleştirilmesi için hangi yöntemin kullanılacağını belirleyip yurt dışında road show çalışmalarını yürütecek, bir uluslararası yatırım bankasının seçimine dönük çalışmalar başladı. 
     
     "SEZONU KAÇIRMA" RİSKİ 

     Ziraat Bankası gibi 140 yıllık bir bankada, satış için her şeyi mükemmelleştirmeyi beklemenin "sezonu kaçırmak" anlamına gelebileceğini vurgulayan yetkililer, "Bu haliyle de her şeyin bir fiyatı var" ifadesini kullanıyor. 
     Danışman firma Mc Kinsey tarafından Ziraat Bankası için bir yol haritası ortaya konulurken, bu büyüklükteki bir banka için halka arz formülü ortaya konmuştu. 
     Ancak sektördeki yabancı ilgisinin dengeleri değiştirdiğini belirten yetkililer, halka arzın yanında blok satışa da kapıların kapatılmadığını vurguluyor ve "Bu anlamda da müşteri varsa, ona da hoş geldin deriz" şeklinde konuşuyorlar. 
     Atina’da düzenlenen Bankalar Birliği toplantısında da Türk bankacılık piyasasına olan ilgilinin görüldüğüne, Türkiye ile aynı paralelde olan Yunanlı yatırımcıların bile bu piyasaya ilgi duyduğuna işaret edilirken, kredi kartları ve tüketici kredilerinin milli gelire orana bakıldığında, yatırımcıların daha burada alınacak yol olduğu düşüncesi ile Türkiye’ye ilgilerini artırdıkları vurgulanıyor. 
     
     NEDEN YATIRIM BANKASI 

     Kamu bankalarının özelleştirilmesi için neden bir yatırım bankası arandığına ilişkin soruya karşılık da yetkililer, özelleştirme için yurtdışında büyük yatırımcılara yapılacak ’road show’un tanıtım kampanyası kamu bankaları tarafından şimdiye kadar yapılan bir iş olmadığına işaret ediliyor. 
     Tutulacak yabancı yatırım bankasının hem Ziraat Bankası’nı analiz edeceği, hem de buranın nasıl satılacağı konusunda bir fikir geliştireceği belirtiliyor. 
     Yatırım bankası bulma çalışmalarına hemen başlanacağı ve şu anda arayış içinde olunduğu da kaydedilirken, özelleştirme için yurtdışı piyasalarda road show’a ne zaman çıkılacağına yatırım bankasının tavsiyelerine göre karar verileceği kaydediliyor. 
     
     "SATIŞI ÖİB YAPMALI" 

     Kamu bankalarının özelleştirmesini kimin yapacağına ilişkin soruya da, Özelleştirme İdaresi’nde bu konuda deneyimli bir kadro bulunduğu hatırlatılarak, özelleştirmeyi ÖİB’nin yapmasının daha doğru olacağı vurgulanıyor. 

     
</TEXT>
</DOC>
