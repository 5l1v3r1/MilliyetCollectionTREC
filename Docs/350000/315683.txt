<DOC>
<DOCNO> 315683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun16.html </URL>
<DATE> 2005/02/16/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Talabani ABD Irak'ta iki yıl daha kalsın 
</HEADLINE>
<TEXT>

     Ferit ASLAN DHA 

      IRAK'taki genel seçim sonuçlarının açıklanmasının ardından, Kerkük'te de seçim sonuçları açıklanarak 41 sandalyeden oluşan il meclisinde hangi partilerin ne kadar sandalye aldığı ortaya çıktı. Sonuçlara göre, Kürtlerin seçime girdiği kardeşlik listesi 237 bin oy ile 24 sandalye alırken, Türkmen Cephesi 6 sandalyede kaldı. 
     KDP'nin resmi yayın organı Xebat gazetesinin haberine göre, seçimlere Kerkük kardeşlik listesi adıyla giren Kürtler, Kerkük il meclisinde 24 sandalye, Türkmen Cephesi 6 sandalye, İslami ve Türkmen ittifakı 1 sandalye, Girdbuneweyi Komari Irak partisi 5 sandalye, Girdbuneweyi Niştimani Irak partisi 1 sandalye aldı. Geriye kalan 4 sandalye için ise partilerin aldıkları oylara göre dağılımının yapılacağı belirtildi. Kürtlerin seçimlerde yolsuzluk yaptıkları iddiasıyla 90 bin oyu iptal edilmişti. 
     New York Times Gazetesi'ne konuşan KDP lideri Mesut Barzani ise, Kürtler'in alınan sonuçlarla güçlerini Irak'ta gösterdiklerini ve bu sonuçla Irak'taki yeni hükümetin asli unsuru olacaklarını belirterek, "Kürtler, Irak Devlet Başkanlığı'na da adaydır. Kürtler bunun için farklı taraflarla ilişki halindedir'' dedi. 
     USA Today Gazetesi'ne konuşan KYB lideri Celal Talabani ise, Kürtler'in Irak Devlet Başkanlığı'na aday olduğunu belirterek, "Her ne kadar Kürtler'in ve Şiiler'in ittifakı olmasa da, iki grupta diktatörlük sistemine karşı tarih boyunca aynı çizgiye sahip olup güçlü bir ilişki kurmuşlardır. Kürtler, Kekük'te bıraktıkları yerlerine geri dönmeli, Araplar da eski yerlerine dönmeli. Amerikan güçleri de Irakta güvenlik sağlanana kadar iki yıl daha kalmalı'' diye konuştu. 
     
</TEXT>
</DOC>
