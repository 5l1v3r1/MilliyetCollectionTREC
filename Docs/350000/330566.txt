<DOC>
<DOCNO> 330566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/ekonomi/eko03.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'ı büyüme konusunda yanılttılar 
</HEADLINE>
<TEXT>


Başbakan, 'Büyümede dünya rekoru kırdık' dedi. Rekorun Venezüella'da olması, 'Başbakan'ı yanıltıyorlar mı ' sorusunu gündeme getirdi 

ANKARA Milliyet 

Başbakan Recep Tayyip Erdoğan, partisinin TBMM grup toplantısında yaptığı konuşmada, büyüme rakamlarının birkaç gün önce açıklandığını belirterek, "Gayri Safi Milli Hasıla'da GSMH yüzde 9.9, Gayri Safi Yurt İçi Hasılada GSYH yüzde 8.9 oranına ulaşmış durumdayız. Hamd olsun, bu oranlarla, son 39 yılın rekorunu, dünya ülkeleri arasında da henüz açıklanan oranlara göre dünya rekorunu kırmış durumdayız" dedi. 

Zenginleşmenin şartı 
Başbakan'ın, Türkiye'nin büyümede dünya rekorunu kırdığını söylemesi, kendisine yanlış bilgi verildiği yorumlarına yol açtı. Çünkü Venezüela bir süre önce yüzde 17.3 büyüdüğünü açıklamıştı. 
Venezüella Merkez Bankası'nın yaptığı açıklamaya göre, 2002'de yüzde 8.9'luk ve 2003'te de yüzde 9.2'lik küçülmenin ardından ülke geçen yıl rekor büyümeye imza attı. 
Erdoğan, ekonomi ve siyasetteki yapısal dönüşümlerin madalyonun iki yüzü gibi olduğunu belirterek, "Eksik bir demokrasi ile sağlıklı bir ekonomik düzen tesis edilemez. Yani özgürleşme, zenginleşmenin gerek şartıdır" dedi. Ekonomide iyileşme olmasına rağmen işsizlik gibi sorunların tam olarak çözülemediği üzerinde duran Erdoğan, Türkiye'nin ekonomisini büyütmenin, demokratikleşme perspektifini büyütmeye bağlı olduğunu vurguladı. Erdoğan, "Toplumun siyasetin dışında tutulduğu, siyasetin ve ekonominin hukuki zemininin zayıf olduğu, özgürlüklerin yerleşmediği bir ülkede ekonominin istikrarlı, sürdürülebilir bir gelişme göstermesi de mümkün değildir" dedi. 




</TEXT>
</DOC>
