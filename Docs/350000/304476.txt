<DOC>
<DOCNO> 304476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur54.html </URL>
<DATE> 2005/01/07/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Gül Türkiye'nin müzakereye başlaması için Kıbrıs'ı çözmesi gerekmez 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin AB ile müzakerelere başlaması için Kıbrıs sorununun çözülmüş olmasının gerekmediğini söyledi. 
     Gül, NTV'ye verdiği demeçte, Türkiye'nin AB sürecine ilişkin değerlendirmelerde bulundu. 
     AB ile Türkiye'nin tarama sürecine ne zaman başlayacağına yönelik bir soru üzerine Gül, zamanlama konusunda henüz bir mutabakata varılmadığını, Ankara ile Brüksel arasında çalışmaların sürdüğünü, konunun gelecek günlerde belirginleşeceğini kaydetti. 
     Tarama sürecinin uzun değil, birkaç ay sürecek teknik bir süreç olacağını belirten Gül, müktesebatın pek çok kısmının hayata geçirilmiş olması nedeniyle bu sürecin kolay olacağını ifade etti. 
     Bir soru üzerine AB ile müzakereleri yürütecek başmüzakerecinin kim olacağının henüz belli olmadığını söyleyen Gül, önemli olanının işin en iyi şekilde yapılması olduğunu kaydetti. 
     Gül, kabine değişikliğinin ne zaman olacağına ilişkin soru üzerine de konuyla ilgili Başbakan Recep Tayyip Erdoğan'ın konuşmasının doğru olacağını, başbakanın da ne zaman ihtiyaç duyarsa o zaman konuşacağını söyledi. 
     
     KIBRIS 
     Kıbrıs konusunun en önemli gündem maddelerinden biri olduğunu söyleyen Gül, Kıbrıs sorununun kalıcı bir şekilde çözümünün Türkiye, Kıbrıs Türkleri ve Kıbrıs Rumlarının çıkarına olacağını kaydetti. Gül, Türkiye'nin bu konuda inisiyatif alan bir ülke olacağını belirtti. 
     Kıbrıs sorununun çözümü için AB'nin bir platform olamayacağını söyleyen Gül, ''AB Kıbrıs sorununu çözebilecek bir birlik olsaydı, çözerdi, yanlış da yapmazdı. Çözüm olmadan Rum kesimini AB'ye tam üye yaparak büyük yanlış yaptı. Sorunun çözümünü kolaylaştırmadı. Yaptığı yanlışla zorlaştırdı'' diye konuştu. 
     ''Kıbrıs sorununun çözümü için AB'nin zaten bir niyetinin de olmadığını'' kaydeden Gül, sorunun BM'de çözümlenebileceğini ifade etti. 
     BM'ye süreçte aktif olması yönünde yapılan çağrıyı hatırlatan Gül, BM'den bu konuda beklentileri olduğunu, BM Genel Sekreteri Kofi Annan'ın hazırladığı raporun incelenmesi ve karar alınması gerektiğini söyledi. 
     Bir soru üzerine, Kıbrıs'la ilgili 3 Ekim'e kadar bir mecburiyetin olmadığını söyleyen Gül, ''Türkiye'nin müzakereye başlaması için Kıbrıs sorununun çözülmüş olması gerekmez. Çözülürse iyi olur, ama çözülmezse bu sorun aynı şekilde kalır, müzakereler devam eder'' dedi. 
     KKTC'ye uygulanan izolasyonların kaldırılmasıyla ilgili soru üzerine, konunun ilgili taraflarla her temasta gündeme getirildiğini belirten Gül, şimdiye kadar atılan adımların yeterli olmadığını kaydetti. 
     Gül, 2005'in en önemli konularının neler olabileceğinin sorulması üzerine de bu konuları, Irak, AB, Kıbrıs ve Ortadoğu olarak sıraladı. 
     AB ile müzakerelerin iyi şekilde başlaması ve mesafe alınmasını beklediklerini ifade eden Gül, Kıbrıs konusunda da olumlu gelişmeler olmasını umduklarını söyledi. 
     Gül, ABD ile ilişkileri ise konjonktürel olarak görmediklerini belirterek, Türk-Amerikan ilişkilerine çok önem verdiklerini ifade etti. Bakan Gül, ''Zaman zaman her iki tarafın da tatmin olmayacağı şeyler olabilir, ama Türkiye-ABD ilişkileri sağlam ilişkilerdir. Her iki ülkenin de dünyanın da buna ihtiyacı var'' diye konuştu. 
     
</TEXT>
</DOC>
