<DOC>
<DOCNO> 344258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/soneko38.html </URL>
<DATE> 2005/05/20/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
İhracatçılar, istihdamdaki vergi yükünün azaltılmasını isteyecek... 
</HEADLINE>
<TEXT>

     İhracatçılar, Başbakan Recep Tayyip Erdoğan’dan istihdamın üzerindeki vergi yükünün azaltılmasını isteyecek. 
     İstanbul Hazır Giyim ve Konfeksiyon İhracatçıları Birliği İHKİB 
     Başkanı Süleyman Orakçıoğlu, "5. Uluslararası İstanbul Tekstil Konferansı"nda gazetecilerin sorularını yanıtlarken, 11 ihracatçı birlik başkanı ve 20 dernek başkanıyla birlikte 24 Mayıs’ta Ankara’ya gideceklerini ve Başbakan Erdoğan ile görüşeceklerini bildirdi. 
     Başbakan Erdoğan ile görüşmelerinde gündeme getirecekleri ana konunun istihdam olacağını ifade eden Orakçıoğlu, şunları söyledi 
     "İstihdamdaki şu anda vergi ve prim yükleri dünyadaki rakiplerimizin iki misli. Bunu artık söylemekten ve kamuoyuna dile getirmekten biz bıktık. Rakiplerimizin yüzde 18-20 seviyesiyle bu yükü taşıdıklarını görüyoruz. Bizim ise yüzde 43-44 ve her gün artıyor. 
     Bugün herkes asgari ücrete takmış durumda. Asgari ücrete biz kafayı takmadık. Asgari ücret bugün 350 milyon, belki daha da artmalı. Ama, asgari ücretin brüt maliyeti işverene 800-850 milyon lira. Herkes bunu göz ardı ediyor. Özellikle dünyanın birçok ülkesi yatırım ve rekabet avantajı kazanmak için bu yükleri azaltmaya çalışırken, biz sektör olarak bu yüklerden inanılmaz derece problem yaşarken bu konuda hala adım atılmayışını son derece anlamsız buluyorum." Sektörlerinde ürün maliyeti içinde işçiliğin payının diğer sektörlere göre 5 misli fazla olduğunu belirten Orakçıoğlu, çevre ülkelerin birçoğunda yatırım çekmek için cazip koşullar sunulduğunu kaydetti. 
     Orakçıoğlu, "Biz yatırımcı ihraç etmek istemiyoruz. Biz ürün ihraç etmek, ülkenin üretimine ve istihdamına ve sosyal barışına katkıda bulunmak istiyoruz. Biz sorumluluğumuzu devam ettirmek istiyoruz, ama bu sorumluluğu da artık tek başına taşıyamıyoruz" diye konuştu. 
     
     "İKİ TARAFIN DA KAZANDIĞI BİR ÇÖZÜM ÜZERİNDE ÇALIŞIYORUZ" 
     Ankara’daki görüşmeleri öncesinde, sektörün bir teknik çalışma hazırlığı yaptığını belirten Orakçıoğlu, şöyle konuştu 
     "Bir anda, bir günde her şeyin çözülmesini beklemek hayal olabilir. Böyle bir şey mümkün değil. Ama, özellikle sayın Başbakanımızın ilgili kurumların bürokratları ile özellikle bir teknik ekip oluşturarak, bizim de oluşturacağımız bir teknik ekibin beraber çalışmasıyla ilgili bir önerimiz de olacak. Bizim önerimizin en büyük nedeni de birlikte çalışmanın sonucunda mantıklı neler üretebiliriz. 
     Çünkü, şu anda Türkiye’nin birtakım şeyleri var, IMF ile yaptığı anlaşma aynı zamanda uyguladığı ekonomik program ve bütçenin hedefleri ile ilgili. Biz, bunların bilincindeyiz. Bizler bir şeyler isterken mutlaka karşılığını vermek istiyoruz." IMF ile anlaşmaya dikkat çeken gazetecilerin, istihdam ve KDV indirimi isteklerinin kabul edilip edilmeyeceğini yönündeki sorusu üzerine Orakçıoğlu, şunları söyledi 
     "Önemli olan mantıklı çözüm önerilerini ortaya koyabilmek. Biz, bu mantıklı çözüm önerilerini ortaya koyarken hükümetin uyguladığı ekonomik programda hedeflerin tutturulması ile ilgili bir problem olmayacağını çalışmalarımızla ortaya koymak istiyoruz. Her iki tarafın da kazandığı mantıklı bir çözüm üzerinde çalışmalarımızı yoğunlaştırıyoruz. Hatta bununla ilgili, sayın Başbakanımıza 2010 yılında tekstil ve hazır giyim sektörünün hedef ihracatı olan 60 milyar dolarlık çeki de vereceğiz. O çekin karşılıksız çıkmaması için mutlaka bir sinerjinin ortaya konması lazım. Bu sektöre en azından güvenin ve bu sektörün geleceğiyle ilgili bir takım kaygıların da olmaması lazım." Sektörün yarınının bugünden daha iyi olacağını vurgularken, Türkiye’nin 2-3 yıl sonra dünya moda endüstrisinin lideri olabileceğini belirten Orakçıoğlu, üretim ve kapasite gücünü korumanın önemini işaret etti. 
     Orakçıoğlu, Çin tehdidine karşı uluslararası platformda verdikleri mücadeleye dikkat çekerek, "Uluslararası platformda vermiş olduğu mücadelenin kazanımlarını almaya başlamışken, kendi içimizdeki rekabet koşullarını da mutlaka gözden geçirerek elimizi güçlendirip geleceğe çok umutlu bakmalıyız" dedi. 
     
</TEXT>
</DOC>
