<DOC>
<DOCNO> 316377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun35.html </URL>
<DATE> 2005/02/18/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Vatandaşlığa geçmek için Almanca gazete okumak şart 
</HEADLINE>
<TEXT>

     Almanya'nın Rheinland-Pfalz Eyaleti Yüksek İdare Mahkemesi, Alman vatandaşlığına geçmek isteyen bir yabancının Almanca gazete okuyabilecek kadar dil bilgisine sahip olması gerektiği yönünde karar verdi. 
     Mahkeme kararında, Alman vatandaşı olmak isteyen bir yabancının günlük hayatta Almanca bir metni okuyup anlayabilecek ve metnin içeriğini sözlü olarak aktarabilecek düzeyde Almanca bilmesi gerektiği belirtildi. 
     Kararda, ''Şikayetçi 20 yıldır Almanya'da yaşıyor. Gerekli düzeyde Almanca öğrenebilmek için yeterli vakti vardı'' şeklinde ifadeye yer verildi. 
     Dava, Alman vatandaşlığına geçmek isteyen ve 1985 yılından bu yana Almanya'da yaşayan bir Lübnanlının vatandaşlık talebinin Yabancılar Dairesi, daha sonra da İdare Mahkemesi tarafından reddedilmesinden sonra, davacının temyize gitmesi sonucu görülmüştü. 
     
</TEXT>
</DOC>
