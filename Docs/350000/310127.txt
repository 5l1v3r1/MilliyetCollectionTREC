<DOC>
<DOCNO> 310127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/spor/spo08.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Katılmazsak sorun çıkar' 
</HEADLINE>
<TEXT>


Başbakan Yardımcısı Mehmet Ali Şahin, İslam Dayanışma Oyunları'na erkek sporcularla katılmalarının Türkiye'nin kararı olduğunu belirtti, "Bunu yapmazsak ileride sorun yaşarız" dedi 


"Söz verdik" 
BAŞBAKAN Yardımcısı Mehmet Ali Şahin, Suudi Arabistan'da düzenlenecek İslam Dayanışma Oyunları'na Türkiye'nin sadece erkek sporcularla katılmasının Türkiye'nin kararı olduğunu söyledi. Şahin, "Türkiye de bir İKÖ üyesidir. İleride bu oyunları Türkiye yaparsa Suudi Arabistan'ı davet ettiğimizde katılım az olursa, örgütün geleceği açısından bu sorun olur. Bu konu gündeme geldiğinde organizasyona Türkiye olarak katılacağımızı ifade ettik" dedi. 

Kararı savundu 
MEHMET Ali Şahin, "Hatta bir yıl önce sadece erkek sporcularla katılacağımızı o zaman açıklamıştık. Daha sonra Suudi Arabistan hükümeti bunu sadece erkek sporcuların katılacağı bir organizasyon olarak düşündüklerini açıkladı. Biz Türkiye olarak bir yıl önce kararımızı vermişiz, onların kararını uyguluyor değiliz" ifadesini kullandı. Bakan Şahin, "Bir örgütün üyesi olarak böyle bir organizasyona şu ya da bu nedenle katılmamayı da doğru bulmuyorum" yorumunu yaptı. 

"Katılım temsili" 
GSGM Vekili Mehmet Atalay ise Türkiye'nin oyunlara temsili olarak katılacağını belirtti. Atalay, "TMOK ile ortak karar aldık. Gençlerden oluşan bir kafileyle temsili olarak gideceğiz" dedi. Türkiye olarak bayan sporcuların tesettürle yarıştığı hiçbir yarışmaya sporcu göndermeyeceklerini vurgulayan Atalay şöyle konuştu "Bizim içim önemli olan uluslararası federasyonların kuralıdır. Suudi Arabistan'daki oyunlar da erkeklerin kurallara uygun yarışacağı bir organizasyon." 


</TEXT>
</DOC>
