<DOC>
<DOCNO> 324956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/guncel/gun04.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Törende 'Ermeni terörü' vurgusu 
</HEADLINE>
<TEXT>


Kurmay Albay Hasırcı, Şehitler Günü'nde 'Ermeni kurşunuyla ölen diplomatları' da andı 

GÜRKAN AKGÜNEŞ İstanbul 

"18 Mart Şehitler Günü" dolayısıyla İstanbul'da deniz, kara, hava, polis ve THY şehitleri, İstanbul Valiliği'nce Edirnekapı Şehitliği'nde düzenlenen törenle anıldı. Törende konuşan 1. Ordu Komutanlığı'ndan Kurmay Albay Burhan Hasırcı, diğer şehitlerle birlikte Ermeni çetelerinin kurşunlarıyla can veren hariciyecilerin anma tarihi olarak 18 Mart'ın belirlenmesinin vefa örneği olduğunu söyledi. 
Genelkurmay Başkanı Orgeneral Hilmi Özkök'ün mesajının ardından konuşan Hasırcı, "Türk milletini yurtdışında temsil ederken Ermeni çetelerinin kahpe kurşunlarıyla can veren hariciyemizin seçkin mensuplarını anma töreni için 18 Mart tarihinin seçilmesi, vefa ve incelik örneğidir" dedi. Törene, İstanbul Valisi Muammer Güler, Büyükşehir Belediye Başkanı Kadir Topbaş, Tümgeneral Abdullah Atay da katıldı. 


</TEXT>
</DOC>
