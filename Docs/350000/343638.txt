<DOC>
<DOCNO> 343638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/soneko12.html </URL>
<DATE> 2005/05/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Fransa'da 'hayır', Türk kağıdını olumsuz etkiler 
</HEADLINE>
<TEXT>

     Fransa’da 29 Mayıs’ta yapılacak Avrupa Anayasası referandumdan "hayır" çıkmasının euro ve Türk tahvilleri için olumsuz bir etki yaratacağı öne sürüldü. 
     Merrill Lynch tarafından 339 küresel fon yöneticisi arasında gerçekleştirilen bir ankete katılan 61 Avrupalı küresel fon yöneticisinin büyük bir bölümü, Fransa’da seçmenlerin AB Anayasası’nı reddetmesinin euro, euro hisseleri, euro tahvilleri ile Türk menkul değerlerini olumsuz etkileyeceğine inanıyor. 
     Avrupalı fon yöneticilerin yüzde 73’ü gibi büyük bir kısmı, bu sonuçtan euronun olumsuz etkileyeceğini düşünüyor. 
     Anayasanın reddedilmesinin euro için yararlı olacağına inananların oranı ise yüzde 2 gibi küçük bir düzeyde kaldı. 
     Bu arada, ankete katılanların yüzde 72’si, Fransa’da "hayır" oylarının galip gelmesinin Türk menkul değerlerini de olumsuz etkileyeceğini düşünüyor. Aksine düşünenlerin oranı ise sadece yüzde 3’te kaldı. 
     Merril Lynch tarafından 6-12 Mayıs günleri arasında gerçekleştirilen ankete toplam 339 fon yöneticisi katıldı. 
     Anketin sonuçlarını değerlendiren Financial Times gazetesi ise, anketin küresel fon yöneticilerinin euronun önümüzdeki 12 ayda dolardan fazla değer kaybetmesini bekledikleri bir döneme rastladığına dikkat çekti. 
     
     FON YÖNETİCİLERİ DÜNYA EKONOMİSİ KONUSUNDA DAHA KARAMSAR 
     Gazete, fon yöneticilerinin dünya ekonomik büyümesi konusunda 2001 yılından bu yana hiç olmadığı kadar karamsar olduklarını da yazdı. 
     Fon yöneticilerinin yüzde 56’sı, dünya ekonomisinin önümüzdeki 12 ayda yavaşlamasını, yüzde 20’si aynı kalmasını, yüzde 23’ü ise ılımlı bir büyüme göstermesini bekliyor. 
     Kar beklentileri de kötüleşti. Fon yöneticilerinin yüzde 60’ı karların az veya büyük bir düşüş göstereceğini düşünüyor. 
     Financial Times gazetesine konuşan Merill’in baş yatırım stratejisti David Bowers de, Fransa’daki referandumdan "hayır" çıkması halinde AB’nin genişlemesine olan desteğinin azabileceği uyarısını yaptı. 
     Bowers, yatırımcıların dünyaya ilişkin görüşlerinde son iki ayda şaşırtıcı bir değişiklik olduğunu da söyledi. 
     
</TEXT>
</DOC>
