<DOC>
<DOCNO> 303668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/soneko14.html </URL>
<DATE> 2005/01/05/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Otomotiv sektörü'nün 2005 hedefi 11 milyar dolarlık ihracat 
</HEADLINE>
<TEXT>

     Otomotiv Sanayii Derneği OSD Başkanı ve Ford Otosan Genel Müdürü Turgay Durak, bu yıl sektörün üretiminin 750 bin adedin üzerinde gerçekleşeceğini ve ihracatının da 11 milyar dolara yaklaşacağını tahmin ettiklerini bildirdi. 
     Durak, otomotiv sektörünün 2004 yılında 850 bin araçlık üretim, 10.1 milyar dolarlık ihracat ve 40 bin doğrudan istihdam ile başarılı bir yıl geçirdiğini anımsattı. 
     İç pazarda ilk 5 aydaki büyük artışın ardından ÖTV artışları nedeniyle hız kesen talebin, yılda 600 bin araç seviyesine indiğine değinen Durak, ''İç pazarda, 2005 yılında 2004'e göre otomobilde yüzde 15-20, ticari araçlarda yüzde 10 kadar daralma bekliyoruz'' dedi. 
     Turgay Durak, Türkiye'de üretim ve istihdamın en büyük bölümünü karşılayan Toyota, Ford Otosan, Renault, Mercedes, Hyundai ve Tofaş'ın işinin yüzde 70'inin ihracat olmasından dolayı, bu firmalarda yerli pazardaki daralmanın istihdama etkisinin nispeten az olacağına dikkat çekti. 
     Yerli ve yabancı yatırımcıların yatırım kararlarını vermek için proje fizibilitesini hazırlarken, alternatif ülkeler arasında en uygununu seçmek için yatırım teşviklerinin oranına ve uygulama kolaylığına önem verdiklerini belirten Durak, şunları kaydetti 
     ''2005 yılında, mevcut ihraç araç projelerimizin devamlılığını sağlayacak ürün yenileme ve üretim verimliliği artırma yatırımlarına öncelik verilecek. Henüz mevcut üretim kapasitesini yılda 1 milyon araçtan 1.5 milyon araca çıkaracak büyük yatırım projeleri için kararlar çıkmadı.'' 
     
     AR-GE'DE İKİNCİL MEVZUAT BEKLENİYOR 
     Durak, yeni araç projeleri için ürün geliştirme yetkinliğinin artırılması gerektiğini vurgulayarak, AR-GE harcamalarının yüzde 40'ının vergiden muaf tutulmasıyla ilgili kanunun çıktığını, ancak ikincil mevzuatın uygulamaya konulmasını beklediklerini kaydetti. 
     Yeni büyük ölçekli ihracat projelerinin alınabilmesi için Türkiye ile rekabet eden Orta ve Doğu Avrupa ülkelerindeki benzer yatırım teşvikleri verilmesi gerektiğine dikkat çeken Durak, ''Yatırım indirim oranının yatırım miktarına göre kademeli olarak yüzde 80, 125, 150 olarak belirlenmesi büyük otomotiv yatırımları için davet anlamına gelecektir'' diye konuştu. 
     Durak, iç pazarda taşıt alım vergi oranlarının tedricen AB düzeyi olan toplam yüzde 18'e indirilmesinin Türkiye'de bin kişiye düşen 93 aracın, 4-5 yıl içinde dünya ortalaması olan 132'ye çıkmasını sağlayacağını ifade etti. 
     Turgay Durak, otomotiv sektöründe 2005 yılında kapasite kullanım oranının yüzde 80-90 civarında olacağını, yerli üretimi 750 binin üzerinde öngördüklerini, ihracatın ise 2004 yılına göre yüzde 10 artarak 11 milyar dolara yaklaşacağını tahmin ettiklerini kaydetti. 
     
</TEXT>
</DOC>
