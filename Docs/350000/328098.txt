<DOC>
<DOCNO> 328098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun44.html </URL>
<DATE> 2005/03/29/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
İsrail'in kendi raporu Gazze hala 'büyük bir hapishane' 
</HEADLINE>
<TEXT>

     İsrailli iki sivil toplum örgütü, Gazze Şeridi'nin burada yaşayanlar için hala ''büyük bir hapishane'' olduğunu bildirdi. 
     B'Tselem ve Moked adlı örgütlerin raporlarında, Mısır'ın Şarm El Şeyh kentinde 8 Şubatta düzenlenen zirvede, bu kısıtlamaların kaldırılacağı sözü verilmesine rağmen, buradaki durumda ''uygulamada bir ilerleme kaydedilmediği'' vurgulanarak, burada yaşayan Filistinlilerin Batı Şeria veya İsrail'e gidemedikleri belirtildi. 
     Raporda, Gazze Şeridi ile Batı Şeria arasında kalan İsrail toprağından geçiş izni verilmediği için akrabalarını yıllardır göremeyen Filistinliler bulunduğuna dikkat çekildi. 
     Raporda, Eylül 2000'de başlayan İntifada'dan önce İsrail'de çalışma izni olan Filistinlilerin sayısının 26 bin 500 olduğu, ancak İntifada başladıktan sonra bu sayının yaklaşık 2000'e kadar gerilediği, bu sayının 10 yıl önce ise 100 binden fazla olduğu kaydedildi. 
     Örgütlerin raporunda, Dünya Bankası ile Filistin İstatistik Bürosu verilerine dayanılarak, buradaki Filistin halkının yüzde 77'den fazlasının fakirliğin eşiğinde olduğu da vurgulandı. 
     
</TEXT>
</DOC>
