<DOC>
<DOCNO> 306555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur32.html </URL>
<DATE> 2005/01/14/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Trabzon'da cinayetlerin zanlılarına yataklık eden kadın gözaltına alındı 
</HEADLINE>
<TEXT>

     Trabzon'da geçen hafta arka arkaya işlenen cinayetlerin faillerinden olduğu iddiasıyla yakalanan İ.M ve B.R'nin sorgularının sürdürüldüğü, İ.M ve B.R.'ye yardım ve yataklık yaptığı gerekçesiyle bir kadının gözaltına alındığı bildirildi. 
     Cumhuriyet Başsavcısı Burhan Çobanoğlu, AA muhabirine yaptığı açıklamada, Boztepe Mahallesi'nde, 7 Ocak Cuma gecesi Prof. Dr. Sadettin Güner ve oğlu Selçukhan Güner ile 8 Ocak'ta Engin Bayramoğlu'nun silahlı saldırı sonucu öldürülmesi olaylarının faillerinden olduğu iddiasıyla yakalanan İ.M. ve B.R.'nin sorgularının Cumhuriyet Savcısı nezaretinde Asayiş Şube Müdürlüğü'nde sürdürüldüğünü söyledi. 
     Zanlılara yardım ve yataklık yaptığı gerekçesiyle S.G. adlı kadının da gözaltına alındığını belirten Başsavcı Çobanoğlu, şöyle konuştu 
     ''İ.M. ve B.R. ile birlikte ele geçirilen 4 tabanca Samsun Emniyet Müdürlüğü Kriminal ve Balistik Şube Müdürlüğü'ne gönderildi. Gelecek sonucu bekliyoruz. Olay yerinde tatbikat yapılmayacak. Olayda görgü tanığı olan bir kişinin ifadesine tekrar başvurduk. Gözaltında bulunan 3 kişiyi bugün mahkemeye çıkaracağız.'' 
     
     OLAYIN GEÇMİŞİ 
     Trabzon'un Boztepe Mahallesi'nde, 7 Ocak Cuma gecesi, Prof. Dr. Sadettin Güner, eşi ve 3 çocuğuyla otomobiliyle seyir halindeyken silahlı saldırıya uğramış, Prof. Dr. Sadettin Güner ile 4 yaşındaki oğlu Selçukhan Güner ölmüş, eşi ve 2 çocuğu olaydan yara almadan kurtulmuştu. 
     Olayın meydana geldiği yerin yakınında bir gün sonra benzer şekilde silahlı saldırıya uğrayan Engin Bayramoğlu ölmüş, araçta bulunan biri çocuk iki kişi yaralanmıştı. 
     
</TEXT>
</DOC>
