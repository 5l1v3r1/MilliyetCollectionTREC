<DOC>
<DOCNO> 339250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonsiy24.html </URL>
<DATE> 2005/05/03/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
"Olay Başkan" yarın Şike Komisyonu'nda dinlenecek 
</HEADLINE>
<TEXT>

     TBMM Sporda Şiddet, Şike ve Haksız Rekabet İddialarını Araştırma Komisyonu, yarın, 2002-2003 sezonunda Diyarbakırspor-Elazığspor karşılaşması sırasında "kafasına silah dayayarak" takımından maçı vermesini istediği ileri sürülen, eski Diyarbakırspor Kulübü Başkanı Mücahit Can’ı dinleyecek. 
     AK Parti Ankara Milletvekili Haluk İpek başkanlığında toplanan Araştırma Komisyonu, bugünkü toplantısında, Halter Federasyonu Başkanı Hasan Akkuş’u dinledi. 
     Alınan bilgiye göre Akkuş, yeni yönetimin Aralık’ta göreve geldiğini belirterek, önceki döneme ilişkin iddialarla ilgili herhangi bir değerlendirme yapmasının söz konusu olmadığını ifade etti. 
     Antrenör Mehmet Üstündağ ile ilgili taciz iddialarıyla ilgili konunun da yargıda olduğuna işaret eden Akkuş, dolayısıyla o konuyla da ilgilenmediğini söyledi. 
     Akkuş, Nurcan Taylan ve diğer bayan haltercilerle ilgili çıkan haberler ve basının da etkisiyle oluşan ortam nedeniyle Bulgaristan’daki Avrupa Şampiyonası’na genç bir ekiple katıldıklarını bildirdi. 
     Sporda eğitimin önemine değinen Halter Federasyonu Başkanı Akkuş, şiddetin önlenmesi için taraftar profilinin çok iyi çıkarılması gerektiğini söyledi. "Örneğin İngiltere’de hangi tribünde hangi insanlar bulunuyor, bu, çok net bilinir" diyen Akkuş, sporcu profilinin çok iyi belirlenmesinin polisin de işini kolaylaştıracağını ifade etti. 
     Her spor dalının seyirci profilinin farklı olduğunu vurgulayan Akkuş, ona göre çalışma yapılması gerektiğine işaret etti. 
     
     SİLAHLI ŞİKE İDDİASI 
     Öte yandan, TBMM Araştırma Komisyonu, eski Diyarbakırspor Kulübü Başkanı Can’ı, hakkındaki iddialarla ilgili olarak yarın dinlemeye karar verdi. 
     Komisyona daha önce bilgi veren Bursaspor Kulübü Genel Sekreteri Alpay Şar, 2002-2003 sezonunda Diyarbakırspor-Elazığspor karşılaşmasında, devre arasında kendi oyuncularının soyunma odasına giren, o dönemin Diyarbakırspor Kulübü Başkanı Can’ın, silahını kendi kafasına dayayarak, "Bu maçı vermemiz lazım, yoksa kendimi vururum" dediğini ifade etmişti. 
     
</TEXT>
</DOC>
