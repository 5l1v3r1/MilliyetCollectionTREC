<DOC>
<DOCNO> 341241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonsiy10.html </URL>
<DATE> 2005/05/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yedizleri teşhir doktor AKP'den ihraç ediliyor... 
</HEADLINE>
<TEXT>

     İzmir'de hayatını kaybeden yediz bebekleri teşhir ederek büyük tepki toplayan özel bir hastanenin başhekimi Özer Gürbüz, üyesi olduğu AKP'den ihraç ediliyor. 
     AK Parti Merkez Karar Yürütme Kurulu, İzmir'de özel bir hastanenin başhekimi Özer Gürbüz'ü ölen yediz bebekleri teşhir ettiği için AKP İzmir İl Yönetimi'nden ihraç etmek amacıyla disiplin kuruluna sevketti. 
     Dün akşam toplanan AKP Merkez Yönetim Kurulu üyeleri, özel bir hastanede başhekim olarak çalışan Dr. Özer Gürbüz’ün tavrına sert tepki gösterdi. 
     Başbakan Recep Tayyip Erdoğan da, Gürbüz’ün ihraç istemiyle parti disiplin kuruluna sevk edilmesini istedi. 
     Başbakan Erdoğan, Özer Gürbüz'ün bu davranışının parti ilkeleriyle bağdaşmadığını belirterek, 'Yaptığı saçmalık. Toplumun hassasiyetlerini göz ardı etmiştir. Böyle bir şey olmaz, hemen ihraç edin' dedi. 
     AKP Grup Başkanvekili Sadullah Ergin, dün olayın siyasi açıdan değerlendirilmemesini istemiş ve doktorun kamu vicdanında mahkum edildiği görüşünü dile getirmişti. 
     Ergin, parti tüzüğü gereği konuyla ilgili olarak İl Disiplin Kurulu ve Genel Merkez Disiplin Kurulu'nun tasarrufta bulunma yetkisi olduğunu da söylemişti. 
     İki soruşturma birden 
     Yedi ölü ceninle basına poz veren doktor, mercek altına alındı. Doktor Özer Gürbüz hakkında hem Sağlık Bakanlığı hem de İzmir Tabip Odası soruşturma başlattı. 
     Sağlık Bakanlığı, yedizlerin cansız bedenlerinin 'Central Hospital' yazısıyla birlikte medyaya teşhir edilmesi üzerine dün soruşturma başlattı. 
     İzmirli Sibel Deniz'in yediz bebeklerini kaybetmesinin ardından tedavi gördüğü Central Hospital'ın ceninleri teşhir etmesi büyük tepki çekmişti. Sağlık Bakanlığı Teftiş Kurulu Başkanlığı da, yedizlerin hayatını kaybetmesi ve Central Hospital'ın bebeklerin görüntülerini yansıtma şekliyle ilgili inceleme ve soruşturma başlattı. Bakanlıktan yapılan açıklamada, soruşturma sonuçlarına göre gerekli işlemlerin yapılacağı belirtildi. Açıklamada, bebeklerin görüntülerinin yayımlanmasıyla ilgili Radyo Televizyon Üst Kurulu'na da başvuru yapılacağı vurgulandı. 
     Sağlık Bakanlığı'nın soruşturmasının ardından İzmir Tabip Odası da harekete geçti ve ikinci bir soruşturma açtı. 
     Başhekime ceza verilecek mi 
     İstanbul Tabip Odası Basın Sözcüsü Dr. Osman Öztürk, ceninleri teşhir eden Başhekim Gürbüz'le ilgili hukuki süreçle ilgili şu bilgileri verdi 
     "Yönetim Kurulu incelemeyi yapıp soruşturmayı açar. Gerek görülürse Onur Kurulu'na sevk edilir. Ceza verilip verilmeyeceğine Onur Kurulu karar verir. Uyarı, para cezası ve meslekten men gibi cezalar var. Etik ilkelere aykırı davranıldığına kanaat getirilirse meslekten men cezası verilebilir. Doktorun davranışı reklam gibi değerlendirilirse para cezası uygulanabilir. Çünkü sağlıkta her türlü reklam suçtur. Ancak bu olay etik olmamanın ötesinde insanın kanını donduruyor." 
     Neler olmuştu 
     Aşılama yöntemiyle yediz bebeklere hamile kalan Aliağalı Sibel Deniz’in doktoru ve Central Hospital Başhekimi Özer Gürbüz, bebeklerin birinin düşükle, kalan 6’sının da sezaryenle dünyaya getirildiğini, ancak hepsinin ortalama 10’ar dakika yaşadıktan sonra öldüğünü bildirmişti. 
     Ancak Başhekim, basın toplantısında, Sibel Deniz'in Anneler Günü arifesinde düşürdüğü ceninleri masanın üzerine yerleştirip basına göstererek şaşırtmıştı. Bir eli cebinde önünde 7 ceninle olayı anlatan Başhekimin rahat tavırları fotoğrafı görenleri dehşete düşürmüş, ceninlerin konulduğu masanın üstüne hastanenin adı "Central Hospital" yazısının yerleştirildiği de dikkatlerden kaçmamıştı. 
     
</TEXT>
</DOC>
