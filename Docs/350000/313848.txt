<DOC>
<DOCNO> 313848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonsiy18.html </URL>
<DATE> 2005/02/09/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Gül'den Rum lidere tepki Sözleri doğruysa çirkin olmuş 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin Ortadoğu barış sürecine katkı yapan ülkelerden biri olacağını vurgulayarak, önemli olanın sürecin işlemesi olduğunu kaydetti. 
     Gül, Dışişleri Bakanlığı'nda düzenlediği basın toplantısında, Ortadoğu barış sürecinde Türkiye'nin de yer almasını isteyip istemediklerine ilişkin bir soru üzerine, ''Göreceksiniz, Türkiye bu sürece katkı yapan ülkelerden biri olacaktır. Önemli olan sürecin işlemesidir'' diye konuştu. 
     Güney Kıbrıs'taki ana muhalefet Demokratik Seferberlik Partisi'nin DİSİ lideri Nikos Anastasiadis'in, bugün bir gazetede yer alan açıklamalarına göre, Kıbrıs'tan asker çekmesi yönünde Türkiye'den bir jest beklediği sözlerinin hatırlatılması üzerine Gül, bu sözleri ''yakışıksız'' bulduğunu söyledi. 
     Gül, şunları kaydetti 
     ''Türkiye'nin ne olduğunu tam takip etmeyen insanların hala kafalarında farklı imajlar var. Türk ordusu Türk hükümetinin, TBMM'nin emrindedir. Bütün kararlar siyasi kararlardır. Türk ordusu varsa, hükümetin, meclisin iradesiyle vardır ve uluslararası anlaşmalara dayanarak oradadır. 
     Türk askerinin adadan çekilmesini öngören bir planı Rumlar kendi elleriyle reddetmiştir. Türkiye'de ordu ayrı, hükümet ayrı, böyle bir şey söz konusu değildir. Siyasetçilere, sivillere kredi verip orduyu onlardan ayırma gayreti içinde olup, onları tenkit etmek, bunlar ucuz işlerdir. Türkiye'de her şey hukuki çerçevesi içinde. Ordu, hükümet, meclis, hepsinin yeri ayrıdır. Ama ordu ayrı düşünüyor, hükümet ayrı düşünüyor, bunların hiçbiri doğru değildir. Türkiye'ye gelirken bu tip demeçler, eğer söylenenler doğruysa, çirkin olmuş. Bizle görüşmesinde bunları da söyleyeceğim.'' Gül, DİSİ heyetinin gezisini nasıl yorumladığının sorulması üzerine, Türkiye'nin çözümden yana olduğunu belirterek, ''Çözüme ilişkin iyi niyetini gösterdiği şeklinde yorumlayabilirsiniz'' dedi. 
     Bir başka soru üzerine, Türkiye'nin Kıbrıs Rum kesimini nihai çözüme kadar tanımayacağını belirten Gül, ''Ama biz Kıbrıs Rumlarıyla, kim olursa olsun konuşuruz, görüşürüz, çözüme katkısı varsa diyalogdan kaçınmayız. Türkiye korkacak, çekinecek durumda değil. Rum kesiminden bir siyasetçi Türkiye'ye geliyorsa, bunu takdirle karşılarız. Orada çözüm için gayret sarfetmiş bir partinin başkanı, doğruları, yanlışlar kendisine anlatılır, konuşulur, dinleriz kendisini'' diye konuştu. 
     Gül, ''DİSİ heyetiyle görüşmeye hangi sıfatla katılacağına'' ilişkin bir soru üzerine, ''İstifa edeceğim bakanlıktan, gideceğim, görüşeceğim, geleceğim, tekrar kendimi bakan olarak seçtirteceğim. Hiç önemi yok, ha böyle olmuş, ha şöyle olmuş'' diye konuştu. 

     
</TEXT>
</DOC>
