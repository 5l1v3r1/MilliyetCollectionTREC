<DOC>
<DOCNO> 320687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/soneko26.html </URL>
<DATE> 2005/03/04/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Morgan Stanley Türkiye enflasyon sorununda sona yaklaştı 
</HEADLINE>
<TEXT>

     Uluslararası yatırım bankası Morgan Stanley, en son enflasyon verilerinin, Türkiye'nin enflasyon sorununda sona yaklaşıldığını gösterdiğini bildirdi. 
     Morgan Stanley'in son raporunda, DİE'nin yeni sepetine göre, bu yıl Şubat'ta aylık bazda TÜFE'nin yüzde 0.02, ÜFE'nin ise yüzde 0.11 oranında artması, Şubat ayı itibarıyla yıllık enflasyonun ise TÜFE'de yüzde 8.69, ÜFE'de ise yüzde 10.58 olarak gerçekleşmesinin, Türkiye'nin ''kayıp yılları'' olarak görülen 1990'lı yıllardaki ortalama yüzde 77.5'lerden nerelere geldiğini gösterdiği vurgulandı. 
     Türkiye'de, ekonomik programdaki kararlılığın sürdürülmesiyle, enflasyonun bu yıl sonuna kadar yüzde 6.7'ye, 2006 sonunda da yüzde 3.6'ya gerileyeceğinin belirtildiği raporda, Merkez Bankası'nın da bu süreçte para politikasını biraz hafifletebileceği vurgulandı. 
     
     HENÜZ KUTLAMA ZAMANI DEĞİL... 

     Bütün bu gelişmelerin, Türkiye'nin henüz kutlama yapmasına neden oluşturmaması gerektiğinin belirtildiği raporda, kutlama için henüz erken olduğu, Türkiye'deki istihdam piyasasındaki sorunların dikkate alınması halinde, IMF tarafından da istenen yapısal reformların uygulanmasının geciktirilmemesi gerektiği ifade edildi. 
     Türkiye'nin istihdam sorununun yapısal sorunlardan kaynaklandığının vurgulandığı raporda, uygulanmakta olan uyum programının da doğal bir neticesi olarak işsizliğin devam ettiği kaydedildi. 

     
</TEXT>
</DOC>
