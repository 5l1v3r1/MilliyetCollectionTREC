<DOC>
<DOCNO> 312079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonspo20.html </URL>
<DATE> 2005/02/03/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Ahmet Dursun Öncelikli amacım formamı tekrar geri almak... 
</HEADLINE>
<TEXT>

     Ara transfer döneminde Beşiktaş'a dönen Ahmet Dursun, ''Kendi kendime 'Bir gün buraya geri döneceğim ve kaldığım yerden devam ederek belleklere kazınacağım' diye söz verdim. Şimdi bu sözümün ilk kısmını gerçekleştirdim. Sırada hedeflerimi hayata geçirmek var. Öncelikli amacım formamı tekrar geri almak olacak'' dedi. 
     Ahmet Dursun, kendisine ait internet sitesi ''www.ahmetdursun.org''da yaptığı açıklamada, şu anki duygularını anlatmanın oldukça zor olduğunu ve bir duygu seli içinde bulunduğunu vurgulayarak, şunları kaydetti 
     ''Tarifi zor bir kabustan yeni uyanmanın şokunu henüz atlatabilmiş değilim. Yaşadıklarımı düşündükçe, kendim bile inanamıyorum. Siyah-beyazlı formadan apar topar koparılışım, dünyanın bir ucuna gidişim ve oradan yine ani bir kararla dönüşüm, sonra İstanbulspor'da oynadığım futbol ve attığım gollerle kendimi yeniden buluşum, yaşamayı hiç düşünmediğim ve yaşamak istemeyeceğim kötü bir rüyanın, hayal meyal hatırlanan anları gibi. 
     Bu kötü rüyanın öyle bir yeri var ki, bu gözlerimin önünden asla gitmiyor. Bu yaşadığım kötü anı unutmam asla mümkün değil. Yıllarca mücadele ettiğim, başarısı için ter döktüğüm ve çeşitli başarılara imza attığım kulübümde, hiç bilinmeyen bir futbolcu gibi denenmek, kalbimde derin yaralar açtı. Ancak bu olay sonrası, bir kez daha siyah-beyazlı formanın kıymetini anladım. Kendi kendime 'Bir gün buraya geri döneceğim ve kaldığım yerden devam ederek belleklere kazınacağım' diye söz verdim. Şimdi bu sözümün ilk kısmını gerçekleştirdim. Sırada hedeflerimi hayata geçirmek var. Öncelikli amacım formamı geri almak olacak. Bunun kolay olmadığını ve çok zorlanacağımı biliyorum. Ama bunu başarmak için ne gerekiyorsa yapacağım. Çok çalışacağım. Terimin son damlasına kadar mücadele edeceğim. Kazandığımda da sıkı sıkı o formaya sarılarak kimseye kaptırmayacağım. Azmin simgesi olmak için, herkese örnek gösterilmek için çabalayacağım. Zaten bu süreci hepiniz izleyip göreceksiniz.'' Ahmet Dursun, ''Beşiktaşlı olmak bir yaşam biçimiymiş. Beşiktaş formasından uzak kalınca bunu daha iyi anladım. Kulağımda hep taraftarlarımızın beni tribünlere çağırdığı o güzel sloganlar vardı. Zaten gittiğim her yerde de Beşiktaşlı Ahmet Dursun olarak anıldım. Bundan da mutluluk ve onur duydum'' dedi. 
     
</TEXT>
</DOC>
