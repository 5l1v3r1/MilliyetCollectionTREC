<DOC>
<DOCNO> 345065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonspo07.html </URL>
<DATE> 2005/05/23/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Beşiktaş'ta Okan Buruk yolcu... 
</HEADLINE>
<TEXT>

     Ahmet Yıldırım, Emre Aşık, Berkant Göktan ve Fatih Sonkaya'dan sonra Okan Buruk'la da yolların ayrılması kesinleşti. 
     
     Bulut izin istedi 
     Inter’le sözleşmesi bittikten sonra Beşiktaş’a imza atan Okan Buruk, hayli kötü bir sezonu geride bıraktı. Beklentilere yanıt veremeyen tecrübeli futbolcunun durumu hakkında yaşanan kararsızlık, dün yapılan bir görüşme sonrasında netlik kazandı. Okan’ın menaceri Ahmet Bulut, Futbol Şube Sorumlusu Kıvanç Oktay ile biraraya geldi ve şu teklifi yaptı Futbolcuma Almanya’dan ciddi teklifler var. Siz de uygun görürseniz, transferi hakkında görüşmelere başlamak için izin istiyorum.ö 
     
     İsabetli olur...’ 
     Bulut’a izin veren Oktay, bu durumun hem Beşiktaş hem de Okan için isabetli bir karar olacağını söyleyerek, ayrılığa sıcak baktığını vurguladı. Menacer Ahmet Bulut’un, bu sezon yeniden Almanya Birinci Ligi’ne çıkan FC Köln’ün yanı sıra Borussia Dortmund, Kaiserslautern ve Hertha Berlin’le temas halinde olduğu öğrenildi. Böylece Ahmet Yıldırım, Emre Aşık, Berkant Göktan ve Fatih Sonkaya’dan sonra yeni sezonda kadroda yer almayacak 5. futbolcu da Okan Buruk olarak belirlendi. 
     
     Zirveye az kaldı 
     Samsunspor maçı öncesinde yüz felci geçiren Yıldırım Demirören, istirahat için gittiği Göcek’ten bugün dönecek. Göcek’teki ikinci gününde Rıza Çalımbay ile özel yatında biraraya gelen Beşiktaş Başkanı, İstanbul’a döner dönmez genç teknik adamla yeniden buluşacak. Bu zirvede, gidecekler ve kalacaklar kesinleştirildikten sonra, alınan kararlar oyunculara birer birer deklare edilecek. 
     
</TEXT>
</DOC>
