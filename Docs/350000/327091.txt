<DOC>
<DOCNO> 327091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonspo23.html </URL>
<DATE> 2005/03/25/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Aydın Örs'e büyük onur... 
</HEADLINE>
<TEXT>

     Fenerbahçe Erkek Basketbol Takımı Antrenörü Aydın Örs, FIBA Avrupa Ligi All Star Günü'nde yapılacak maçta Avrupa Karması'nın antrenörlüğünü yapacak. 
     Fenerbahçe Kulübü'nün resmi internet sitesinde yer alan açıklamada, FIBA'nın ''Avrupa Ligi All Star Günü'' olarak belirlediği 14 Nisan'da, Kıbrıs Rum Kesimi'nin Limasol kentinde, ligde forma giyen oyunculardan kurulu Avrupa ve Dünya Karması arasında yapılacak All Star maçında, Aydın Örs'ün Avrupa Karması'nın başında çıkması için Fenerbahçe Kulübü'ne bir davet mesajı gönderildiği bildirildi. 
     Açıklamada ayrıca, internet üzerinden yapılan anket sonucunda sarı-lacivertli takımın oyuncularından Damir Mrsiç ve Ömer Onan'ın Avrupa, Marc Salyers'in ise Dünya Karması takımlarına çağrıldığı kaydedildi. 
     All Star maçında forma giyecek 12 oyuncudan 10'u ''www.fibaeurope.com'' sitesinde yapılan anketle, bu maçta takımları yönetecek antrenörler ise FIBA Avrupa jürisi tarafından seçildi. 
     
</TEXT>
</DOC>
