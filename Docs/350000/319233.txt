<DOC>
<DOCNO> 319233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun49.html </URL>
<DATE> 2005/02/28/ </DATE>
<TIME> 21.28 </TIME>
<AUTHOR>  </AUTHOR>
<HEADLINE>
ABD "İstifa, Lübnan için fırsat" 
</HEADLINE>
<TEXT>

     ABD yönetimi, Lübnan'da hükümetin istifasının, ''bu ülkede özgür ve adil seçimler düzenlenmesi için fırsat olduğunu'' düşündüğünü bildirdi. 
     Beyaz Saray Sözcüsü Scott McClellan, Lübnan Başbakanı Ömer Kerame'nin hükümetin istifasını sunmasından sonraki açıklamasında, ABD'nin Suriye askerlerinin Lübnan'dan çekilmesi çağrısını yineledi. 
     McClellan, ''Bölgedeki durumu ve gelişmeleri yakından takip ediyoruz. Kerame hükümetinin istifası, ülkedeki çeşitliliği gerçekten temsil edebilecek bir hükümet kurulması için fırsattır'' dedi. 
     ''Yeni Lübnan hükümetinin özgür ve adil seçimler düzenlemekten sorumlu olacağını'' söyleyen McClellan, ''yeni hükümetin, Lübnan anayasasına uygun olarak kurulması ve her türlü dış etkenden bağımsız olması gerektiğini'' belirtti. 
     McClellan, ''Suriye'nin BM Güvenlik Konseyi'nin 1559 sayılı kararına tamamen uymasının zamanı geldi. Bu karar, Suriye silahlı güçleri ve istihbarat servisi üyelerinin ülkeyi terk etmesini öngörüyor. Bu, ülkede adil ve özgür seçimlerin düzenlenmesine yardımcı olacak'' dedi. 
     Lübnan Başbakanı Kerame, Lübnan Meclisi'nin eski Başbakan Refik Hariri'nin öldürüldüğü suikastı görüşmek üzere düzenlenen toplantısında yaptığı konuşmada, hükümetinin istifasını sunmuş, Lübnan Devlet Başkanı Emil Lahud istifayı kabul etmişti. 
     
</TEXT>
</DOC>
