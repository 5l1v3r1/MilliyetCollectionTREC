<DOC>
<DOCNO> 340299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonyas01.html </URL>
<DATE> 2005/05/06/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Romanların "hıdrellez" coşkusu... 
</HEADLINE>
<TEXT>

     Edirneli Romanlar, hıdrellezi Tunca Nehri’nde yüzlerini yıkayarak ve müzik eşliğinde eğlenerek karşıladı. 
     Roman vatandaşların sabah namazından sonra Sarayiçi Mevkii’nde Balkan Şehitliği yanındaki Tunca Nehri’nde yüzlerini yıkamalarıyla hıdrellez başladı. Romanlar, bir yılın bol kazanç getirmesi ve tüm kötülüklerden uzak kalmaları için nehirde yüzlerini yıkayarak, dilekte bulundular. 
     Evlenme çağındaki genç kızlar ve kız çocukları, gelinlik ve en güzel elbiseleriyle geldikleri nehir kenarında davul-zurna eşliğinde göbek attılar, bereketin ve yazın gelişinin müjdecisi olan ağaçlardan yeşil dallar kopardılar. 
     Nehir kenarında doğa ile baş başa olmanın mutluluğunu yaşayan her yaştaki roman vatandaşlar, evlerindeki yakınlarına yüzlerini yıkamaları için şişelerle su götürdüler. Romanlar kopardıkları yeşil dallarla, davul-zurna eşliğinde evlerinin yolunu tuttular. 
     
</TEXT>
</DOC>
