<DOC>
<DOCNO> 306480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonsiy08.html </URL>
<DATE> 2005/01/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
CHP'den Anayasa Mahkemesi'ne başvurdu 
</HEADLINE>
<TEXT>

     CHP, 2005 Mali Yılı Bütçe Kanunu'nun bazı maddelerinin iptali ve yürürlüğünün durdurulması istemiyle Anayasa Mahkemesi'ne başvurdu. 
     CHP Grup Başkanvekili Kemal Anadol, başvurunun ardından yaptığı açıklamada, AK Parti'nin 2 yıllık iktidarı döneminde özellikle bütçe yapımı ve tekniği konusunda birçok uyarılarda bulunduklarını, ancak sözlerini AK Parti'ye dinletemediklerini söyledi. 
     Bütçe Yasası'na bütçe ile ilgisi bulunmayan hükümler konulduğunu bildiren Anadol, kazanılmış hakları da zedeleyen bu hükümlerin uygulanması halinde sonradan giderilmesi güç ya da olanaksız zararlara yol açtığını kaydetti. 
     Anadol, şunları söyledi 
     ''Bu yasa ile emekli yurttaşlarımızın hakları ellerinden alınmaktadır. Bir emekli vatandaşımız devletle ilişkili bir işte çalıştığı zaman aldığı emekli maaşı iptal edilecek. Bu büyük bir haksızlıktır ve hukuka aykırıdır. 
     Biz CHP olarak sürekli Anayasa Mahkemesi'ne gelmekten hoşnut değiliz. Biz isteriz ki, kurallara uygun yasalar çıksın ve uygulamaya konulsun. Ancak, bu hükümet döneminde CHP bir rekora gitmiştir. Biz, 43 kez Anayasa Mahkemesi'ne başvurduk, bunun 28'inde iptal, 16'sında ise yürütmeyi durdurma kararı verildi. 
     Parlamento'nun çalışmalarıyla ilgili zaman zaman çok övücü sözler söylenebiliyor. Ancak çalışmalar böyle sonuçlanınca bunun bir yararı olmuyor. Yasalar Anayasa Mahkemesi'nden ve Cumhurbaşkanı'ndan dönünce, bu fazla mesai angaryaya dönüşüyor.'' CHP'nin iptal başvurusunda bulunduğu 2005 Bütçe Kanunu'nun, emeklilerin kamuda çalışmaya başlamaları halinde emekli maaşlarının kesilmesine ilişkin düzenlemesi ile bütçeyle ilgisi olmadığı halde Bütçe Kanunu'na konulduğunu savunduğu 20 hükmünün Anayasa'nın 2, 11, 87, 88, ve 161. maddelerine ve 1'üncü maddesinin son fıkrasına aykırı olduğu savunuldu. İptal istemiyle birlikte sözkonusu hükümlerin yürürlüğünün durdurulması da talep edildi. 
     
</TEXT>
</DOC>
