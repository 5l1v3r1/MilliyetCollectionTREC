<DOC>
<DOCNO> 341661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sontur53.html </URL>
<DATE> 2005/05/11/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
İzmir Belediyesi işçileri grev kararı aldı... 
</HEADLINE>
<TEXT>

     İzmir Büyükşehir Belediyesi’ne bağlı İZELMAN A.Ş ile DİSK Genel-İş Sendikası arasında sürdürülen ve 4 bin 500 işçiyi kapsayan toplu sözleşme görüşmelerinde anlaşma 
     sağlanamayınca, grev kararı alındı. 
     Büyükşehir Belediyesi önünde toplanan işçiler, merhum Büyükşehir Belediye Başkanı Ahmet Piriştina anısına bir dakikalık saygı duruşunda bulundular. 
     Davul ve zurna eşliğinde halay çeken işçiler, "Sadaka değil toplu sözleşme", "İZELMAN işçisi köle değildir", "Eşit işe eşit ücret" şeklinde sloganlar attılar. 
     DİSK Genel-İş Sendikası İzmir 3 No’lu Şube Başkanı Cafer Gonca, 28 Aralık 2004 tarihinde başladıkları toplu sözleşme görüşmelerinde bugüne kadar işverenle 6 kez biraraya gelmelerine rağmen anlaşma sağlayamadıklarını söyledi. 
     Toplu sözleşmeyi masa başında yapmak için iyi niyet gösterdiklerini, ancak görüşmelerde 68 maddenin 22’sinde uzlaşmaya varamadıklarını belirten Gonca, "İnsanca yaşayabilmek için toplu sözleşme istiyoruz. Ücret adaletsizliğinin giderilmesini istiyoruz. 
     Yasal süreç dolduğunda grev kararı aldık" dedi. 
     Daha sonra Gonca, DİSK Genel-İş Ege Bölge Başkanı Muharrem Kurt, 1 No’lu Şube Başkanı Saim Geylani ve DİSK Ege Bölge temsilcisi Azad 
     Fazla, İzmir Büyükşehir Belediye Binası girişine grev kararını astı. 
     
</TEXT>
</DOC>
