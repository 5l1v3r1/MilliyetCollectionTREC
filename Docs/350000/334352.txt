<DOC>
<DOCNO> 334352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/spor/ysenay.html </URL>
<DATE> 2005/04/18/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Rıza'nın zaferi, Daum'un iflası 
</HEADLINE>
<TEXT>



Futbol oyunu çok yönlüdür, bilirsiniz... Genelde "iyi takım, kötü oynayanı yener" ... Ama bazen de iş öyle olmaz işte... Yani siz ne kadar oynama, hücum üstünlüğü ve aradığınız gol pozisyonlarına hakim olup, rakibinizi yoğursanız bile, birkaç enayi futbolcunuz devreye girer ve oyunu da, sonucu da zehir edip, bırakır sizlere... 
Derbide de çok sık görülen oyun ve pozisyon slaytları, yukarıdaki anlatımları sürekli akıtıyordu beynimize... Anelka 15 dakikada karşısındaki Ali Güneş'i sürklase edip, kendi koridorunu alt üst ederken, Fenerbahçe fırtınasının kopmasından korkan Beşiktaş teknik kulübesi, acilen bu oyuncuyu sağ kulvara çekme zekasını gösteriyor ve Sarı - Lacivertli ekip, Beşiktaş'ı fena halde silkeliyordu ilk yarıda yarattığı ambargolu uzun çıkışlarıyla... Anelka'nın yanında Alex, Önder, Aurelio ve Nobre, Siyah - Beyazlı kaleyi kanat ve göbekten darmadağın eden atak yağmurlarıyla ıslatıyor, ancak Tuncay'ın berbat bir gece yaşadığı oyunda yaptığı akıl dışı "son hareket cahillikleri" Fenerbahçe'ye çok da pahalıya patlıyordu. Tümer'in, Fenerbahçe savunması içine göbekten sızmasını Luciano ve Deniz seyretmeye dalınca, Kartal, kendinin de beklemediği bir sayıya kavuşmuş oluyordu... 
Sonrası Luciano, röveşata ile sonucu dengelese de, Fenerbahçe savunması Carew'in serbest vuruştan gelen golünde yine büyük bir "baraj kabahati" ve Rüştü yanlışıyla yüz yüze kalıyordu. Sarı - Lacivertliler'de rakibiyle kazanmak adına aslanlar gibi dövüşen 7-8 adamın yanında, iki - üç isim ise bırakınız gecenin mana ve önemini taktir ederek yarışmayı, tam tersine maçı koparmak adına çırpınıp duran arkadaşlarını dahi umutsuzluğa itip duruyorlardı sürekli yanlışlarıyla... 

Matrak sahneler 
Beşiktaş'ta Rıza'nın, Fenerbahçe'yi durdurma stratejileri saat gibi işliyor, adam değiştirme, Cordoba'nın sürekli topla zamana oynayışları kırmızı karta varıncaya kadar devam ediyor, ayrıca sahadaki "ayak bacak furyaları" hepsi tekmili birden geceyi sarıp, sarmalıyordu. Bu arada sadece Alex'in beyni futboldan başka bir şeyi düşünmeden yarışıyordu. Sonrası olanlar ise derbilerde görülmemiş matrak sahneleri de yaratıyor, Rıza'nın takımını çok iyi yarıştırması karşısında Daum'un Tuncay'ı, Selçuk'u, kaledeki Rüştü yanlışlarını seyrede seyrede oyuna takılıp kalması, Fenerbahçe'nin şampiyonluk yolunda ağır yaralar almasına sebep oluyordu. Beşiktaş, bileğinin hakkıyla bu çok önemli deplasmandan üç puanla ayrılırken, Sarı - Lacivertliler'de de şampiyonluk ihtimali tehlikeleri ve Daum felaketinin ön haberleri olarak "hüzünlü bir gece" yi yaratıyordu. 



</TEXT>
</DOC>
