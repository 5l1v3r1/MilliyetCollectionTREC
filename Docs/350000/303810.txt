<DOC>
<DOCNO> 303810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur36.html </URL>
<DATE> 2005/01/05/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Bir savcı ve bir hakime ihraç .. 
</HEADLINE>
<TEXT>

     Hakimler ve Savcılar Yüksek Kurulu HSYK , bir hakim ve bir savcıyı meslekten ihraç etti. 
     AA muhabirinin aldığı bilgiye göre, Bolu'da çıkar amaçlı suç örgütlerine yönelik yapılan soruşturma kapsamında dönemin Bolu Hakimi Selami Bereket ile halen Bakırköy Cumhuriyet Savcılığı görevinde bulunan İbrahim Tufan hakkındaki soruşturma tamamlandı. 
     HSYK, soruşturma kapsamında daha önce açığa alınan Bereket ile Tufan'ın Hakimler ve Savcılar Kanunu'nun 69. maddesinin son fıkrası uyarınca ihracına karar verdi. 
     Fıkra, ''disiplin cezasının uygulanmasını gerektiren fiil suç teşkil etmese ve hükümlülüğü gerektirmese bile mesleğin şeref ve onurunu ve memuriyet nüfuz ve itibarını bozacak nitelikte görüldüğü takdirde meslekten çıkarma cezası verilir'' hükmünü içeriyor. 
     Bereket ve Tufan'ın, bu karara itiraz hakkı bulunuyor. İtiraz durumunda 12 kişiden oluşan ''İtirazları İnceleme Kurulu'' konuyu karara bağlayacak. 
     İtirazlar reddedilirse Bereket ve Tufan hakkındaki ''ihraç'' kararı kesinleşecek. 
     Öte yandan, HSYK, halen Tekirdağ Hakimi olan Selçuk Bök'e de yer değiştirme cezası verdi. Kurul, Bök'ün yeni yerini karar kesinleştikten sonra tespit edecek. 
     
</TEXT>
</DOC>
