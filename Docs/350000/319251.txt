<DOC>
<DOCNO> 319251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/soneko16.html </URL>
<DATE> 2005/02/28/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Doğalgaz fiyatları evlerde arttı, sanayide düştü... 
</HEADLINE>
<TEXT>

     Boru Hatları ile Petrol Taşıma A.Ş. BOTAŞ , yarından geçerli olmak üzere doğalgaz çıkış fiyatlarına konutlarda yüzde 3.5 zam yaparken, sanayide ise yüzde 3.2 oranında indirime gidildi. 
     Bu arada yarından itibaren yürürlüğe girecek yeni tarifede, doğalgazın metreküp fiyatı, ötv, kdv ve iletim bedeli hariç 279 bin 454 lira olarak, konutlar ve sanayide ''eşitlenmiş'' oldu. 
     Belediyeler başta olmak üzere doğalgazın perakende fiyatı ise dağıtım şirketleri tarafından ayrıca belirlenecek. 
     Enerji ve Tabii Kaynaklar Bakanlığı yetkilileri, dünyada 'sanayide' doğalgaz fiyatlarının konuta göre daha ucuz olduğunu, Türkiye'de ise bunun tam tersi bir durumun söz konusu olduğunu hatırlatırken, yavaş yavaş dünya standartlarına ulaşmak için böyle bir düzenleme yapıldığını bildirdiler. 
     Yetkililer bu çerçevede, yarından itibaren uygulamaya girecek yeni düzenlemeyle, konut ve sanayideki doğalgaz fiyatlarının eşitlendiğini, vurguladılar. 
     Öte yandan BOTAŞ'ın belirlediği fiyat, toptan çıkış fiyatı olduğu için, fiyatlara ÖTV ve KDV dahil bulunmuyor. 
     Vatandaşı ilgilendiren perakende fiyat bulunurken, BOTAŞ'ın belirlediği çıkış fiyatına ÖTV ve KDV'nin yanı sıra belediyelerin birim hizmet ve amortisman bedelleri, sanayi için kullanılacak doğalgazda ise boru hattı iletim fiyatları ekleniyor. 
     Birim hizmet ve amortisman bedelleri, dağıtım yapan belediye ya da dağıtım şirketlerine göre değiştiği için, zam tüketicilere her şehirde farklı oranlarda yansıyor. 

     
</TEXT>
</DOC>
