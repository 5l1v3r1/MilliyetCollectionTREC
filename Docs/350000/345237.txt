<DOC>
<DOCNO> 345237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/spor/spo01.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Seç, beğen, al 
</HEADLINE>
<TEXT>


Beşiktaş, Ersen Martin için Denizlispor'a bir liste sunacak. Yeşil-Siyahlılar'ın teknik heyetine, dilediği iki futbolcuyu takas olarak verebileceğini belirtecek 

ORHAN YILDIRIM 


Beşiktaş, Ersen Martin için Denizlispor'a son teklifini sundu. Yeşil - Siyahlılar ile görüşen Kartal'ın yöneticileri, golcü futbolcu için takas formülünde ısrarlı görünüyor. 
Bonservis için fazla para ödemek yerine, iki futbolcuyla birlikte bir miktar para vermeyi düşünen Siyah-Beyazlılar, Denizlispor'un, satış listesindeki oyunculardan dilediklerini seçebileceklerini belirtti. Cuma gününe kadar gidecek-kalacak listesini belirleyecek olan Beşiktaş, bunu Denizli'ye bildirecek. Yeşil - Siyahlılar'ın teknik heyeti de buradan dilediği iki ismi seçebilecek. Ancak Giray Bulak'ın Veysel'de ısrar ettiği öğrenildi. 
Çalımbay'ın takımda düşünmediği isimlerin, Ahmet Yıldırım, Berkant, Fatih ve Emre Aşık olduğu ifade edilirken, bunlara kiralık olarak Diyarbakır'da oynayan Yasin ve Sinan'ın da eklendiği vurgulandı. 

'Kral olmaya geldim' 

SÜLEYMAN HATISARU 

Beşiktaş'ın ilk transferi Youla, sözleşme imzalamak için dün akşam İstanbul'a geldi. Siyah - Beyazlı forma ile poz veren Gineli yıldız, "İngiltere ve Rusya'dan da teklif vardı, ancak Avrupa'da da çok büyük bir kulüp olduğu için Beşiktaş'ı tercih ettim. Gençlerbirliği gibi orta sıralarda oynayan bir ekipte 15 gol attım. Şimdi bunu ikiye katlayacağıma eminim. Beşiktaş'a şampiyonluk yaşamaya ve gol kralı olmaya geldim. Carew'le birlikte çok iyi işler yapacağız. Herkes görecek" dedi. 

Cordoba'dan resmi imza 

Oscar Cordoba ile bir yılı opsiyonlu olmak üzere iki senelik anlaşma sağlayan Beşiktaş, Kolombiyalı file bekçisine resmi imzayı attırdı. Beyoğlu 7. Noterliği'ne giden Cordoba ile kulüp yetkilileri, bir yıllık mukavele karşılığında 900 bin dolarlık anlaşma sağladı. 

Ronaldo'yu ikna pazarlığı 

Yeni transferler için yabancı kontenjanında yer açmak isteyen Beşiktaş, Ronaldo ile bir görüşme daha yapacak. Sözleşmesi süren ve bir sezonda 1.2 milyon dolar alan sambacı ile mukavelenin feshedilmesi için pazarlık yapılacak. 


</TEXT>
</DOC>
