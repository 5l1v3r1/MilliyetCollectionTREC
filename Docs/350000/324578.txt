<DOC>
<DOCNO> 324578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonyas15.html </URL>
<DATE> 2005/03/17/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Solaryum 18 yaşın altındaki gençlere yasaklanmalı .. 
</HEADLINE>
<TEXT>

     Dünya Sağlık Örgütü DSÖ , solaryumun 18 yaşın altındaki gençlere yasaklanması gerektiğini belirterek, hükümetleri bu makinelerin sorumlu kullanımını sağlayacak yasal düzenlemeler yapmaya çağırdı. 
     DSÖ radyasyon uzmanı Mike Repacholi, solaryumdaki ışık kaynaklarına maruz kalmanın, cilt kanserini hızlandıran temel etkenlerden biri olduğunu anlattı. 
     En iyisinin solaryuma girmemek olduğunu belirten Repacholi, ''İnsanlar güneşin keyfini çıkarmak istiyor. Biz yalnızca bunun güvenli biçimde yapılmasını sağlamaya çalışıyoruz. Gençken güneş yanıkları cilt kanserini tetikliyor'' dedi. 
     Suni bronzlaşma makinelerine giderek artan ilgi nedeniyle özellikle Avrupa ve Kuzey Amerika'daki genç kadınların daha fazla risk altında olduğunu bildiren DSÖ'ye göre, son 30 yılda ABD'deki cilt kanseri vakaları iki kat, Kuzey Avrupa'daki vakalar da 1960'tan bu yana üç kat arttı. 
     DSÖ, solaryum makinelerinin kullanımına ilişkin uyarı listesi de hazırladı. Bu listede, solaryumda kısa süre kalmak, gözleri korumak ve uzman gözetimi gibi uyarılar yer alıyor. 
     
</TEXT>
</DOC>
