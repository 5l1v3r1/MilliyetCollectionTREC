<DOC>
<DOCNO> 346258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/yasam/yas01.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus kadınları için 'Alo imdat' 
</HEADLINE>
<TEXT>


Eski Sovyet cumhuriyetlerinden gelenlere, kartla "Biri sizi tehditle çalıştırırsa 'Alo 157'yi arayın" deniyor 

UTKU ÇAKIRÖZER Ankara 

İnsan ticaretini önlemek amacıyla Eski Sovyet cumhuriyetlerinden Türkiye'ye gelen kadınlara, acil durumlarda aramaları için kurulan telefon hattıyla ilgili bilgi veren kartlar dağıtılacak. Ukrayna, Moldova, Rusya, Romanya, Gürcistan ve Beyaz Rusya'dan gelen kadın ve çocukların, başta fuhuş sektörü olmak üzere çeşitli alanlarda zorla çalıştırılmasını engellemek için Uluslararası Göç Örgütü IOM ile hükümet ortak bir çalışma yaptı. Bu çalışmalar çerçevesinde kurulan "Alo 157" yardım hattı, geçen hafta hizmete açıldı. Sabit telefonlardan ve 'cep'ten ücretsiz ulaşılabilecek hattı arayanlara Türkçe, Rumence, Rusça ve İngilizce yanıt verilecek. 

Nazar boncuğu da var 
Acil yardım hattı konusunda bilgi içeren 4 sayfalık mini tanıtım kartları, Türkiye'deki sınır kapılarından giriş yapan kadın turistlerin pasaportlarına yerleştirilecek. 
Kartın üstünde genç bir kız figürünün yanı sıra "nazar boncuğu" deseni de yer alıyor. 




</TEXT>
</DOC>
