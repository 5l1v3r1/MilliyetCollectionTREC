<DOC>
<DOCNO> 325048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sondun30.html </URL>
<DATE> 2005/03/19/ </DATE>
<TIME> 23.37 </TIME>
<AUTHOR>  </AUTHOR>
<HEADLINE>
ABD'de Irak savaşı protesto edildi 
</HEADLINE>
<TEXT>

     Irak Savaşı'nın ikinci yıldönümü dolayısıyla, aralarında New York ve San Francisco gibi büyük şehirlerin de bulunduğu pek çok ABD şehrinde, ''Barış ve Adalet Birliği' adlı savaş karşıtı örgütün organizasyonuyla geniş katılımlı protesto gösterileri yapıldı. 
     New York'un Manhattan semtinde öğlen saatlerinden itibaren BM binası yakınlarındaki Dag Hammarskjold binası önünde toplanan protestocular, savaş karşıtı pankartlar taşıyıp, sloganlar atarken, Irak'ta ve Afganistan'da ölen Amerikan askerlerini sembolize eden, Amerikan bayrağına sarılı tabut maketleri taşıdılar. 
     Şehirdeki asker toplama merkezlerinin önünde toplanan protestocular ise sloganlar atarak, Irak'ta bulunan Amerikan askerlerinin derhal evlerine dönmelerini istediler. 
     New York'un Brooklyn semtinde de Brooklyn Halk Kütüphanesi önü ve Montague Caddesi olmak üzere iki noktada toplanan savaş karşıtları, burada da bayrağa sarılı tabut maketleri taşıdılar. Her iki grup daha sonra, Lafayette bulvarında birleşerek gösterilerine devam etti. New York'un Bronx semti de ''Savaşa Direnenler Birliği'' tarafından düzenlenen benzer bir protesto eylemine sahne oldu. 
     Bir şemsiye örgüt olan Barış ve Adalet Birliği tarafından tüm ABD'de düzenlenen protesto gösterilerine binlerce savaş karşıtının katıldığı kaydedildi. 
     Birliğin, ''Dünya Savaşa Hayır Diyor'' yazılı pankartları taşıyan göstericilerin katılımıyla hafta sonu için Amerika genelinde 800 civarında savaş karşıtı gösteri organize ettiği belirtiliyor. 
     ABD'nin San Francisco şehrinde de geniş katılımlı gösteri yapıldığı belirtilirken, protestocuların burada 3 kilometrelik yürüyüş yaptıkları kaydediliyor. 
     Los Angeles şehrinde de ilerleyen saatlerde bir gösteri planlandığı belirtiliyor. 
     Barış ve Adalet Birliği tarafından dağıtılan bildirilerde, Irak Savaşı'nın insan ve mali kayıplara yol açmaya devam ettiği vurgulanarak, bugüne kadar 1500'ün üzerinde Amerikan askerinin öldüğüne ve 11 binin üzerinde Amerikan askerinin de yaralandığına dikkat çekiliyor. 
     Bildiride, savaş sırasında ölen Iraklı sivil sayısı 16 bin olarak belirtilirken, savaş için harcanan paranın ise 154 milyar doları bulduğu ve Bush yönetiminin bu amaçla Kongre'de 82 milyar dolarlık yeni bütçe daha aldığı hatırlatılıyor. 
     Protesto eylemleri düzenlemek üzere kurulan ve bugüne kadar kurulan en büyük şemsiye örgüt haline gelen Barış ve Adalet Birliği'nin bünyesinde binden fazla savaş karşıtı grubun temsil edildiği belirtilirken, 2002 yılından bu yana birliğin ülke çapında yüzlerce gösteri yaptığı kaydediliyor. 
     
</TEXT>
</DOC>
