<DOC>
<DOCNO> 326722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonspo32.html </URL>
<DATE> 2005/03/24/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Gaziantepspor'da Fenerbahçe maçı hazırlıkları... 
</HEADLINE>
<TEXT>

     Gaziantepspor, lig lideri Fenerbahçe ile gelecek hafta yapacağı maçın hazırlıklarına devam ediyor. 
     Kırmızı-siyahlılar, deplasmanda Fenerbahçe ile yapacağı karşılaşmanın hazırlıklarını, teknik direktör Nurullah Sağlam yönetiminde Celal Doğan Tesisleri'nde sürdürdü. 
     Milli takımlarda olan futbolcularından yoksun çalışan Gaziantepspor'da, sakatlığı devam eden Mehmet Çoğum ile Bekir dışında tüm oyuncular antrenmanda yer aldı. 
     Yaklaşık 2 saat süren antrenmana düz koşu yaparak başlayan kırmızı- siyahlı oyuncular, daha sonra takım halinde dar alanda maç yapıp, yanlardan şut ve kafa toplarına yönelik teknik çalışma gerçekleştirdiler. 
     Çalışmalarda oyuncuların hırslı ve neşeli oldukları görüldü. 
     Geçtiğimiz haftayı 3 puanla kapattıkları için mutlu ve keyifli olduklarını belirten teknik direktör Nurullah Sağlam, ''Lige verilen arayı en iyi şekilde değerlendirmeye çalışıyoruz. Hemen hemen çalışmalarımıza hiç ara vermedik. Dedikodularla bir işimiz yok. Biz kendi işimize bakıyoruz. Sahaya çıkıp en iyi şekilde mücadele edeceğiz. Sonuçta oynadığımız futbol oyunu. İstanbul'da karşılaşacağımız lider Fenerbahçe'den de en iyi sonuçla ayrılacağımızı ümit ediyorum'' dedi. 
     
</TEXT>
</DOC>
