<DOC>
<DOCNO> 349119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonsiy01.html </URL>
<DATE> 2005/06/05/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Meclis'te bu hafta askeri hastanelerin sivillere açılması görüşülecek... 
</HEADLINE>
<TEXT>

     TBMM bu hafta da yoğun bir gündemle çalışacak. 
     TBMM Genel Kurulu'nda, görüşmeleri yarım kalan tasarılara devam edilecek. 6 maddesi kabul edilen Esnaf ve Sanatkarlar Meslek Kuruluşları Yasa Tasarısı ile 9 maddesi kabul edilen Tarım Sigortaları Yasa Tasarısı'nın bu hafta yasalaşması planlanıyor. 
     Geçen hafta gündemin ön sıralarına çekilen Kentsel Dönüşüm ve Gelişim Kanunu Tasarısı, Lisanslı Harita Kadastro Mühendislik Bürolarının Kuruluş ve Görevleri Hakkında Kanun Tasarısı da bu hafta Genel Kurul'da görüşülecek. 
     Askeri hastanelerin yatak kapasitesinin yüzde 10'undan sivillerin yararlanmasına olanak veren yasa tasarısının da bu hafta yasalaşması bekleniyor. 
     Genel Kurul, gündemindeki tasarıları yasalaştırmak için mesai yapacak. 7 Haziran salı günü 15.00'te toplanacak olan Genel Kurul, 23.00'e kadar çalışacak 8 Haziran Çarşamba 14.00-23.00, perşembe günü ise 14.00-20.00 saatleri arasında çalışacak. 
     
     KOMİSYONLARIN GÜNDEMİ 
     TBMM'deki ihtisas komisyonları, gündemlerindeki yasa tasarısı ve tekliflerini görüşecek. 
     Plan ve Bütçe Komisyonu, Belediye Kanunu Tasarısı'nı 7 Haziran Salı günü yapacağı toplantıda ele alacak. Tasarı, nüfusu 2 binin altına düşen belediyelerin, Danıştay'ın görüşü alınarak İçişleri Bakanlığı'nın önerisi üzerine müşterek kararname ile köye dönüştürülmesini, belediye zabıtasına karşı gelenlerin, devlet zabıtasına karşı gelenler gibi cezalandırılmasını öngörüyor. Tasarı, belediyelerin görev ve hizmetlerinin gerektirdiği giderleri karşılamak amacıyla borçlanmaya gidebilmesine ve tahvil ihraç edebilmesine, kendisine verilen görev ve hizmet alanlarında şirket kurabilmelerine imkan veriyor. 
     Adalet Komisyonu, 7 Haziran Salı günü, Hakimler ve Savcılar Kanunu ile bazı kanunlarda değişiklik yapan yasa tasarısını görüşecek. Tasarı, hakimlere sicil verilmesi uygulamasından vazgeçilmesini, birinci sınıfa ayrıldığı tarihten itibaren 3 yıl başarı ile görev yapmış hakim ve savcıların birinci sınıf olmasını düzenliyor. 
     Sanayi, Ticaret, Enerji, Tabii Kaynaklar, Bilgi ve Teknoloji Komisyonu aynı gün AK Parti Gaziantep Milletvekili Fatma Şahin ile Kütahya Milletvekili Soner Aksoy'un Doğalgaz Piyasası Kanunu'nda değişiklik yapılması hakkındaki kanun teklifini ele alacak. 
     İçişleri Komisyonu, Karayolları Trafik Kanunu'nda değişiklik yapılmasını içeren yasa tasarısı ile bazı milletvekillerinin bu konudaki yasa tekliflerini görüşmek üzere 8 Haziran Çarşamba günü toplanacak. 
     Milli Eğitim, Kültür, Gençlik ve Spor Komisyonu aynı gün yapacağı toplantıda, Milli Eğitim Bakanlığı Teşkilat ve Görevleri Hakkında Kanun'da değişiklik yapan yasa tasarısını görüşecek. 
     KİT Komisyonu, denetimlerini sürdürüyor. Komisyon, 7 Haziran Salı günü Türkiye Halk Bankası 8 Haziran Çarşamba günü Ziraat Bankası ve Başak Sigorta 9 Haziran Perşembe günü ise Atatürk Orman Çiftliği, Milli Prodüktivite Merkezi, Ataköy Otelcilik A.Ş'nin hesaplarını inceleyecek. 
     
</TEXT>
</DOC>
