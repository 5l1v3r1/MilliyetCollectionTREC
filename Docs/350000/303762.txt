<DOC>
<DOCNO> 303762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonspo39.html </URL>
<DATE> 2005/01/05/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Lizarazu, Bayern Münih'e dönüyor... 
</HEADLINE>
<TEXT>

     Fransa Milli Takımı ve Almanya Birinci Ligi takımlarından FC Bayern Münih'in eski oyuncusu Bixente Lizarazu'nun eski kulübüne yeniden döneceği belirtildi. 
     FC Bayern Münih'in resmi internet sitesinde yapılan açıklamada, 35 yaşındaki Fransız futbolcunun 6 ay önce transfer olduğu Olympique Marsilya'yı bırakarak, 8 yıl forma giydiği FC Bayern Münih'e döneceği kaydedildi. 
     FC Bayern Münih Kulübü Menajeri Uli Hoeness, yaptığı açıklamada, Olympique Marsilya ile 2 yıllık sözleşmesi bulunan Lizarazu'nun, takıma yeniden dahil edilmesi için tarafların anlaşmaya vardığını ve deneyimli futbolcunun Bundesliga liderinin Dubai'deki kampına katılabileceğini bildirdi. 
     1997-2004 yılları arasında 152 kez FC Bayern Münih forması giyen Lizarazu, 97 kez de Fransa Milli Takımı ile sahaya çıkma başarısı göstermişti. 
     
</TEXT>
</DOC>
