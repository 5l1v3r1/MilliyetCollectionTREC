<DOC>
<DOCNO> 334641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/siyaset/axsiy01.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Övgü yerine eleştiri 
</HEADLINE>
<TEXT>


Erdoğan, hep övgüyle söz ettiği AB'ye karşı son dönemde eleştirilerini artırmaya başladı. Başbakan Norveç'te, "Avrupa, Türkiye ile ilgili birçok konuyu istismar ediyor" dedi 

ANKARA Milliyet 


Başbakan Recep Tayyip Erdoğan'ın, 17 Aralık zirvesi öncesinde hep övgüyle söz ettiği AB'ye dönük çizgisinde, son dönemde eleştiri boyutu ön plana çıkmaya başladı. Erdoğan, son günlerde AB'ye dönük eleştirilerini dikkat çekici bir şekilde sertleştirdi. İşte Başbakan'ın son bir haftada gündeme damgasını vuran, AB'ye tepki içeren açıklamaları 

1 - Kürtleri istismar ediyorlar 
11 Nisan Norveç "Avrupa, Türkiye ile ilgili birçok konuyu istismar ediyor. İnsan hakları meselesinde Batı, marjinal gruplara göre karar veriyor. Avrupa'da atları insanların üzerine sürüyorlar, tazyikli su sıkıyorlar. Onların toplantıları olunca görülmüyor, bize gelince sürekli direktif veriliyor. Batı, terörden canı yanınca destek istiyor. Ama Türkiye'nin canı yanınca uzaktan nasihat veriyorlar. Kusura bakmayın, artık nasihata ihtiyacımız yok. PKK ile Kürt vatandaşları birbirine karıştırmamak gerekir. PKK'lı ise bir terör örgütüdür. Her Kürt'ü böyle göstermek yanlış. Batı bunu da istismar ediyor. Türkiye'yi bölmek ve parçalamak isteyenler var. Batı bazı unsurları ile bunu yapıyor, istismar ediyor. AB'yi buna kurban etmeye kalkarsanız, bizim böyle bir derdimiz yok." 

2 - Destek oldular, şimdi engel oluyorlar 
14 Nisan Ankara medya ödül töreni "AB'ye şimdi üye olan ülkeler üyelik sürecinde çok sıkıntı çektiklerini söylüyorlar. 'Bizim de halkımız bazı şeyleri kabullenmekte zorluk çekti' diyorlar. Daha önce Türkiye'nin AB üyeliğini destekleyenler şimdi bu süreci engellemeye çalışıyor. Neden Uygulamaya geçtikçe bunu hazmedemeyenler oldu, ama hazmedeceksiniz, lamı cimi yok." 

3 - Bizi parçalamak isteyenler AB'de var 
16 Nisan İstanbul MÜSİAD toplantısı "AB'de birçok dayatmalar olduğu doğrudur. Hatta bizi parçalamaya yönelik gayretler içinde önümüze tezler geldiği de oluyor. Ama orada dik durmanız halinde kimsenin kalkıp da ülkemizin üzerinde böyle bir tasarruf yapması mümkün değildir. Kimse durumdan vazife çıkarmasın. Bayrağımıza saygısızlık. Bunlar yeni işler değil. Ne zaman ülke toparlanıyor, birileri bir şeyler kurcalamaya başlıyor." 

Türban için yol haritası 

ANKARA Milliyet 

Başbakan Recep Tayyip Erdoğan, türban konusunun çözümü için CHP Genel Başkanı Deniz Baykal'a, "Başörtüsü konusunda halk nezdinde mutabakat var. Sıra parlamento içi mutabakatta. Bunu görmeniz lazım" çağrısında bulundu. 
Erdoğan, Zaman gazetesine yaptığı açıklamada, türban sorununun çözümüne yönelik yol haritasını ortaya koydu. "Başörtüsü konusu konuşulmaz, yaşanır" diyen Erdoğan, şunları söyledi 
"Seçimler öncesi bir ifade kullandım. Bazı yakınlarımızın hoşuna gitmedi. 'Toplumsal mutabakat' dedik. Meclis'le halk çelişki içinde. Parlamento halkın iradesini yansıtmıyor. Sıkıntı burada. Ermeni meselesinde olduğu gibi bu konuda da ortak bir yaklaşım sergilemeliyiz. Sabırlı olmalıyız, beklemeliyiz. Baykal'ın bunu görmesi lazım ve bundan endişe etmemek gerekir." 
Türkiye'de meslek liseleri sorunu da olduğunu belirten Erdoğan, "Meslek liseleri konusunu gündeme getirdiğimizde, bunu sadece imam hatiplere indirgediler. Katsayı uygulaması dünyanın hiçbir yerinde yok" diye konuştu. 


</TEXT>
</DOC>
