<DOC>
<DOCNO> 319997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy12.html </URL>
<DATE> 2005/03/02/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Anayasa Mahkemesi Vergiden muaflık yetkisi Maliye'de bulunmamalı 
</HEADLINE>
<TEXT>

     Anayasa Mahkemesi, vergiden muaflık, istisna ve indirim yetkisinin Bakanlar Kurulu'na verilebileceğini, Maliye Bakanlığı'nın yetkilendirilmesinin doğru olmadığına hükmetti. 
     Anayasa Mahkemesi'nin konuya ilişkin kararı, Resmi Gazete'nin bugünkü sayısında yayımlandı. 
     Cumhurbaşkanı Ahmet Necdet Sezer, 4842 sayılı ''Bazı Kanunlarda Değişiklik Yapılması Hakkında Kanun'' ile 193 sayılı ''Gelir Vergisi'' ve 3065 sayılı ''Katma Değer Vergisi'' kanunları kapsamında yapılan iki düzenlemenin iptalini istemişti. 
     Anayasa Mahkemesi, istemleri yerinde bulmuştu. 
     Anayasa Mahkemesi'nin, ''çalışanların giderlerine ilişkin vergi iadesine tabi tutulacak mal ve hizmet alımlarını tespit etme'' yetkisini Maliye Bakanlığı'na veren hükmün iptali gerekçesinde, Anayasa'nın, ''Vergi, resim, harç ve benzeri yükümlülüklerin muaflık, istisnalar ve indirimleriyle oranlarına ilişkin hükümlerinde kanunun belirttiği yukarı ve aşağı sınırlar içinde değişiklik yapmak yetkisi Bakanlar Kurulu'na verilebilir'' şeklindeki 73. maddesi 4. fıkrası hükmü anımsatıldı. 
     Gerekçede, şöyle denildi 
     ''Buna göre, Bakanlar Kurulu, 73. maddenin dördüncü fıkrasında sayılan konularda, yasanın belirttiği alt ve üst sınırlar içinde değişiklik yapabilecek, ancak bu sınırları aşacak biçimde herhangi bir düzenleme getiremeyecektir. 
     Bakanlar Kurulu'na verilen bu yetki, vergi, resim, harç ve benzeri mali yükümlülüklerin kanunla konulup değiştirilebileceği ilkesinin, çerçevesi Anayasa ile belirlenmiş bir istisnasıdır. Anayasa ile Bakanlar Kurulu'na verilen bu yetkinin yürütmenin başka bir organına verilmesi mümkün değildir.'' Anayasa Mahkemesi, Katma Değer Vergisi Kanunu kapsamındaki düzenlemeyi de benzer gerekçeyle iptal etti. 
     Oyçokluğuyla verilen karara muhalif kalan Anayasa Mahkemesi Başkanvekili Haşim Kılıç, karşı oy gerekçesinde, düzenlemelerin Anayasa'nın 73. maddesine aykırı olmadığını savundu. 
     
</TEXT>
</DOC>
