<DOC>
<DOCNO> 302321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/dunya/adun.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dişe diş, fişe fiş 
</HEADLINE>
<TEXT>

   5 Ocak'tan itibaren ABD'ye giriş yapanları, parmak izini alıp fotoğrafını çekerek fişleyecek olan Bush yönetimine Brezilyalı yargıçtan misilleme Brezilya'ya girecek olan Amerikalılar da fişlenecek 
      DIŞ HABERLER SERVİSİ 

   
   ABD'nin, aralarında Brezilya'nın da bulunduğu onlarca ülkenin vatandaşlarından ülkeye girişlerinde parmak izi ve fotoğraf alma kararına misilleme yapan Brezilya, bugünden itibaren ülkeyi ziyaret eden ABD vatandaşlarını aynı uygulamayla "fişleyecek." 
   Brezilyalı Federal Yargıç Julier Sebastiao da Silva, yayımladığı mahkeme kararında, "ABD'nin yabancı ülke vatandaşlarına yönelik olarak aldığı güvenlik önlemlerinin, Brezilya'ya gelen ABD vatandaşlarına da aynen uygulanması" talimatını verdi. 
   Yargıç Julier Sebastio da Silva, bir hükümet dairesinin, ABD'nin yabancı ülke vatandaşlarına yönelik uygulamalarına ilişkin olarak Brezilya Federal Mahkemesi'ne yaptığı şik yet başvurusu üzerine, önceki gün yayımladığı mahkeme kararında, çok sert ifadeler kullandı. ABD'nin uygulamasını "tümüyle vahşi, insan haklarını tehdit eden, insan onurunu zedeleyen, yabancı düşmanı, Nazilerin işlediği en korkunç şeylerle aynı değerde" olarak nitelendiren Yargıç, Brezilya'ya girecek ABD vatandaşlarının, aynı uygulamayla karşılanması talimatını verdi. 
   Brezilya Federal Polis Teşkilatı'ndan dün yapılan açıklamada, kararın bir başka mahkeme tarafından bozulmaması durumunda 1 Ocak 2004'te yürürlüğe gireceği bildirildi. 
   ABD'nin vize uyguladığı ülkelerin vatandaşları, 5 Ocak 2004 tarihinden itibaren ABD'ye girişlerinde parmak izlerini verecek, fotoğraf çektirecek. "Fişlenecekler" listesinde, Türk vatandaşları da var. Sistem, ülkenin en büyük 115 havaalanında uygulanmaya koyulacak ve gümrük görevlileri yolcuların geçmişini bu sistem sayesinde anında araştırabilecek. Terör tehdidine karşı geliştirilen bu sistem sayesinde yılda yaklaşık 24 milyon yabancı izlenebilecek. AB üyesi ülkelerin çoğunluğu, Japonya, Avustralya, Kanada gibi ülkeler ve ABD'nin yakın müttefiklerinden oluşan toplam 27 ülke, bu uygulamadan muaf tutulacak. 
   
   
   
</TEXT>
</DOC>
