<DOC>
<DOCNO> 324082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonspo08.html </URL>
<DATE> 2005/03/16/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Hakem sahaya giren taraftarı dövdü Pişman değilim... 
</HEADLINE>
<TEXT>

     Brezilyalı hakem Luiz Carlos Silva, sahaya girerek üzerine yürüyen bir taraftarı yumrukladı. 
     Brezilya'daki America-Atletico Mineiro derbisinin hakemi Luiz Carlos Silva, maçın uzatma dakikalarında sahaya giren taraftarı yumrukladı. Yumruklaşma kadar ilginç olan ise ertesi gün Brezilya medyasına konuşan hakemin hiçbir şeyden pişmalık duymadığını söylemesi oldu. Her hareketini bilinçli yaptığını söyleyen Silva "Tekrar olsa yine aynısını yaparım. Çalışan bir adamım ve üzerime doğru gelen bir adamın yumruğunu yemem halinde işe gidemeyebilirim. Büyütmem gereken tam beş çocuğum var ve kendimi korumak zorundayım" diye konuştu. Kaçmayı düşünmediğini belirten kızgın hakem sözlerini şöyle sürdürdü "Kaçsaydım kötü görünürdü. Bu utancı evde televizyondan beni izleyen çocuklarımla paylaşamazdım." 

     
</TEXT>
</DOC>
