<DOC>
<DOCNO> 319099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sontur23.html </URL>
<DATE> 2005/02/27/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Burdurlu işadamı Mehmet Berberoğlu öldü... 
</HEADLINE>
<TEXT>

     Burdur'un tanınmış işadamlarından Hacı Mehmet Berberoğlu, kalçasındaki kırıktan dolayı ameliyat olmak için yatırıldığı Akdeniz Üniversitesi A.Ü Tıp Fakültesi Hastanesi'nde hayatını kaybetti. Berberoğlu'na hastanede yanlış kan verildiği ve bu yüzden öldüğü öne sürüldü. 
     Alınan bilgiye göre, Berberoğlu, geçen Pazartesi sabahı kırılan kalçasından ameliyat olmak için A.Ü Tıp Fakültesi Hastanesi Ortopedi Servisi'ne yattı. Berberoğlu'na ertesi gün ''kansız ameliyat'' yapıldı. Ameliyattan sonra yoğun bakım ünitesine alınan Mehmet Berberoğlu'nun yapılan tahlillerinde, kanının az olduğu tespit edildi ve 3 ünite kan verildi. Bundan sonra durumu ağırlaşan Berberoğlu, diyaliz makinesine bağlandı. Ancak 3 gün sonra fenalaşarak öldü. 
     Mehmet Berberoğlu'nun oğlu Mustafa Berberoğlu, babasının kan grubunun ''0 RH'' olduğunu belirterek, ''Babam yoğun bakım ünitesinde kaldığı gün, oraya 3 ünite B Rh kan gönderildiğini öğrendim. Hastane kayıtlarında böyle yazıyordu. Olaydan hemen sonra babam ölünce, yanlış kan verilmiş olmasından kuşkuluyuz. Ancak elimizde bunu kanıtlayacak delil yok. Çünkü yoğun bakıma gönderilen kanın kullanılmamış ya da değiştirilmiş olması ihtimali de olabilir. Gerekli araştırmaları yapıyoruz. Elde edeceğimiz delillere göre konuyu hukuki zemine taşıyıp taşımamaya karar vereceğiz'' dedi. 
     Bu arada, hastane yönetiminden yapılan açıklamada, konunun kendilerine aile tarafından intikal ettirildiği ve bu konuda araştırma yapıldığı bildirildi. Açıklamada, ölüm nedeninin kan uyuşmazlığından kaynaklanıp kaynaklanmadığının belirlenmesinden sonra kamuoyuna açıklama yapılacağı bildirildi. 
     
     CENAZESİ TOPRAĞA VERİLDİ 
     Bu arada, Berberoğlu'nun cenazesi, öğle namazının ardından, Burdur'daki aile mezarlığında toprağa verildi. Cenaze törenine, Burdur Valisi Can Direkçi, Belediye Başkanı Sabahattin Akkaya, Emniyet Müdürü Ekrem Sevindik ve sevenleri katıldı. 
     Burdur'un ünlü işadamlarından olan Mehmet Berberoğlu, uzun yıllar Adalet Partisi ve Demokrat Parti'nin İl Başkanlığı'nı yaptı. Karakol Yaptırma ve Yaşatma Derneği, İlim Yayma Cemiyeti gibi çok sayıda dernekle birlikte kurduğu Berberoğlu Vakfı ile 1 cami ve 1 huzurevi yaptırdı. 80'e yakın öğrenciye burs vererek okumasını sağlayan ve 7 kez hacca giden 83 yaşındaki Mehmet Berberoğlu'nun 3 çocuğu bulunuyor. 
     
</TEXT>
</DOC>
