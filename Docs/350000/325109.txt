<DOC>
<DOCNO> 325109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sontur06.html </URL>
<DATE> 2005/03/19/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Maddi durumu kötü olan gençler, Avrupa'da hizmet vererek dil öğreniyorlar 
</HEADLINE>
<TEXT>

     Maddi durumu iyi olmayan gençler Avrupa'da bir yıl süre ile gönüllü hizmet vererek dil öğreniyorlar. 
     Antalya Gençlik ve Eğitim Derneği ANTGED Avrupa Gönüllü Hizmet Koordinatörü Filiz Uysal, AA muhabirine yaptığı açıklamada, Avrupa Birliği AB Gençlik Programı çerçevesinde, maddi durumu iyi olmayan gençleri Avrupa'ya bir yıllık süre ile gönderdiklerini belirterek, gençlerin burada gönüllü hizmet verirken, dil ve meslek öğrendiklerini söyledi. 
     AB Gençlik Programı'nın, Avrupa'daki ve Türkiye'deki gönüllü kuruluşlar tarafından yürütüldüğüne dikkati çeken Uysal, ''Gençlik programı, maddi durumu iyi olmayan gençler için düzenlenen bir aktivite programıdır. Bu programla, gençlerin Avrupa'da bir yıllığına gönüllü hizmet yapması ve kültürler arası değişim programlarıyla kültürleri öğrenmesini sağlamaktadır'' dedi. 
     Bu yıl Avusturya ve İngiltere'ye birer, Almanya'ya ise 2 öğrenci gönderdiklerini vurgulayan Uysal, İngiltere'ye giden gencin zihinsel engellilerin bulunduğu yerde gönüllü çalışacağını, yabancı dil öğrenirken, bir yandan da zihinsel engellilere yönelik eğitim alarak meslek sahibi olabileceğini söyledi. 
     ''Sosyal Yaşam İçinde Çocuklar ve Gençler'' programı çerçevesinde Antalya'ya, Litvanya'dan ve Fransa'dan birer öğrenci geldiğini de vurgulayan Uysal, şunları söyledi 
     ''Antalya'ya gelen yabancı gençler, Türk Eğitim Gönüllüleri Vakfı ile Akdeniz Üniversitesi'nde gönüllü çalışarak, gençlere yabancı dil öğretiyorlar. Ayrıca Antalya'da yaşlılara yönelik bir proje uygulamaya sokulacak. Avrupa'dan gelecek 5 genç, Antalya'daki özel ve resmi huzurevlerinde yaşlılarla ilgilenecek. Her yıl 20 gencimiz Avrupa'daki değişik ülkelere giderken 20 genç de Antalya'ya gelecek. Gençlerin yeme, içme, ulaşım, konaklama gibi ihtiyaçlarının yanı sıra cep harçlıkları da AB tarafından verilmektedir.'' 
     
</TEXT>
</DOC>
