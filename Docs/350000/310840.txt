<DOC>
<DOCNO> 310840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/dunya/adun.html </URL>
<DATE> 2005/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçimin galibi Şiiler ve Kürtler 
</HEADLINE>
<TEXT>


Irak'ta Şiiler ve Kürtler sandığa koşarken, uzak duran Sünniler anayasayı hazırlayacak mecliste nüfusları oranında temsil edilemeyecek. Katılım oranı ülke genelinde yüzde 60 oldu 

DIŞ HABERLER SERVİSİ 


Irak'ta dün yapılan, ülke tarihinin ilk çok partili genel ve yerel seçimlerinde, Şiiler ve Kürtler yüksek oranda sandığa giderken, Sünni bölgelerinde halk terör tehdidi ve seçim boykotu nedeniyle sandıktan büyük çoğunlukla uzak durdu. Terörist grupların, saldırı tehdidi ise yoğun güvenlik önlemleri sayesinde beklenen düzeyde gerçekleşmedi. 
Sandıkların kapanmasının ardından Irak Seçim Komisyonu'nda yapılan basın toplantısında, yaklaşık 8 milyon seçmenin oy kullandığı, bunun da kayıtlı seçmenlerin yüzde 60'ına karşılık geldiği belirtildi. 

Boykotun sonucu 
Sünnilerin sandığa gitmemesi, nüfusun yüzde 20'sini oluşturan ve Saddam devrilene dek iktidarda olan bu grubun, Irak anayasasını hazırlayacak olan 275 sandalyeli geçici Meclis'te nüfusları oranında temsil edilememesi sonucunu doğuracak. 
Seçimde, tüm Irak tek bir seçim bölgesi olarak görüldüğünden, yarışan partiler ve bunların oluşturduğu ittifak listeleri, Irak anayasasını hazırlayacak mecliste aldıkları oy oranında temsil edilecekler. 
Seçim yetkililerinin açıklamalarına göre Şii ve Kürtlerin ilgisi sayesinde katılım oranı ülke genelinde beklenenin üzerinde oldu. BM Genel Sekreteri Kofi Annan'ın Irak temsilcisi Eşref Kazi, seçimi "şeffaf ve adil" diye tanımladı. 
Irak Seçim Komisyonu bünyesinde görev yapan BM temsilcisi, Kolombiyalı Carlos Valenzuela, "İnsanlar son aylarda birçok saldırıya sahne olan Musul'da bile kuyruklar oluşturuyor" dedi. 

Kerkük'te durum 
Kerkük'te de seçimlere katılım yüksek oldu. Saddam zamanında kentten göç ettirilen ve özel izinle oy kullanma hakkı verilen Kürt göçmenler Arafa bölgesindeki seçim merkezinde sandığa gitti. Amerikan üssüne düzenlenen havan saldısında bir kişinin ölmesi dışında seçimler olaysız geçti. 
Bağımsız Seçim Komisyonu yetkilisi Adil El Lami, Şiilerin kutsal kenti Necef'te katılım oranının yüzde 80, Kerbela'da ise yüzde 90 olduğunu açıkladı. Lami, "Özgürlük kazandı. Terörizmi yendik" dedi. 
Kürt kentlerinde seçimlere katılım oranının çok yüksek olduğu belirtildi ancak bir oran açıklanmadı. Irak'ın Kürt Dışişleri Bakanı Hoşyar Zebari, "Kürtler Ulusal Meclis'te temsil edilmelerini garanti altına almak için koşuyor" dedi. 
Sünni üçgeninde direnişin önemli merkezlerinden olan, kasımda ABD'nin operasyon düzenlediği Felluce'de, seçmenlerin tek tük oy vermeye gittiği gözlendi. Ramadi'deki 3 oy verme merkezine askerler dışında kimsenin uğramadığı belirtildi. 

Şimdi ne olacak 

10-11 Şubat Kesin sonuçlar duyurulacak. 
20 Şubat Ulusal Meclis, Devlet Başkanlığı Konseyi'ni oluşturacak olan cumhurbaşkanı ve 2 yardımcısını atayacak. 
6 Mart Konsey'in bir başbakan seçmesi için son tarih. Başbakan, 4 hafta içinde geçiş hükümetinin kabinesini atamak zorunda. 
15 Ağustos Yeni anayasa taslağının hazırlanması için son tarih. 
15 Ekim Anayasa referandumu için son tarih. 
15 Aralık Daimi hükümet için seçim tarihi. 
31 Aralık Daimi hükümet göreve başlayacak. 


</TEXT>
</DOC>
