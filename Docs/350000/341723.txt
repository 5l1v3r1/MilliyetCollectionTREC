<DOC>
<DOCNO> 341723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/siyaset/siy01.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'ye ABD Kongre heyeti 
</HEADLINE>
<TEXT>


ABD Kongresi'nden bir heyet, ay sonunda Cumhurbaşkanı Talat'a kutlama ziyareti yapacak 

YASEMİN ÇONGAR Washington 


ABD Kongresi'nden bir grubun mayıs ayı sonunda KKTC'ye giderek Cumhurbaşkanı Mehmet Ali Talat'ı seçim zaferinden ve çözüm yanlısı tutumundan dolayı kutlaması bekleniyor. Temsilciler Meclisi'ndeki Türkiye Dostluk Grubu Eşbaşkanı Robert Wexler, daha önce bir grup ABD'li işadamının KKTC'ye yaptığı ziyaret benzeri bir açılımın şimdi Kongre bünyesinde ve ABD'de 30 Mayıs'a denk düşen şehitleri anma günü tatiliyle eşzamanlı olarak planlandığını bildirdi. 

Rum lobisinden çekiniliyor 
Bu açıklamayı, Temsilciler Meclisi Uluslararası İlişkiler Komitesi'nin Avrupa ve Yükselen Tehditler Alt Komitesi'nde dün yapılan Türkiye konulu oturumda yapan Wexler, gazetecilerin sorularını yanıtsız bırakarak, "Ben sadece Ankara'ya gidiyorum" demekle yetindi. Wexler'in yakın çevresi ise, Temsilciler Meclisi Türkiye Dostluk Grubu'ndan oluşacak heyetin KKTC ziyaretinin planlandığını, ancak Rum lobisinin engelleme çabasından çekinildiği için bunun resmen açıklanmadığını belirtti. 


</TEXT>
</DOC>
