<DOC>
<DOCNO> 320270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun07.html </URL>
<DATE> 2005/03/03/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Arnett Uday, ABD Irak'ta ilerlerken Saddam'ı devirmeye çalışıyordu 
</HEADLINE>
<TEXT>

     Devrik Irak lideri Saddam Hüseyin'in büyük oğlu Uday'ın, Amerikan birlikleri 2003 Martı'nda Bağdat üzerine yürürken babasını devirmeye çalıştığı iddia edildi. 
     Amerikalı gazeteci Peter Arnett, Playboy dergisine verdiği demeçte, Uday'ın 35 yıldır memleketin başında bulunan babasını devirme planları yaptığını ve Saddam'ın milislerinin desteğini de almayı başardığını söyledi. 
     Arnett, derginin nisan nüshasında yayınlanacak demecinde, 18 ay süren araştırmaları sonucu Uday'ın yakın çevresine ulaşabildiğini ve bu yönde bilgi elde ettiğini anlattı. Saddam milislerinin komutanı General Meki Humudat'ın 26 Mart 2003 tarihli mektubunu ele geçirdiğini söyleyen Arnett'a göre, Iraklı general mektupta Uday Hüseyin başkanlığında kurulacak yeni hükümete bağlı kalmayı taahhüt ediyordu. 
     Peter Arnett, ''Uday, aynı gün geç saatlerde iktidarı devirdiğini açıklayacaktı ama planları, Bağdat'ta kendisine ait TV stüdyosunun ABD tarafından bombardıman edilmesiyle suya düştü'' dedi. 
     Uday, kardeşi Kusay'la birlikte 2003 Temmuzu'nda Musul'da Amerikan hava bombardımanında ölmüştü. 
     Ünlü savaş muhabiri Arnett, Amerikan ordusunun Irak'ı işgal ederken öngörülenden geride kaldığını açıklayınca 2003'te NBC'den kovulmuştu. 
     
</TEXT>
</DOC>
