<DOC>
<DOCNO> 304427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur05.html </URL>
<DATE> 2005/01/07/ </DATE>
<TIME> 02.22 </TIME>
<AUTHOR>  </AUTHOR>
<HEADLINE>
Sigara parasıyla bilet alıp büyük ikramiye kazandı 
</HEADLINE>
<TEXT>

     M. Nuri ŞİRİN DHA 

KAHRAMANMARAŞ'ın Afşin İlçesi'ne bağlı Tanır Beldesi'nde yaşayan ve yılbaşı özel çekilişinde 15 trilyon liralık büyük ikramiye isabet eden çeyrek biletiyle 3 milyon 750 bin YTL 3 trilyon 750 milyar lira aldıktan sonra ortadan kaybolan 55 yaşındaki İsmail Polat'ın, cebinde sigara alacağı son parayla bilet aldırdığı ortaya çıktı. 
     Beldede lise 1'inci sınıf öğrencisi oğlu Halit ve 52 yaşındaki eşi Navruz ile birlikte yaşayan işçi emeklisi İsmail Polat'ın emekli olduktan sonra sürekli kahvehaneye gittiğini belirten arkadaşları, ailenin maddi durumunun kötü olduğunu ve çok zor şartlar altında geçindiklerini ileri sürdü. 
     
     SİGARA PARASIYLA BİLET ALMIŞ 

     Arkadaşları, bir sabah kahveye gelen İsmail Polat'ın cebindeki son parasını yanına çağırdığı oğlu Halit'e verip, Afşin İlçesi'ne göndererek çeyrek bilet aldırdığını söyledi. Sigara tiryakisi olduğunu belirttikleri Polat'ın son parasıyla bilet aldığı için evinde eşiyle tartıştığını ileri süren arkadaşları şunları söyledi 
     "İsmail, emekli olduğu için vaktinin çoğunluğunu kahvede bizlerle geçirirdi. Sigara tiryakisi olmasına rağmen, son sigara parasıyla oğlu Halit'i yanına çağırdı ve çeyrek bilet almasını istedi. Ertesi gün bu yüzden eşiyle tartıştığını anlattı. Eşinin kendisine Sigara parasına bilet alırsın sonra da ondan bundan sigara istersin. Git bileti geri götür veya birine sat' dediğini anlattı.'' Yılbaşı çekilişinin ardından ikramiye çıkan biletin Afşin'den satıldığı açıklanınca kime çıktığını araştırmaya başladıklarını belirten arkadaşları, "Ancak İsmail, ikramiye kendisine çıkmasına rağmen hiç renk vermedi. Bize İnşallah ihtiyacı olan birini çıkmıştır' dedi. Kaçıp gitmesine hiç gerek yoktu. Burada herkes dosttur. Kendisine çıktığı için mutluyuz. Tanır'a dönsün, biz onu koruruz'' dedi. 
     Polat'ın Antalya ya da Malatya'daki oğullarından birinin yanında olduğunu sandıklarını belirtti. 
     
</TEXT>
</DOC>
