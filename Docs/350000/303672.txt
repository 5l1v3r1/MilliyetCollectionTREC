<DOC>
<DOCNO> 303672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/soneko18.html </URL>
<DATE> 2005/01/05/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Ucuz akaryakıt ile ilgili açıklamalar kafaları karıştırdı... 
</HEADLINE>
<TEXT>

     Akaryakıtta yeni yılla birlikte fiyat serbestisine geçilmesi bayileri umutlandırırken, bazı tüketicilerin fiyat indiriminden tedirgin. Tüketiciyi Koruma Derneği, yaptığı açıklamada aldatılma endişelerini dile getirirken, akaryakıt bayileri "Endişeye gerek yok, herşey devlet kontrolünde" diyor. 
     
     TÜKODER ENDİŞELİYİZ 

     Tüketiciyi Koruma Derneği TÜKODER Antalya Şubesi Başkanı Abdullah Özçulcu, akaryakıt ürünlerinde serbest fiyat uygulamasına geçildiğini hatırlatarak, ''Ucuza akaryakıt satılan bayilerde tüketicilerin aldatılmalarından endişe ediyoruz'' dedi. 
     Özçulcu yaptığı yazılı açıklamada, serbest fiyat uygulamasına geçilmesinin ardından az da olsa, farklı fiyat uygulamalarına başlandığını kaydetti. Daha ucuza akaryakıt satılan bayilerde, tüketicilerin değişik yöntemlerle aldatılabileceğine değinen Özçulcu, bu nedenle tüketicileri uyarmak istediklerini ifade ederek, şu uyarılarda bulundu 
     ''Kaçak benzin ve mazot, sulu benzin ve mazot, ayarları oynanmış pompalarla eksik otogaz ve akaryakıt satıldığı yönünde şikayetler zaman zaman TÜKODER'e intikal etmektedir. Bazı akaryakıt bayilerinin ise süper benzin tankına normal benzin, 98 oktan benzin tankına 95 oktan benzin doldurulmak suretiyle satış yapıldığı ihbarları da gelmektedir. Bu yöntemle yapılan yolsuzlukta satılan ürün, bir üst ürünün fiyatına satılarak vurgun yapılmakta daha da önemlisi, araçların motorlarında düşük kaliteli akaryakıttan kaynaklanan performans düşüklüğü ve arızalar meydana gelmektedir. 
     Tüketicilerin haklarını arayabilmeleri için, yaptıkları alışverişlerde ödedikleri bedeli, işlem tarihini, aldıkları ürünü tam ve doğru olarak gösteren belge almaları gerekmektedir.'' Özçulcu, Sanayi ve Ticaret Bakanlığı yetkililerinin, akaryakıt bayilerinde yaptıkları denetimleri artırmalarını da istedi. 
     
     AKARYAKITÇILAR TÜKETİCİNİN KORKUSU GEREKSİZ 

     Öte yandan Adana Akaryakıt Bayileri Derneği Başkanı Hasan Sevilir ise, vatandaşların, serbest piyasa şartlarının getirdiği düşük fiyat indirimlerinden etkilendiğini, kafalarında soru işareti oluşmasına neden olduğunu belirtti. 
     Sevilir, uygulamanın ilk günlerinde yapılan değerlendirmelerin olumlu oluduğunu, tüketici lehine gelişmelerin sağlandığını kaydetti. Sevilir, özellikle motorin fiyatlarında düşüşler gerçekleştiğini bildirdi. 
     Ancak uygulamanın yeni olması nedeniyle bazı vatandaşların tedirgin olduğunu, bunun zamanla aşılacağını vurgulayan Sevilir, şunları söyledi 
     ''Bazı vatandaşlar ucuz mal, kötü olur düşüncesiyle indirim uygulayan bayilere uzak duruyor, ancak, bu düşünce yersiz. Serbest piyasa şartları fiyat indirimlerinin yanı sıra ürünlere uluslararası düzeyde denetimler de getiriyor. Piyasada kalitesiz mal satılamasına izin verilmez. Serbest fiyat ortamının oluşması, piyasanın tamamen başıboş hale geldiği anlamını taşımaz. Her zaman devlet kontrolü söz konusu. Enerji Piyasası Düzenleme Kurulu, bu konuda çok dikkatli ve titiz davranıyor. Zaten bir çok tüketici bu konuda bilinçli ve hakkını arıyor.'' Sevilir, akaryakıtta serbest fiyat ortamından umutlu olduklarını, sektörde ani krizler olmadığı sürece fiyat dalgalanmaları beklemediklerini kaydetti. 
     Dış piyasadaki akaryakıt borsasındaki hareketliliğin de çok önemli olduğunu belirten Sevilir, talebin yoğun olması durumunda fiyatların yükselebileceğini kaydetti. 
     Döviz kuru gibi unsurların da tüketici lehine geliştiğini ifade eden Sevilir, ''Döviz düşmeye başlayınca, akaryakıt fiyatları da etkilendi. Hava koşulları da akaryakıta talebin az olmasına, dolayısıyla fiyatların aşağıya çekilmesine neden oluyor'' dedi. 
     Sevilir, serbest piyasa koşullarının uygulanmasıyla kalitenin de yükseleceğini belirterek, ''Akaryakıt istasyonları da AB standartlarına uygun, disipline olmuş bir hale gelecek'' diye konuştu. 
     Akaryakıta uygulanan vergi payının da aşağıya çekilmesini beklediklerini vurgulayan Sevilir, vergi payının yüzde 70'lerin üzerinde olduğunu, hükümetin bu konuda da duyarlı davranması gerektiğini belirtti. 
     
     ''TÜKETİCİNİN KORKUSU GEREKSİZ'' 

     Adana Ticaret Odası Yönetim Kurulu ve Akaryakıtçılar Meslek Komitesi Üyesi Özcan Ağaoğlu, akaryakıt fiyatlarındaki düşüşün tüketici lehine olduğunu, yaşanan ilk gün sıkıntısının çabuk atlatacağına inandıklarını belirtti. 
     Bayiler arasındaki fiyat farklarının yüksek oranlarda olmadığını ifade eden Ağaoğlu, şöyle konuştu 
     ''Tüketicinin korkusu gereksiz. Çünkü, her şey devlet kontrolünde. Ürün fiyatlarında yüzde 1'den yüzde 3.5'e kadar gerileme oldu. Bu tüketiciyi korkutmak yerine sevindirmelidir. Fiyatlarda yüzde 30-40 indirim farkı yok. Bu kadar büyük farklar olursa müşteriler belki acaba vasıfsız ürün mü gibi sorular sorabilir. Herşeye rağmen tüketiciler de bu konuda dikkatli olmalı ve bayiler haricindeki sıradan akaryakıt istasyonlarından alışveriş yapmamalı.'' Ağaoğlu, akaryakıt bayilerinin en büyük sorunun Otomatik Fiyat Mekanizması OFM olduğunu belirtti. Ağaoğlu, OFM ile akaryakıtçıların dövize bağlandığını, kar paylarının ise enflasyonun altında kaldığını söyledi. Ağaoğlu, kar marjlarının yüzde 4'e düştüğünü, kar payının ise yüzde 3-5 arasında değiştiğini vurguladı. 
     Kredi kartına akaryakıt ürünlerinde taksit uygulamasının sonlandırılmasını da olumlu bulduklarına değinen Ağaoğlu, ''Kredi kartları da bayilerin önemli sorunlarından biriydi. Banka yüzde 2.5 pay alıyor, zaten bizlerin karı yüzde 3-4 oranında. Bunun yarısından fazlasını banka alırsa bayiler sıkıntı yaşamaya başlar'' dedi. 
     
</TEXT>
</DOC>
