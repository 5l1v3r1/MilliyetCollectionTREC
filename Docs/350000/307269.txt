<DOC>
<DOCNO> 307269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur32.html </URL>
<DATE> 2005/01/17/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Bu da "siyasi gündemi izleyen" yankesici... 
</HEADLINE>
<TEXT>

     Yankesicilik yapmak için siyasi parti liderlerinin miting ve toplantılarını izleyen kişi, Şişli Belediye Başkanı Mustafa Sarıgül'ün Gaziantep programı sırasında yakalandı. 
     Edinilen bilgiye göre, Sarıgül'ün dünkü Gaziantep programı için güvenlik önlemleri alan Asayiş Şube Müdürlüğü Yankesicilik ve Dolandırıcılık Büro Amirliği ekipleri, programa katılanlardan Mustafa Atar, Abuzer Arslan ve Cuma Kartal'ın ceplerinden paralarının çalındığını belirtmeleri üzerine çalışma başlattı. Mağdurların verdiği eşkali araştıran polis ekipleri, Polat T'yi bir lokantada yemek yerken yakaladı. 
     Polat T'nin, Emniyet Müdürlüğü'ndeki sorgusunda, yankesicilik yapmak için siyasi parti liderlerinin programlarını izlediğini belirtip, Mustafa Atar'ın 60, Abuzer Arslan'ın 136 ve Cuma Kartal'ın 265 Yeni Türk Lirası'nı aldığını itiraf ettiği öğrenildi. 
     
     SARIGÜL İÇİN SİVAS'TAN GELMİŞ 
     Polis yetkilileri, Sivas'ın Gemerek İlçesi'nde ikamet eden Polat T'nin, televizyon haberlerinden Mustafa Sarıgül'ün Gaziantep'e gideceğini öğrenince kendisinin de Gaziantep'e geldiğinin belirlendiğini kaydetti. 
     Yetkililer, CHP İl Başkanlığı'nın Sarıgül'ü karşılama töreni için Gaziantep Grant Oteli önünden kaldırdığı araçlara binerek havaalanına gittiği belirlenen Polat T'den, oldukça şık giyimli olması nedeniyle kimsenin şüphelenmediğini belirtti. 
     Polat T'nin değişik illerde yankesicilik olaylarına karıştığının saptandığını ifade eden yetkililer, zanlının, Isparta, Trabzon, Kocaeli ve İstanbul'da işlediği yankesicilik suçlarından sabıkalı olduğunu bildirdi. 
     
</TEXT>
</DOC>
