<DOC>
<DOCNO> 330962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/spor/spo02.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex'ten müjdeler 
</HEADLINE>
<TEXT>


Fenerbahçe'nin yıldızı, "Şampiyonluğa en yakın takım biziz. Real Madrid'den transfer teklifi almadım" dedi 


Geride kalan 26 lig maçında 19 gol atıp, 12 asist yaparak Sarı - Lacivertli takımın başarısında büyük pay sahibi olan Alex de Souza iddialı açıklamalar yaptı. Yıldızlardan kurulu çok güçlü bir takım olduklarını belirten sambacı, "Lig sadece Fenerbahçe ile Galatasaray arasında geçmiyor. Diğer takımların da kendilerine göre hedefleri var. Ancak biz her açıdan daha iyi duruma geliyoruz. Performansımızı maçtan maça artırırsak şampiyonluğa ulaşma şansımız daha da yükselir. Yüzde veremem, ama şu an şampiyonluğun en güçlü adayı biziz" diye konuştu. 
Alex geçen hafta İspanyol basınında yer alan Real Madrid'in hocası Luxemburgo'nun kendisini istediği şeklindeki haberlere de değindi. Brezilyalı futbolcu, "Basın mensubu olsaydım, Real Madrid'e transferim kafamı kurcalardı. Ama bu benim sorunum değil. Benim tek düşüncem Fenerbahçe'dir. Eski hocam Luxemburgo'yu geçen yıldan beri görmüyorum dedi. 

'10 final var' 

Fenerbahçe kaptanı Ümit Özat, taraftarlara iddialı mesajlar gönderdi. 10 tane final maçı oynayacaklarını vurgulayan tecrübeli futbolcu, "Sezonu çifte kupa ile bitireceğiz" dedi 

YUSUF DURSUN 

Fenerbahçe ve A Milli Takım formaları altında mükemmel performanslar sergileyen Ümit Özat çarpıcı açıklamalar yaptı. Gaziantepspor'a attığı şık golle bir kez daha vitrine çıkan Sarı - Lacivertli takımın kaptanı, sezonu çifte kupa zaferiyle noktalamaya kararlı olduklarını söyledi. Başarılı futbolcu, "Şu anda ligde 4 puan öndeyiz, ancak hiçbir şey bitmiş değil. Henüz elde ettiğimiz bir kupa yok. Önümüzde 8'i ligde, 2'si Türkiye Kupası'nda oynayacağımız 10 final daha var. Sadece bunları kazandıktan sonra sevinebiliriz" diye konuştu. 
Ümit Özat şöyle devam etti "Zorlu maçlar bizi bekliyor. Galatasaray'la nefes kesen bir yarış içindeyiz. Onlar kovalıyor, biz kaçıyoruz. Önce camiamızın tam 22 yıldır hasret kaldığı Türkiye Kupası hasretine son vermek istiyoruz. Fenerbahçe camiası bizlere güveniyor. Onların inancını boşa çıkarmamak için ne gerekiyorsa yapacağız. Teknik Direktörümüz Daum yönetiminde sezonu çifte kupa ile bitirerek gücümüzü göstereceğiz. Taraftarımız bize destek vermeye devam etsin." 

Samandıra'da fırtına 

YUSUF DURSUN 

Sakaryaspor maçı hazırlıklarını aralıksız sürdüren lider Fenerbahçe dün Samandıra Tesisleri'nde tek antrenman yaptı. Teknik Direktör Christoph Daum, sakatlıkları süren Servet ve Serhat'ın yanı sıra van Hooijdonk'un katılmadığı idmanda sinirli tavırlarıyla dikkat çekti. 
Futbolcular düz koşu ve istasyon programları ardından dar alanda topla prese dayalı çalışmalar yaptı. Sarı - Lacivertliler'i önce 2'ye 2, ardından 8'e 8 çalıştıran Daum, oyunculardan rakibe boş alan bırakmamalarını isterken, toplu hücum sonunda grup halinde savunmaya gelmelerini söyledi. 
Daha sonra futbolcularına çift kale maç yaptıran Alman hoca, isteklerini yerine getiremeyen isimleri çalışmayı durdurarak sert şekilde uyardı. Futbolcuların antrenman boyunca hırslı oldukları gözlendi. 
Sarı - Lacivertli takım bugün saat 15.00'te basına kapalı olarak yapacağı idmanla Sakarya maçının hazırlıklarını sürdürecek. 

Daum formül arıyor 

Cezalı Alex'in yokluğunda, Serhat'ın sakatlanması planları bozdu. Alman hocanın Sakaryaspor önüne sürpriz bir kadro sahaya sürmesi bekleniyor 

YUSUF KOBAL 

Fenerbahçe Teknik Direktörü Christoph Daum, Sakaryaspor'la deplasmanda oynayacakları kritik karşılaşmanın kadrosunu belirlemekte zorlanıyor. Gaziantepspor maçında sarı kart cezalısı durumuna düşen Alex'in yerine görev vereceği futbolcuyu henüz tespit edemeyen tecrübeli teknik adam, Serhat'ın ayak bileğinden sakatlanmasıyla iyice zora düştü. 
Sakatlıktan yeni çıkan Marcio Nobre'nin de henüz tam olarak hazır duruma gelememesi yüzünden sıkıntılı olan Daum'un sürpriz bir kadroyla Sakaryaspor karşısına çıkacağı bildirildi. Alex'in yerine orta alanda Selçuk'a forma vermeyi düşünen Alman hocanın, Tuncay Şanlı'yı da 11'de sahaya sürebileceği belirtildi. 
Kemal'in, Gaziantep maçındaki performansını beğenen Daum'un, Tuncay'ı yine yedek soyundurabileceği de vurgulandı. 

Sakarya'dan özel sistem 

Ankaragücü karşısında 7-2'lik skorla gol şov yaparak ligde kalma umutlarını güçlendiren Sakaryaspor'da, lider Fenerbahçe ile cumartesi oynanacak kritik maç öncesi tüm hesaplar galibiyet üzerine yapılıyor. Teknik Direktör Şaban Yıldırım, Sarı - Lacivertli ekiple oynayacakları maça büyük önem verdiklerini belirterek farklı bir sistemle mücadele edeceklerini açıkladı. 
Göreve geldikten sonra Yeşil - Siyahlı takımı ayağa kaldıran Yıldırım, "Son haftalarda göze hoş gelen bir futbol oynuyoruz. Fenerbahçe maçında ilk yarıda oynadığımızdan çok farklı bir sistemle sahaya çıkıp, kazanmak için elimizden geleni yapacağız" dedi. 

Saracoğlu'nda yoğun çalışma 

Fenerbahçe Yönetimi, Şükrü Saracoğlu Stadı'nın yenilenmemiş son bölümü olan numaralı tribünü, önümüzdeki sezona yetiştirmek için yoğun çaba harcıyor. Bir süre önce aşamalar halinde yıkılmaya başlanan tribünde, kazıklar çakılırken, demirler de dikilmeye başlandı. 

Sakarya'ya 5 bin taraftar 

Sarı - Lacivertli taraftarlar, Fenerbahçe'nin cumartesi günü Sakaryaspor'la oynayacağı maç için bu kente çıkarma yapmaya hazırlanıyor. 
Kritik mücadelede kendilerine ayrılan tribünü doldurarak, takıma destek vermek isteyen taraftar dernekleri kendi aralarında çeşitli organizasyonlar yapıyor. 
İstanbul'dan yaklaşık 5 bin taraftarın Sakarya'ya giderek, Fenerbahçe'ye destek vereceği bildirildi. 


</TEXT>
</DOC>
