<DOC>
<DOCNO> 303479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sontur35.html </URL>
<DATE> 2005/01/04/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Felaketi yaşayan Türkler anlatıyor... 
</HEADLINE>
<TEXT>

     Türkiye Seyahat Acentaları Birliği TÜRSAB Başkanı Başaran Ulusoy, ''Seyahat acentesiyle gidenlerin tümünü geri getirttik. Ancak yalnız gidenleri çözmek mümkün değil'' dedi. 
     Güney Asya'daki deprem ve tsunami felaketinde hayatını kaybeden ABD'nin İstanbul Başkonsolosluğu Ticaret Ataşesi Yardımcısı Ezgi Gümüşoğlu'nun Teşvikiye Camii'ndeki cenaze törenine katılan Ulusoy, daha sonra basın mensuplarına yaptığı açıklamada, Gümüşoğlu'nu ABD'nin İstanbul Başkonsolosluğu'ndan tanıdığını söyledi. 
     Ulusoy, ''Çok cici bir kızdı. Duyunca şaşırdım. Ama tabii programı yukarısı yapıyor, müdahale hakkımız yok'' diye konuştu. 
     ''Deprem bölgesindeki ülkelerin yaralarını bir an önce sarmasını dilediklerini'' anlatan Ulusoy, ''Çünkü 691 milyon gezen ziyaretçinin yüzde 5'ini Uzakdoğu'daki bu bölge ağırlıyor. Maldiv Adaları 564 bin kişi, Endonezya, Tayland 34 milyon... İnşallah yaraları çabuk sarılır. Bütün ülkelerin yardım etmesi lazım'' dedi. 
     Ulusoy, Türkiye'nin vatandaşları için bölgeye uçak göndermesinin ''vatandaşına sahip çıkması'' açısından son derece olumlu olduğunu vurgulayarak, ''Gayet iyi bir iş yaptı'' diye konuştu. 
     Bölgeye Türkiye'den münferit gidenleri çözmenin mümkün olmadığına da işaret eden Ulusoy, ''Seyahat acentesiyle gidenlerin tümünü geri getirttik. Hükümetin uçağıyla ve münferit gelenler var. Ancak yalnız gidenleri çözmek mümkün değil. Yakınları, akrabaları giden ve bilen varsa, söylesinler yardımcı olmaya çalışalım. Gelenlerle tek tek görüşüyorum'' dedi. 
     TÜRSAB Başkanı Başaran Ulusoy, ''deprem bölgesine gitmek isteyenlere 'Phuket ve Maldivler'e gitmemelerini' tavsiye ettiğini'' kaydederek, ''Şu anda o bölgeye giden, bize intikal eden yok. İptal edenler de, acenteye gelip bütün kanuni haklarıyla geri alabilirler'' şeklinde konuştu. 
     
     DEPREMİ YAŞAYANLAR 
     Deprem sırasında Phuket Adası'nda bulunan Manolya Onur da, olay sırasında ailesiyle beraber tatilde bulunduğunu anlatarak, ''Yaşanan olay ve gördüğümüz şey o kadar acı ve anlatılamaz. Çok büyük bir felaket. Cesetler ortalıklarda. Annesiz-babasız çok sayıda çocuk ortada kaldı. Hastaneler yalnız başına çocuklarla dolu'' dedi. 
     Onur, depreme sabah markette bulunduğu sırada yakalandığını ifade ederek, şunları söyledi 
     ''Çok uzun süren bir deprem ama biz daha önce gördüğümüz için fazla telaşlanmadım. Kızım tek başına olduğu için yanına gittim. Her zamanki yolu değil de, farklı yoldan otele gittim. Neyse ki, deniz kenarından gelmemişim, bu da benim kısmetimmiş çocuğumun yanına gitmek... Televizyondan olayı izledik ve hastanelerde Türk aramaya başladık. Hastanelerde listeler hazırlanmıştı. Çetin Gümüşoğlu'nun ismine rastgeldik. Yanına çıktık, kendisine destek olmaya çalıştık. Eşi daha bulunmamıştı.'' Onur, tsunamiyi görmediğini, ancak ''yılan gibi son derece sessiz, sakin gelip bir anda patlattığının'' anlatıldığını vurgulayarak, ''Bizim otelimiz sahilden 100 metre içerideydi. Sahilde hiçbir şey kalmadı. Bizim otelimize bir şey olmadı. Şanslı kişileriz'' dedi. 
     
     ''ANLATILACAK GİBİ DEĞİL'' 
     Ezgi Gümüşoğlu'nu bulmak ve Çetin Gümüşoğlu'na yardımcı olmak için Phuket Adası'na giden Turgay Uzun da, bölgede, sahil kesiminde hasarın büyük olduğunu, 100-200 metre sonrasında ise hiçbir şey olmadığını anlattı. 
     Uzun, şunları kaydetti 
     ''Sahilden 50 metre içeride Çetin Gümüşoğlu taksiyle giderken dalgalar geliyor ve alıyor. Çarşının altındaki garaj kısmına atıyor. O binada 98 kişinin öldüğü söyleniyor. İki kişi kurtuluyor, biri Çetin bey, diğeri bir kız. Her taraf çamurla kaplı... 
     Yaşanan olay anlatılacak gibi değil. Ezgi Gümüşoğlu'nun cesedi bir gün sonra çıkıyor. İlk çıktığı an ile daha sonra geçen sürede hava sıcak olduğu için farklı bir görüntüsü vardı. Gümüşoğlu'nu, vücudunda olanlara göre aradık. Başka bir hastanede fotoğraftan cesedine ulaştık. Ezgi Gümüşoğlu'nu diş yapısından ve sol elindeki yara izinden teşhis ettik. O kadar tanınmayacak durumdaydı.'' Bu arada Ezgi Gümüşoğlu'nun cenazesi, Teşvikiye Camii'nde öğleyin kılınan namazın ardından götürüldüğü Karacaahmet Mezarlığı'nda toprağa verildi. 
     
</TEXT>
</DOC>
