<DOC>
<DOCNO> 301659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonspo28.html </URL>
<DATE> 2004/12/28/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Arıboğan Şike söylentilerini kabul etmek mümkün değil... 
</HEADLINE>
<TEXT>

     Basketbol Federasyonu başkan adayı Lutfi Arıboğan, ''2001 Avrupa Şampiyonası'nda oynadığımız İspanya maçındaki şike söylentilerini ve tarihimizde böyle bir galibiyetin varlığını kabul etmek mümkün değildir'' dedi. 
     Bu söylemi şiddetle kınadığını belirten Arıboğan, bu tip görüşlerin Türk sporuna büyük zarar verdiğine inandığını söyledi. 
     
     ORTAK DEKLARASYONA TEPKİ 
     Lutfi Arıboğan, bugün bazı kulüplerin yayınladığı, federasyon seçimlerinde topluca Turgay Demirel lehinde oy kullanacaklarına ilişkin deklarasyona tepki gösterdi. 
     Arıboğan, deklarasyon içinde oldukları söylenen kulüplerden İTÜ, Darüşşafaka, Tekelspor ve Işıkspor başkan ve yetkilileriyle görüşmede bulunduğunu bildirerek, şunları söyledi 
     ''Kendilerinden, böyle toplu bir harekette bulunmadıklarını ve imzalarının söz konusu olmadığını bizzat öğrendim. Galatasaray Kulübü Başkanı Özhan Canaydın ve İÜSK Kulübü Başkanı Nail Kır'a ulaşamadığım için görüşemedim. Ancak diğer kulüp temsilcilerinin bu kararda imzalarının bulunmadığını ifade etmeleri dolayısıyla kamuoyuna duyurulan deklarasyon, spor etiği ve gerçekler adına son derece yanlıştır.'' 
     
</TEXT>
</DOC>
