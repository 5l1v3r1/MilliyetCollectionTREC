<DOC>
<DOCNO> 316225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur61.html </URL>
<DATE> 2005/02/17/ </DATE>
<TIME> 20.36 </TIME>
<AUTHOR>  </AUTHOR>
<HEADLINE>
Esenler'de polise taşlı sobalı saldırı 
</HEADLINE>
<TEXT>

     Esenler'de iki grup arasındaki kavgaya müdahale eden polise taşlı ve bıçaklı saldırı sırasında yaralanan Serkan Basınç, hastanede öldü. 
     AA muhabirinin aldığı bilgiye göre, Karabayır Mahallesi'nde iki grup arasındaki kavgaya müdahale eden polis ekibine kesici aletle saldırdığı sırada yaralanan Basınç, tedavi gördüğü Haseki Eğitim ve Araştırma Hastanesi'nde kurtarılamadı. 
     Polis yetkilileri, Esenler İlçe Emniyet Müdürlüğü Güvenlik Büro Amirliği'ne bağlı sivil polis ekibinin, ihbar üzerine kavga alanına gittiğini belirterek, bir gruptan bazı kişilerin, taş, sopa, bıçak ve pala kullanarak polise mukavemette bulunduğunu kaydetti. 
     Bu kişilerden Serkan Basınç'ın, bir polis memurunu, döner bıçağıyla vurarak yere düşürdüğünü ve üzerine atladığını ifade eden yetkililer, boğuşma sırasında polis memurunun silahının ateş alması sonucu Basınç'ın yaralandığını bildirdi. 
     Polis yetkilileri, olayla ilgili Şahin B, Ferdi F, Coşkun B, Sedat G, Murat G, Fedai G, Emrah G ve Bektaş C'nin gözaltına alındığını, bu kişilerle birlikte 1 adet kurusıkı tabanca, 1 adet bıçak ve 1 adet döner bıçağının ele geçirildiğini kaydetti. 
     
</TEXT>
</DOC>
