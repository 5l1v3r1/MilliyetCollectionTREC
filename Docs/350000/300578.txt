<DOC>
<DOCNO> 300578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/soneko50.html </URL>
<DATE> 2004/12/24/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Tariş binası, yola yapılacak şerit için, törenle yıkıldı... 
</HEADLINE>
<TEXT>

     Aydın'da Cumhuriyet mahallesindeki Tariş'in tesislerinde yer alan bir bina, İstasyon Meydanı'na çıkan yola yapılacak şerit için, düzenlenen törenle yıkıldı. 
     Aydın Belediye Başkanı İlhami Ortekin yıkımdan önce yaptığı konuşmada, binanın yıkılması ile araç trafiğinin rahatlayacağını belirterek, 1999 yılından beri Aydın Belediyesi tarafından Tariş alanı üzerinde plan değişikliği yapılmadığını, son zamanlarda yaşanan Kipa olayında kamuoyunda belediyenin ruhsat vermediği yönünde yanlış bir kanaat oluştuğunu kaydederek, şunları söyledi 
     ''Tariş alanı için Aydın Belediyesi'ne yapılmış herhangi bir ruhsat talebi yoktur. Ruhsat talep edilse, mevcut imar durumuna göre ruhsat vermeme gibi lüksümüz yok. Fakat bizden istenen imar planlarında değişikliktir.'' Ortekin, Tariş alanının süratle yeşillendirileceğini, en geç 1,5 yıl içerisinde çarşı, park, sinema gibi Aydın'ın eksiklerinin giderildiği bir alan olacağını söyledi. 
     Aydın Belediye Başkan Yardımcıları Ali Aksüt ve Mehmet Gür, Tariş 46 No'lu Pamuk Birliği Başkanı Nizamettin Başaran ve çok sayıda davetlinin katıldığı törende Tariş binası, iş makinası ile yıkıldı. 
     
</TEXT>
</DOC>
