<DOC>
<DOCNO> 309695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonyas01.html </URL>
<DATE> 2005/01/26/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Horlayanlara uyarılar 
</HEADLINE>
<TEXT>

     İbrahim ÖZÇEKİÇ DHA 

      ERCİYES Üniversitesi Tıp Fakültesi Kulak Burun Boğaz ve Baş Boyun Cerrahisi Ana Bilim Dalı öğretim üyesi Prof. Dr. İsmail Külahlı, ağız ve burun arkasında bulunan hava yolunun daralması sonucu ortaya çıkan ve gürültü biçimindeki ses olarak adlandırılan horlamanın alınacak bazı önlemlerle birlikte sona erdirilebileceğini söyledi. 
     Prof.Dr. Külahlı, horlayan kişinin eşinin her gece ortalama 1 saat daha az uyumasına neden olan horlamanın kişinin sosyal yaşantısını altüst ettiğini, iş gezilerinde istenmeyen oda arkadaşı ilan edilerek psikolojik bunalıma kadar götürebildiğine dikkat çekti. 
     Horlamanın erkeklerde kadınlara oranla daha sık görüldüğünü ve ilerleyen yaşla birlikte görülme sıklığı ve şiddetinin arttığını anlatan Prof. Dr. İsmail Külahlı, horlayan kişilerin bazı önlemlerle bu sorunlarından kurtulabilecini anlatarak, bunları şöyle sıraladı 
     Sportif bir yaşam biçimi seçilmeli ve bu sayede kas tonusu arttırılmalı. 
     Uyku ilaçları, sakinleştirici ilaçlar ve Antihistaminik' dediğimiz uyku getirici özelliği olan allerji ilaçlar uykudan önce alınmamalı. 
     Uykudan 4 saat önce alkol alımından kaçınılmalı. 
     Uykudan 3 saat önce aşırı yemekten sakınılmalı. 
     Aşırı yorgunluktan sakınılmalı. 
     Uykuda sırtüstü yatma yerine, yana yatmak tercih edilmeli Evde horlamayan kişilerin sizden önce uyuması için onlara süre tanınmalı. 
     Hasta şişmansa zayıflamalı Sigara kesinlikle bırakılmalı. Sigaranın üst solunum yollarında oluşturduğu ödem, uyku apne sendromunun ağırlaşmasına neden olur. 
     Alkolün alınmaması veya asgariye indirilmesi zorunlu. Alkol üst solunum yollarında ödeme neden oluyor. Bu da arousal' eşiğini yükselterek apneden çıkmayı güçleştirir. 
     Sırt üstü yatarak uyumaktan vazgeçemeyenler, gece kıyafetinin sırtına sert cisim koyarak yan yatmaları sağlayabilir. 
     
</TEXT>
</DOC>
