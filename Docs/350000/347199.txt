<DOC>
<DOCNO> 347199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonsiy23.html </URL>
<DATE> 2005/05/30/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Dülger "Fransa'da 'hayır' çıkması Türkiye için hayırlı oldu..." 
</HEADLINE>
<TEXT>

     TBMM Dışişleri Komisyonu Başkanı ve AK Parti Antalya Milletvekili Mehmet Dülger, Fransa'daki referandumun sonucunun Türkiye için ''hayırlı'' olduğunu belirterek, ''Çünkü, sürekli blok halinde bizim üzerimize geleceklerine, biraz da kendi içlerine dönecekler'' dedi. 
     Dülger, Avrasya Kültürel ve Toplumsal Gelişim Derneği'nce, Taksim Hill Otel'de düzenlenen, ''Fransa referandumu sonrası Türkiye-AB ilişkileri'' konulu toplantıda konuştu. 
     Fransa'nın, kendini Avrupa'nın sahibi olarak gören ve benmerkezci düşünen bir yapıya sahip olduğunu ifade eden Dülger, Fransa'nın bu yapısıyla, sadece Türkiye'nin değil, Avrupa'nın da sorunu olduğunu vurguladı. 
     Dülger, referandumda ''hayır'' sonucu çıkmasının, Avrupa'da ciddi bir krize yol açabileceğini dile getirerek, şöyle devam etti 
     ''Avrupa Anayasası'na 'hayır' diyenler, anayasaya değil, bugünkü Avrupa'ya 'hayır' diyorlar. Bu ciddi bir kriz ama, demokratik yapı içerisinde bunlar tartışılacaktır. Fransa tamamen kendi göbeğine yönelik bir bakış açısıyla referanduma gittiğinden, bu sonuç çıkmıştır. Fransa'da, referandum sürecinde, AB Anayasası ile Türkiye'nin üyeliği birbirine karıştırıldı. Türkiye ve anayasa bir iç politika malzemesi haline getirildi. 
     Fransa'da 'hayır' çıkması, bence, Türkiye için hayırlı oldu. Çünkü, sürekli blok halinde bizim üzerimize geleceklerine, biraz da kendi içlerine dönecekler.'' Alınan sonuçla, Fransa'nın AB liderliği hayalinin de zora girdiğini ifade eden Dülger, bu ülkenin görünürde bir B planı olmadığı ve şu anda ciddi bir şekilde yeni bir plan üzerinde çalışıldığının ortaya çıktığını kaydetti. 
     CHP Ankara Milletvekili Ayşe Gülsün Bilgehan da Avrupa'da şu anda endişe edilenin, Fransa'daki sorunun Hollanda ve Danimarka'daki referandumlara ''domino etkisi'' yapması olduğunu söyledi. 
     Bilgehan, bu ülkelerde de aynı sonucun çıkması halinde, yeniden bir referanduma gidilebileceğini veya ''hayır'' diyen ülkeler dışarıda bırakılarak anayasanın diğer ülkelerce uygulanabileceğini sözlerine ekledi. 
     
</TEXT>
</DOC>
