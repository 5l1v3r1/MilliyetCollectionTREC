<DOC>
<DOCNO> 325207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/spor/spo02.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ateş bacayı sardı 
</HEADLINE>
<TEXT>


1 - Takımın taktiğini beğenmeyen Serhat, Alex ve Nobre'nin, Daum'a cephe aldıkları ileri sürüldü. 2 - Denizlispor maçı sonrası Alman çalıştırıcıya ağır eleştiriler getiren Hooijdonk krizi büyüyor. 3 - Taraftarlar kötü futboldan Daum'u sorumlu tuttu, anketlerde 'Kalmasın diyenler" yüzde 83'ü buldu 

MEHMET DEMİRCAN-YUSUF KOBAL 


Fenerbahçe'de Denizlispor yenilgisi birçok sorunu da gün yüzüne çıkardı. Teknik Direktör Daum'un taktiği tutmayınca Pierre van Hooijdonk'tan sonra Serhat, Mehmet Yozgatlı, Alex ve Nobre'nin de kazan kaldırdığı ve Alman hocaya karşı cephe aldığı öğrenildi. Özellikle Alex'in, "Çok defansif oynuyoruz. Böyle maçlarımızı zor kazanırız" sözleriyle hocasına yakındığı, Nobre'nin ise her hafta yerinin değişmesinden duyduğu rahatsızlığı ilettiği bildirildi. 
Daum'un Denizlispor maçından önce yaptığı toplantıda, "Sizi çok heyecanlı gördüm. Heyecana gerek yok. Sabırlı olursak maçı alırız. Ancak önce defansı sağlam tutmalıyız. Bu taktik başarılı olmazsa, birkaç değişiklikle maçı çeviririz" dediği ileri sürüldü. 

Gerginlik büyüyor 
Bu sezon Daum ile yıldızı hiç barışmayan ve Anelka'nın transferi sonrası ikinci plana düşen Hooijdonk'un da eleştirilerini artık yüksek sesle dile getirmesi Fenerbahçe'deki gerginliği bir kat daha arttırdı. Hollandalı oyuncuyu ısrarla yedek tutan Daum'un önümüzdeki haftalarda Hooijdonk'u kadro dışı bırakabileceği belirtildi. Hem Daum'un, hem de Hooijdonk'un karşılıklı olarak yönetime birbirlerini şikayet ettiği ve çözüm istedikleri belirtildi. Daum ile Hooijdonk'un birbirleriyle hiç konuşmadığı ve menajer Volkan Ballı ve antrenör Murat Kuş vasıtasıyla iletişim kurdukları belirtildi. 

Güven kalmadı 
Teknik Direktör Christoph Daum ile ilgili internetteki bazı sitelerde yapılan anketlerde ise Alman çalıştırıcı için olumsuz görüşler ön plana çıktı. "www.fenerhaber.net" adresli web sitesinde devam eden ankete katılan 6468 kişi, "Fenerbahçe Daum ile devam etmeli mi " sorusuna yüzde 83.40 "Hayır", yüzde 16.60 "Evet" yanıtını verdi. 
"www.fenerbahce.com" adresli sitedeki "Christoph Daum'un Fenerbahçe'ye oynattığı futbol size zevk veriyor mu " biçimindeki soruya verilen yanıtların ise yüzde 73.5'luk bölümü "Hayır", yüzde 26.5'lik kısmı da "Evet" oldu. Ankete toplam 23 bin 537 kişi oy gönderdi. 

'Teslim olmayın' 

Teknik Direktör Daum dünkü antrenman öncesinde futbolcularıyla uzun süren bir görüşme yaptı. Alman hocanın toplantıda, "Sadece üç puan kaybettiniz, şampiyonluğu değil. Üzülün ama yere düşmeyin. Teslim olmadan dimdik ayakta durun. Eleştiriden kaçamayız. Ancak gerekli cevabı sahada verebiliriz. Unutmayın ki, avantajımız devam ediyor. Taraftarın size inandığını havaalanında sanırım gördünüz. Size düşen görev de onları mahcup etmemek" diye konuştuğu öğrenildi. 
Daum'un, Denizli maçında yapılan hataları da oyuncularına anlattığı ve "Gücümüzü rakibe ne yazık ki hissettiremedik. Ayrıca basit hatalarla çok pozisyon verdik. Bunun için çok çalışmalıyız" dediği ifade edildi. 
Denizli'de ilk onbirde forma giymeyen oyuncular düz koşu ile çalışmayı tamamladı. Çift kalede sakatlanan Selçuk maçı yarıda bıraktı. İzinli olan Deniz'in yer almadığı antrenmana, salonda çalışan Alex, Van Hooijdonk, Servet, Anelka ve Serhat katılmadı. Bu arada Teknik Direktör Daum oyuncularına iki gün izin verdi. 

2. Servet vakası 

Fenerbahçe Kulübü, sakatlığı nedeniyle tecrübeli oyuncunun A Milli Takım'dan çıkarılması için Ersun Yanal'a başvuracak 
Sakatlığı yüzünden Denizli deplasmanında doksan dakikayı tamamlayamayan Servet Çetin'in, Milli Takım'dan yine affını isteyeceği belirtildi. Tecrübeli oyuncu Gürcistan maçında sakatlandıktan sonra Fenerbahçe Kulübü tarafından geri çağrılmış ancak Ersun Yanal bu öneriye karşı çıkmıştı. Servet'i kontrolden geçiren Sarı - Lacivertli teknik heyet, Yanal'dan bu kez anlayış bekliyor. Servet'in kesin durumunun bugün netlik kazanacağı bildirildi. 

Kırmızı modası 
SARI - Lacivertli oyuncular son haftalarda kırmızı karta abone oldular. Malatya deplasmanında Tuncay, Gençlerbirliği maçında ise Serkan Balcı'yı kaybeden Fenerbahçe, Denizli'de de Luciano ile fire verince, bu sezonki kırmızı kart sayısı altıya yükseldi. Bu konuda oyunculara sert uyarı geldiği öğrenildi. 

2001 ruhu geri döndü 

Denizlispor maçı sonrası bir grup Fenerbahçeli taraftar soluğu Sabiha Gökşen Havaalanı'nda aldı. Mustafa Denizli döneminde her kötü sonucun ardından "Hep destek, tam destek" sloganıyla takımın arkasında duran Sarı - Lacivertliler, bir hayli moralsiz gözüken oyunculara büyük sevgi gösterisinde bulundular. Bu sürpriz karşılama özellikle Anelka'yı bir hayli etkiledi. Fransız yıldızın şaşkınlığı gözlerden kaçmadı. 

Fenerbahçe günlüğü 

Deplasmanda golcü yok 
Sarı - Lacivertli takım deplasmanda golcü sıkıntısı çekiyor. Şükrü Saracoğlu Stadı'ndaki maçlarda atılan gollerde 12 futbolcunun imzası bulunurken, rakip sahalarda sadece beş oyuncu gol yollarında etkili oldu. Sarı - Lacivertli ekibin deplasmanda attığı 19 gol, Van Hooijdonk, Alex, Nobre, Tuncay ve Anelka'dan geldi. Hollandalı 7 golle ilk sırada bulunuyor. 

10 oyuncu dağılıyor 
Fenerbahçe önümüzdeki on gün çalışmalarını 10 oyuncudan eksik sürdürecek. Rüştü, Volkan, Ümit, Servet, Tuncay, Serkan, Alex, Hooijdonk, Semih ve Mahmut Hanefi, Milli Takımları'nda görev alacakları için takımdan uzak kalacaklar. Teknik Direktör Christoph Daum'un bu nedenle PAF takımından takviye alacağı belirtildi. 

Paşa Hüseyin vefat etti 
Türk futbolunun unutulmaz simalarından biri olan "paşa" lakaplı Hüseyin Çelik dün Ankara'da vefat etti. Sincanspor'da futbol yaşamına başlayan, Gençlerbirliği, Fenerbahçe, Mersin İdmanyurdu ve Adana Demirspor formalarını giyen Paşa Hüseyin'in cenazesi bugün Hacı Bayram Camii'nde kılınacak öğle namazından sonra toprağa verilecek. 


</TEXT>
</DOC>
