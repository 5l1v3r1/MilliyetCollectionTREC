<DOC>
<DOCNO> 317966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonspo23.html </URL>
<DATE> 2005/02/23/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Galatasaray'da Hakan Yakın takımla birlikte çalıştı 
</HEADLINE>
<TEXT>

     Galatasaray, Samsunspor ile hafta sonunda oynayacağı lig maçının hazırlıklarını basına kapalı yaptığı idmanla sürdürdü. 
     Teknik Direktör Gheorghe Hagi yönetiminde, Florya Metin Oktay Tesisleri'nde gerçekleştirilen antrenmanın 1 saat 15 dakika sürdüğü bildirildi. 
     Fizik-kondisyon ağırlıklı çalışmaya dünkü antrenman sonrasında bel ağrıları artan Ergün katılmadı. Ergün'ün tedavisine sağlık ekibi tarafından başlandığı açıklandı. 
     Bu arada, sakatlığı nedeniyle takımdan ayrı çalışan Hakan Ünsal, bu sabah sağlık ekibi nezaretinde çalıştı. Akşam saatlerinde yine aynı şekilde kendisine verilen programı uygulayacak olan Hakan Ünsal'ın, yarından itibaren takımla birlikte çalışmaya başlaması bekleniyor. 
     Öte yandan, takımdan ayrı olarak idman yapan Hakan Yakın ise bugün arkadaşları ile birlikte çalıştı. Sağlık ekibi, Hakan Yakın'ın herhangi bir sorununun kalmadığını belirtti. 
     
     AYHAN 28 YAŞINDA 
     Hakan Yakın'ın doğum gününde dün biraraya gelen sarı-kırmızılı futbolcular, bugün de Ayhan Akman'ın doğum gününü pasta keserek kutladılar. 
     Ayhan 28 yaşına basarken, futbolcular, teknik heyetin de katılımıyla öğle yemeğini tesis dışında toplu halde yediler. 
     
</TEXT>
</DOC>
