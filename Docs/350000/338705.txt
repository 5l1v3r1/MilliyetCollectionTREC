<DOC>
<DOCNO> 338705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sontur09.html </URL>
<DATE> 2005/05/01/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Gül Müslüman ülkeler değişimin yolunu açmak için çaba içinde olmalı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Müslüman ülkeler, kendi sorunlarına kendi çözümlerini bulmak, olumlu değişimin yolunu açmak için sorumlu ve daha aktif çaba içinde olmalıdır'' dedi. 
     Türkiye Gönüllü Teşekküller Vakfı'nca TGTV düzenlenen ''Uluslararası İslam Dünyası STK'lar Konferansı''nın ikinci gün oturumunda konuşan Gül, küreselleşmenin yol açtığı sorunların aşılması ve sunduğu fırsatların değerlendirilmesi için sahip olunan en önemli değerin insan kaynakları olduğunu söyledi. 
     Devletlerin insan kaynağından faydalanabilmeleri için hür, açık ve katılımcı kurumları güçlendirmeleri gerektiğini ifade eden Gül, sivil toplum kuruluşlarının kendilerine bu konuda yardımcı olduğunu bildirdi. 
     Gül, İslam dünyasının da zengin kültüründen istifadeyle, İslamiyet'in de katkıda bulunduğu evrensel değerler temelinde çağı yakalama kudretine sahip olduğunu vurgulayarak, bu kudreti bir yandan hükümetler düzeyinde, bir yandan da toplum düzeyinde hayata geçirmeleri gerektiğini kaydetti. 
     İslam dünyasında siyasi, ekonomik ve sosyal alanlarda arzu edilen gelişmelerin, kamuoylarında artan bir şekilde yankı bulduğuna işaret eden Gül, şunları kaydetti 
     ''Müslüman ülkeler, kendi sorunlarına kendi çözümlerini bulmak, olumlu değişimin yolunu açmak için sorumlu ve daha aktif çaba içinde olmalıdır. Değişimin uygulanabilir ve sürdürülebilir olması için, bu sürecin kendi toplumlarımızın beklentilerine cevap vermesi ve onlar tarafından sahiplenilmesi gerekmektedir. Bu çabanın başarılı bir şekilde yürütülmesinde sivil toplum vazgeçilmez bir rol oynayacaktır. Toplumların kendi kimliklerini koruyarak çağa ayak uydurabilmeleri, sivil toplumun aktif katılımıyla mümkün olacaktır. Sivil toplum kuruluşları bu yolda hükümetlerle halk arasında köprü rolü oynamak suretiyle reform çabalarını kolaylaştırıcı bir potansiyele sahip olacaktır.'' 
     
     ''SORUNLAR DOĞRU TEŞHİS EDİLMELİ'' 

     Dışişleri Bakanı Gül, İslam dünyasının çözüm bekleyen sorunlarının son yıllarda başta Orta Doğu olmak üzere tüm dünyada görülen jeopolitik hareketliliğin ortaya çıkmasından önceye dayandığının bilindiğini, bununla birlikte uluslararası düzende meydana gelen gelişmeler ve özellikle küreselleşme gerçeğinin hayatın her alanını etkileyecek güce ulaşmasının bu ihtiyacı daha da belirginleştirdiğini kaydetti. 
     Bu nedenle sorunların doğru teşhis edilmesi için geniş ve gerçekçi bir bakış açısına ihtiyaç olduğunu dile getiren Gül, ''Burada önemli olan sorunlarımızı sadece başkalarının suçuymuş gibi takdim etmekle yetinen bir kolaycılığa kapılmamaktır. Bu bağlamda sivil toplum temsilcilerine önemli görevler düşmektedir'' dedi. 
     Gül, sivil toplum kuruluşlarının bireyin ve toplumun haklarının takipçisi olarak zaman zaman devleti eleştirdiğini belirterek, ''Bu önemli bir işlevdir ve toplumların daha iyi yönetilmesine katkı yapmaktadır'' diye konuştu. 
     Çağımızda üçüncü sektör olarak adlandırılan ve sivil toplum kuruluşları aracılığıyla kendini ifade eden gücün, batıda hükümetleri kontrol etme işlevi görerek, çıkar gözetmeden yol gösterici rol oynadığına işaret eden Gül, şunları kaydetti 
     ''Sivil toplumun müslüman ülkelerde de güçlenmesi, halka verilen hizmetin niteliğini ve verimini artıracaktır. Bu otokontrol doğuracaktır. Bu noksanlık bütün müslüman ülkelerde açık seçik ortada. Gönüllülük, fedakarlık, topluma hizmet gibi meziyetlerin İslam geleneğinde ve inancında önemli yer tutmasına rağmen müslüman ülkelerdeki sivil toplum kuruluşlarının modern dönemde yeterince güçlü olmaması büyük bir eksikliktir. Hükümetler, hükümet etmenin gerekleri çerçevesinde görevlerini yerine getirmeli, ancak eleştiri ve tavsiyelere de kulak vermelidir. Buna karşılık sivil toplum kuruluşlarının da eleştirilerini yapıcı bir tavır içinde ifade etmeleri en sağlıklı sonuçları verecektir.'' 

     
</TEXT>
</DOC>
