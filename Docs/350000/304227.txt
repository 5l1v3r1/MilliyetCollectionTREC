<DOC>
<DOCNO> 304227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/spor/axspo01.html </URL>
<DATE> 2005/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal bataklığı keşfetti 
</HEADLINE>
<TEXT>


Beşiktaş Divan Kurulu'nun kurduğu Sporda Terörü Önleme Komisyonu çalışmalarını tamamladı. Başkan Ali Rıza Dizdar, "Artık her şeyi biliyoruz. Amaç sinekleri öldürmek değil, bataklığı kurutmak" diye konuştu 

ZAFER BÜYÜKAVCI 


Rapor hazırlandı 
SİYAH - Beyazlı kulüpte, Divan Kurulu'nun 15 Nisan 2004'te kurduğu "Sporda Terörü Önleme Komisyonu" çalışmalarını bir rapor haline dönüştürdü. Raporda şiddetin oluşumu gözler önüne seriliyor. Başkanlığına Avukat Ali Rıza Dizdar'ın getirildiği komisyonda Şafak Ali Şık, Hakan Daltaban, Özcan Kesim, Cahit Yıldıztekin, Ergun Türker, Taylan Uygur, Murat Söylemez, Osman Kaya, Mert Balcı ve Taner Döven yer aldı. 

Herkesi dinlediler 
HER salı toplantı yapan komisyonun, çok detaylı bilgilere ulaştığı bildirildi. Dokuz aylık süreçte vali, bilim adamları, askeri yetkililer, emniyet, kaymakamlar, Beşiktaş'taki 4 başkan adayı, psikologlar, medya mensupları, Çarşı başta olmak üzere grupların liderleriyle tek tek görüşüldü. Bu girişim, İlhan Cavcav'ın da dikkatini çekti ve "Anadolu'da Sporda Terörü Önleme Komisyonu" kurularak, proje genişletildi. 

Devler davet edildi 
KOMİSYON, hazırlanan raporu 25 Ocak'ta kamuoyu ile paylaşmaya hazırlanıyor. Toplantıya, İstanbul'daki dört kulübün hocaları ve kaptanları da davet edilirken, 29 Ocak'ta daha geniş katılımın olacağı forum düzenlenecek. Başkan Dizdar, "Tinercileri bile dinledik. Şu an hangi statta hangi kapıdan maytaplar içeri sokuluyor, biliyoruz. Hangi amigolar, kimlerle ilginç ilişkiler içinde biliyoruz" dedi. 

İkinci cinayet 
ŞİDDETİ önlemek için kitapçık dağıtacaklarını belirten Ali Rıza Dizdar, "Amacımız sinekleri öldürmek değil, bataklığı kurutmak" diye konuştu. Öte yandan komisyon çalışmaları sırasında, 21 Kasım'daki Beşiktaş - Rize maçında bıçaklanarak hayatını kaybeden 16 yaşındaki Cihat Aktaş'ın dışında, 1956 yılında da yine Siyah - Beyazlılar'ın mücadelesinde bir futbolseverin cinayete kurban gittiği ortaya çıktı. 

Beşiktaş'ta test günü 

Performans ölçüldü 
İKİNCİ yarı hazırlıklarını Ümraniye'deki tesislerinde sürdüren Beşiktaş, dün bir dizi testten geçti. Del Bosque'nin isteğiyle, kollarına ölçüm saati takılan oyunculara polar testi uygulandı. Futbolcuların performans durumlarını tespit ettiklerini belirten Kulüp Doktoru Yalçın Yavuzer, "Oyuncular tatilden döndükleri için durumlarını görmek istedik. İdman dozunu buna göre ayarlayacağız" dedi. 

Sergen katılmadı 
POLAR testinin dışında, teknik heyet ve oyunculara bir dizi kan testi de yapıldı. Dünkü idmana sakatlığı geçen Ahmet Yıldırım katılırken, sol aşil tendonunda ağrısı bulunan Sergen, sağ iç yan bağlarında gerilme olan Tayfun ve sağ ayak bileğinden sakat olan Serdar çalışmada yer almadı. Sakatlardan Tayfun bugün sağlık kontrolünden geçecek. İspanyol hoca, akşamki idmanı ise basına kapattı. 

Ronaldo'ya akın var 

DEL Bosque'nin gözden çıkardığı Ronaldo'ya, başta Konyaspor olmak üzere, birçok takımdan transfer teklifi yağdığı bildirildi. Brezilyalı futbolcuyu almak için yurt dışından Lucescu'nun takımı Shakthar Donetsk'in yanı sıra Bochum ve Hamburg'un devreye girdiği, yurt içinden de Diyarbakırspor ve İstanbulspor'un nabız yokladığı öğrenildi. 

Erdoğan ısınıyor 

SİYAH - Beyazlılar'ın eski yöneticisi olan ve son kongrede Fikret Orman'ın yanında yer alan Levent Erdoğan'ın, uzun vadede başkanlık için çalışma başlattığı iddia edildi. Kartalbakış adı altında bir grup kuran Erdoğan'ın, kongre üyelerinin nabzını yokladığı ve 2007'deki seçimde aday olabileceği öğrenildi. 


</TEXT>
</DOC>
