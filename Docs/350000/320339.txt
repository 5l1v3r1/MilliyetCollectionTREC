<DOC>
<DOCNO> 320339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/soneko29.html </URL>
<DATE> 2005/03/03/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Rakı satışlarında büyük düşüş 
</HEADLINE>
<TEXT>

     İstanbul'da sahte rakıdan kaynaklanan ölüm ve zehirlenmelerin, Bursa'da büyük marketlerdeki rakı satışlarını olumsuz etkilediği bildirildi. 
     Kentte faaliyet gösteren büyük alışveriş merkezlerinin içki reyonu sorumlularından alınan bilgiye göre, sahte rakıyla ilgili gelişmeler üzerine son üç günde rakı satışları yaklaşık yüzde 20 azaldı. 
     Carrefour SA Bursa Alıveriş Merkezi yetkilileri, vatandaşların sahte rakıyla ilgili haberlerden psikolojik olarak etkilendiklerinin gözlendiğini söylediler. 
     Büyük marketlerin doğrudan üretici firmadan rakı aldıklarını, bu yüzden mağazalarında sahte rakı satışının söz konusu olmadığını anlatan yetkililer, şunları kaydettiler 
     ''Biz rakıyı direkt üreticiden alıyoruz ve satıyoruz. Hatta prensip olarak tüm ürünlerde iade kabul ettiğimiz halde içki reyonundaki rakı da dahil hiçbir içkinin, ambalajı açılmamış bile olsa idaesini kabul etmiyoruz. Ürünün sahtesiyle değiştirilme olasılığını dikkate aldığımız için bu önlemi almayı uygun gördük. Buna rağmen, sahte rakıyla ilgili gelişmelerden psikolojik olarak etkilenen vatandaşlar rakı almaktan çekiniyor. Bu yüzden son 3 günde rakı satışlarımız yüzde 20 oranında azaldı.'' Metro AG Bursa Mağazası yetkilileri de, rakı satışlarında son aylarda fiyat artışlarından kaynaklanan belirgin bir azalma yaşandığını, son olayın da buna ''Tuz biber ektiğini'' savundular. 
     Uzun zamandır sorun olan sahte rakı üretiminin, ölüm olayları ile gündeme gelmesinin üzücü olduğuna işaret eden yetkililer, ''Müşteriler gelip Sizde de sahte rakı var mı diye soruyorlar, ancak başbayi olduğumuzu öğrenince güvenerek alıyorlar'' dediler. 
     Özdilek Alışveriş Merkezi yetkilileri ise sahte rakıyla ilgili gelişmelerin büyük marketlerin satışlarına orta vadede olumlu etki yapacağını iddia ettiler. 
     Kötü olaylardan ders alan insanların bilinçleneceklerine ve güvenilir ürünler satan büyük marketlere yöneleceklerine inandıklarını ifade eden yetkililer, ''Şu anda belki satışlar düştü, ama kısa süre sonra satışların artacağını düşünüyoruz'' diye konuştular. 
     Real Bursa Alışveriş Merkezi yetkilileri de, vergi oranlarının yükseltilmesinin rakı satışlarını olumsuz etkilediğini, ancak son günlerde düzenledikleri ''Rakı alana bira bedava'' kampanyası nedeniyle, satışlarda sahte rakıdan kaynaklanan düşmenin yaşanmadığını öne sürdüler. 
     Bursa Esnaf ve Sanatkarları Odaları Birliği ile Bursa Lokantacılar ve Benzerleri Odası Başkanı Arif Tak ise Bursa'daki lokantalarda sahte rakıyla ilgili şu ana kadar olumsuz bir durum yaşanmadığını söyledi. 
     Sektörde çalışan herkesin sorumluluğunun bilincinde olduğunu, sahte ürün satmanın başına ne işi açacağını bildiği için bu yollara tenezzül etmeyeceğini dile getiren Tak, Tarım İl Müdürlüğü'nün de bu konuda titiz bir çalışma yaptığını ifade etti. 
     Tarım İl Müdürü Hüseyin Yıldızer de sahte rakı konusundaki haberleri ihbar kabul ederek teyakkuz haline geçtiklerini vurguladı. 
     Kontrol Şube Müdürlüğü'ndeki gıda kontrolörlerinin diğer kontrollerini iptal ederek tamamen rakı satış yerleriyle ilgili denetimlere yöneldiklerine işaret eden Yıldızer, ''Bursa'da dün 700 işyerini denetledik, bugün de denetimlerimiz sürüyor. Ancak merdiven altı olarak tabir ettiğimiz yerleri bilemiyoruz. Bu tür yerleri bilen vatandaşların bizi aramalarını istiyoruz'' dedi. 
     
</TEXT>
</DOC>
