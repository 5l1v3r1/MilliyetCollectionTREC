<DOC>
<DOCNO> 348396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/ekonomi/eko02.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çirkin kafalar kalkınca karşı sesler yükselmeli' 
</HEADLINE>
<TEXT>


ABD Büyükelçisi Edelman Amerikan şirketlerini boykot çağrıları yapıldı. Bizim ilişkimize karşı yanlış yönlendiren çirkin kafalar kalkınca, onlara karşı olanlar da sesini yükseltmeli 

EKONOMİ SERVİSİ 

ABD'nin Ankara Büyükelçisi Eric Edelman, ABD ile Türkiye'nin ticari ve ekonomik ilişkiler açısından hedeflere ulaşma konusunda başarıya ulaştığının söylenemeyeceğini belirterek, "Bizim ilişkimize karşı, Amerikan şirketlerini boykot çağrıları gibi, yanlış yönlendiren çirkin kafalar kalkınca, onlara karşı olanlar da seslerini yükseltmeli" dedi. 
Dış Ekonomik İlişkiler Kurulu DEİK bünyesindeki Türk - Amerikan İş Konseyi'nin 20. yılı dolayısıyla Boğaziçi Üniversitesi'nde gerçekleştirilen konferansta konuşan Edelman, ABD ile Türkiye'nin ilişkileri, siyasi, güvenlik, stratejik ilişkiler seviyesine çekmeyi başaramadıklarını belirtti. 

Zemin kaybettik 
Bunun nedenlerinin bilindiğini, ABD - Türkiye ekonomik gündeminin 2003 yılından çok farklı olmadığını, bazı konular çözüme ulaştırılırken, bazı yeni konuların da ortaya çıktığını anlatan Edelman, şöyle konuştu 
"Ancak temel bazı gerçeklikler aynı olmaya devam etti. Aşırı bir bürokrasi, yolsuzluk, çok fazla memur zihniyeti ve reform ihtiyacı... Biz Amerikalılar olarak zemin kaybettiğimiz için ilişkilerimizi katmerlendirmek zorundayız. Bizim ilişkimize karşı, yanlış yönlendiren fikirler ve Amerikan şirketlerini boykot çağrıları gibi, özellikle çirkin kafalar kalkınca, onlara karşı olanlar da seslerini yükseltmeli. Bunlar gerçekten çok büyük zarar veriyorlar." 
Son birkaç aydır iyi düzeyde olmayan Ankara - Washington ilişkilerinin bazı yanlış anlaşılmalarla zedelendiğini belirten Edelman, şöyle devam etti 

Yolsuzluklar sorundu 
"Son aylardaki yanlış anlaşılmalar ve yönlendirmeler yüzünden Amerikan mallarının kullanımını yasaklamaya kadar varan bazı talepler oldu. Ancak bunlar karşılıklı anlayışla düzeltilebilir. Son beş yılda ticaret hacmi artmasına rağmen bu, iki ülkenin toplam ticaret hacmi artışlarının altında kaldı. Ayrıca Amerika'nın Türkiye'deki yatırımları da düşük kalmaya devam etti. Bunun nedenlerini herkes biliyor. Geçmişte aşırı bürokrasi ve yolsuzluk engeli vardı. Ancak artık yatırım için de elverişli bir ortam oluştu. ABD - Türkiye ilişkilerinde kaybedilen ilişkileri yoluna koymalı ve Anadolu ile ilişkileri artırmalıyız. Herkesin kendi rolünü kavraması lazım." 
Edelman, "Şunu bilmenizi istiyorum, Bush yönetimi BM Genel Sekreteri'nin Kıbrıs'ta çözüm için attığı adımları destekliyor" dedi. 
ABD Temsilciler Meclisi eski Üyesi Larry LaRocco da Kıbrıs'ta izole olan tarafın Türkler değil, bütün çözümlere "hayır" diyen Rumlar olduğunu bildirdi. Larocco, KKTC'ye yapılan ziyarete değinerek, ilk ziyaretle bir ivme yakalandığını, bu ivmeyi kaybetmemek gerektiğini söyledi. Larocco, önlerinde ulaşım, Ercan Havaalanı gibi çözüme kavuşturulması gereken konular bulunduğunu belirtti. 

'Kafaları ezilmelidir' dedi mi kargaşası Büyükelçi Edelman'ın konuşması ile ilgili Anadolu Ajansı'nın AA haberinde yer alan ibareler, ortalığı karıştırdı. AA'nın Edelman'ın konuşması ile ilgili verdiği haberde "Bizim ilişkimize karşı, Amerikan şirketlerini boykot çağrıları, özellikle çirkin başlarını kaldırdıkları zaman ezilmelidirler" ifadeleri yer alıyordu. Bazı televizyonlar, aynı sözleri alt yazı ile geçtiler. AA'nın haberinde Edelman'a atfedilen sözler diğer ajanslarının haberleri ile de teyid edilmedi. Toplantıyı düzenleyen DEİK kaynakları da açıklama yapmadı. Ancak akşam saatlerinde ABD yetkilileri yaptıkları açıklamada AA'da geçen sözlerin tercüme hatası olduğunu açıkladı. 

Bakan Babacan İlişkiler derinleşmeli Devlet Bakanı ve Başmüzakereci Ali Babacan, ABD 'ye, AB sürecinde Türkiye'ye verdiği destek için teşekkür etti. Türkiye ile ABD arasında çok boyutlu bir ilişkinin söz konusu olduğunu vurgulayan Babacan, "Dış ticarette, yatırımlarda ABD Türkiye için ilk sıralarda yer alan bir ülke ancak gelişmelerin yeterli olduğuna kesinlikle inanmıyorum" dedi. 
Devreye giren BTC Petrol Boru Hattı 'nın bu stratejik işbirliğinin önemli örneklerinden biri olduğunu dile getiren Babacan, iki yakın NATO müttefiki olan Türkiye ve ABD 'nin, Balkanlar, Ortadoğu, özellikle Irak, Afganistan ve Bosna-Hersek'te birlikte sorumluluklar üstlendiğini anımsattı. 


</TEXT>
</DOC>
