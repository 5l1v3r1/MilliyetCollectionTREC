<DOC>
<DOCNO> 321806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/soneko09.html </URL>
<DATE> 2005/03/08/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ford Otosan'dan 453 milyon YTL net kar... 
</HEADLINE>
<TEXT>

     Ford Otosan, 2004 yılında 4 milyon YTL 248 milyon avro net kar elde etti. 
     Ford Otosan'dan yapılan açıklamada, iç pazardaki büyüme ve Kocaeli fabrikasının kapasitesinin artırılmasıyla ulaşılan yüksek ihracat hacminin, şirketin 2004 yılı net cirosunun bir önceki yıla göre yüzde 80 artarak 5.5 milyar YTL'yi aşmasını sağladığı belirtildi. 
     Açıklamada, bu cironun içerisinde yurt dışı satışlarından elde edilen gelirin önceki yıla göre yüzde 89 artarak 1 milyar 438 milyon avro olduğu kaydedildi. 
     Uluslararası Finansal Raporlama Standardları'na UFRS göre hazırlanan mali tablolarda, şirketin faaliyet karının 267 milyon avro, vergi öncesi karın 322 milyon avro ve net karın da 248 milyon avro olarak gerçekleştiği belirtilen açıklamada, bu rakamın 2003 net karına göre yüzde 54 artışı ifade ettiği vurgulandı. 
     Açıklamada, şirketin geçen yıl yüzde 100'lük kapasite kullanım oranı ile 206 bin 704 araç ürettiği belirtilerek, şöyle denildi 
     ''Bu üretim adedi bugüne kadar Türkiye otomotiv sektöründe tek bir firma tarafından gerçekleştirilen en yüksek üretim hacmidir. Aynı şekilde, 140 bin 529 adetlik ihracat rakamı da Türkiye otomotiv sanayinde bir rekordur. 2003 yılı verileri ile karşılaştırıldığında üretimin yüzde 80, ihracatın ise yüzde 87 oranında arttığı görülmektedir.'' Ford Otosan'ın 2004 yılında toplam satış adedinin önceki yıla göre yüzde 85 artarak rekor bir rakam olan 254 bin 931 adede ulaştığı, 114 bin 805 adetlik yurtiçi perakende satışı ile yüzde 15.5'lik toplam pazar payı elde ettiği bildirilen açıklamada, ''Bu sonuçla Ford Otosan 2002 ve 2003'ten sonra da 2004 yılında Türkiye otomotiv pazarı liderliğini devam ettirmiştir'' denildi. 
     Ford Otosan Genel Müdürü Turgay Durak, 1998 yılında başladıkları ürün ve tesis yatırımlarına, geçtiğimiz yıllarda ülke ekonomisinde yaşanan krizlere rağmen ara vermeden devam ettiklerini belirterek, ''Şimdi bunun meyvalarını topluyoruz'' dedi. 
     Durak, üretim, satış, ihracat ve karlılıkta rekor değerlere ulaştıklarını, Avrupa ülkelerine gerçekleştirdikleri Transit Connect ve Transit ihracatı ile Ford Avrupa'nın ticari araç üretim merkezi olduklarını vurguladı. 
     
</TEXT>
</DOC>
