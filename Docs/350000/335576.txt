<DOC>
<DOCNO> 335576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonspo01.html </URL>
<DATE> 2005/04/21/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Hagi "Geleceğimiz için çok önemli bir galibiyet aldık" 
</HEADLINE>
<TEXT>

     Galatasaray Teknik Direktörü Gheorghe Hagi, Trabzonspor ile yaptıkları Türkiye Kupası yarı final maçında güzel ve dengeli bir futbol oynadıklarını belirterek ''Çok iyi bir rakibe karşı oynadık, sonuç bizim için iyi oldu. Geleceğimiz için çok önemli bir galibiyet aldık'' dedi. 
     Hagi, maç sonrası yaptığı açıklamada, özellikle oyuncuları için mutlu olduğunu ifade ederek, şunları söyledi 
     ''Güçlülerdi, maçı alacaklarına sonuna kadar inandılar. Çok iyi oynadılar, bazı hatalar da yapıldı. Ama turu atlamak için çok çalıştılar. Bu sonucu hak ettiler. 
     Rakibimizin morali, ligde bize karşı aldığı galibiyet nedeniyle yüksekti. Bizim için kolay maç olmadı. Bu galibiyet için çok çalıştık. Geleceğimiz için çok önemli bir galibiyet aldık diyebilirim. Bu sabah, kupa maçında olabileceğini hesap ederek penaltı çalışmaları da yaptık. Penaltılarda her zaman şans olması gerekiyor. Mondragon, rakiple olan düelloyu kazandı.'' Necati ve Hasan'ın sergiledikleri oyun için çok mutlu olduğunu ifade eden Hagi, Ergün'e de övgüler yağdırırken, ''Bugün çok iyi bir oyuncu gördüm. 33 yaşında, ama milli takımda da oynayabilecek bir oyuncu. Bugün onu çok beğendim. Çok büyük bir maç çıkardı'' dedi. 
     Hakkındaki eleştirilerin hatırlatılması üzerine Hagi, Galatasaray için en iyisini yapmaya çalıştığını belirterek, ''İyi bir profesyonel olduğumu düşünüyorum. Genç biri değilim. Birçok mücadeleden, savaştan geçtim. Öğreneceğim çok şey de var. Kariyerimin başındayım, ama gün geçtikçe daha iyi yaptığımı sanıyorum'' diye konuştu. 
     Taraftarlara da destekleri için teşekkür eden Rumen teknik adam, hafta sonunda lig maçları bulunduğunu, bu nedenle fazla sevinecek zamanları olmadığını söyledi. 
     
     TRABZONSPOR TEKNİK DİREKTÖRÜ GÜNEŞ 
     Trabzonspor Teknik Direktörü Şenol Güneş de Galatasaray maçını kazanıp kupada final oynamak istediklerini kaydederek, ''Galatasaray, saha avantajını kullanmak istiyordu. Denk bir maç oldu. Kazanabileceğimiz maçı, son dakikada yediğimiz golle uzatmaya taşıdık'' dedi. 
     Güneş, kaçırdıkları pozisyondan sonra yedikleri golden moral açısından olumsuz etkilendiklerini ifade ederek, ''Trabzonspor kaybetmeyi hak etmedi. Galatasaray da hak etmedi. Kim kaybetseydi yazık olacaktı. Bize yazık oldu. Üzgünüm, çünkü finalde oynaması gereken takım bizdik. Oyuncularım ellerinden geleni yaptılar, savaştılar. Bazen kaybettiğiniz zaman daha da büyürsünüz. Biz çabamızın karşılığını alamadık'' diye konuştu. 
     
</TEXT>
</DOC>
