<DOC>
<DOCNO> 328443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun16.html </URL>
<DATE> 2005/03/30/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İspanya ABD'nin uyarılarına rağmen Venezuela'ya silah satacak 
</HEADLINE>
<TEXT>

     Mehmet ÇİFTÇİ İSPANYA, DHA 

      İSPANYA ile ABD arasında Madrid'in Irak'tan asker çekme kararı üzerine yaşanan gerginliğin ardından bu kez de İspanya, Washington'ın 'kara listesindeki' Venezuela'ya silah satma kararı aldı. 
     ABD'nin tüm uyarılarına rağmen İspanya'nın bu ülkeye 1 milyar 690 milyon dolarlık silah satacağı açıklandı. Anlaşmanın önümüzdeki hafta İspanya Başbakanı Jose Luis Zapatero ile Venezuela Devlet Başkanı Hugo Chavez arasında Venezuela'nın başkenti Caracas'ta imzalanması bekleniyor. 
     
     VENEZUELA ABD'YE VERİLMİŞ BİR DERS OLDU 
     Venezuela Devlet Başkanlığı tarafından yapılan açıklamada askeri anlaşmanın ABD'nin tüm engellemelerine rağmen imzalanacak olmasının 'ABD'ye verilmiş büyük bir ders' olduğu belirtilerek, tüm Avrupa ve Güney Amerika ülkeleri Bush yönetimine karşı olmaya çağrıldı. 
     ABD Savunma Bakanı Donald Rumsfeld geçen hafta yaptığı bir açıklamada Venezuela'nın silahlanmasına dikkat çekerek bu gelişmenin Güney Amerika'daki dengeleri altüst edeceği uyarısında bulunmuştu. 
     
</TEXT>
</DOC>
