<DOC>
<DOCNO> 312817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/yasam/yas01.html </URL>
<DATE> 2005/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşırı hız 'yaktı ' 
</HEADLINE>
<TEXT>


Güzel Sanatlar öğrencisi Selim Barım, aşırı hız sonucu aracıyla bir direğe çarptı. Barım, alev alan araçta feci şekilde can verdi 

MUTLU BOZDAĞ 

İstanbul Beşiktaş'ta dün saat 04.00 sıralarında meydana gelen kazada bir genç yaşamını yitirdi. Mimar Sinan Güzel Sanatlar Fakültesi öğrencisi Selim Barım 21 , 34 BB 596 plakalı Mini Cooper marka otomobiliyle Maslak yönüne gidiyordu. İddialara göre, Harp Akademileri Komutanlığı karşısındaki Seyrantepe sapağında aşırı hız yapan Barım, kar yağışı nedeniyle kayganlaşan yolda direksiyonun kontrolünü kaybetti. Yoldan çıkan araç, yön tabelasının direğine çarptı. Kazada, ön tarafı büyük hasar gören otomobil alev alarak yanmaya başladı. 

Babaya acı haber 
Yoldan geçen polis ekibi, yanan otomobili itfaiyeye bildirdi. 
Yangının söndürülmesinin ardından otomobilde bir cesetle karşılaşıldı. Ceset, Adli Tıp Kurumu morguna kaldırılırken, plakadan otomobilin Nuri Bülent Barım'a ait olduğu belirlendi. Barım'dan, ölen gencin Sanat Tarihi 1. sınıfta okuyan oğlu Selim olduğu öğrenildi. 
Annesi Tuna ile babası ayrı yaşayan Selim'in, yanında kaldığı babasının otomobilini alarak arkadaşlarına gittiği kaydedildi. Barım'ın, Tarabya'da oturan annesinin evine gittiği sanılıyor. 


</TEXT>
</DOC>
