<DOC>
<DOCNO> 336817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/dunya/axdun02.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dairesinin hesabını veremedi, istifa etti 
</HEADLINE>
<TEXT>


'Nereden buldun ' başbakan götürdü 

DIŞ HABERLER SERVİSİ 


Prag'daki lüks apartman dairesini nasıl satın aldığını açıklayamadığı için haftalardır görevden ayrılması yönünde baskı yapılan Çek Cumhuriyeti Başbakanı Stanislav Gross, dün istifa etti. 
Geçen temmuz ayından bu yana Sosyal Demokrat Parti, Hıristiyan Demokratlar ve Özgürlük Birliği partilerinin oluşturduğu koalisyon hükümetinde başbakan olarak görev yapan Sosyal Demokrat Partili Gross'un istifası, dün Devlet Başkanı Vaclav Klaus tarafından kabul edildi. Gross, 1999'da satın aldığı lüks daireyi kendi parası ve ipotekle aldığını açıklamış, daha sonra parayı amcasından ödünç aldığını söylemişti. Medyada çıkan haberlerde, Gross'un amcasının da bu parayı bir gazeteciden aldığı öne sürülmüş, konuyla ilgili başka söylentiler de ortaya atılmıştı. Bunun üzerine koalisyon ortakları, Gross'a istifa etmesi ya da erken seçime gitmesi çağrısında bulunmuştu. 
En genç AB başbakanı olan 35 yaşındaki Gross'un istifasıyla haftalardır süren siyasi kriz sona erdi. Klaus, yeni hükümetin başına İsk n Bakanı Jiri Paroubek'i atadı. 


</TEXT>
</DOC>
