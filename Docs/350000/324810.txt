<DOC>
<DOCNO> 324810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonspo01.html </URL>
<DATE> 2005/03/18/ </DATE>
<TIME> 02.08 </TIME>
<AUTHOR>  </AUTHOR>
<HEADLINE>
UEFA'da toplu sonuçlar... Zaragoza'ya büyük şok 
</HEADLINE>
<TEXT>

     Futbolda UEFA Kupası 4. tur rövanş mücadelesi, 1'i dışında bu gece yapılan 5 maçla tamamlandı ve çeyrek finalist 8 takımdan 7'si belli oldu. 
     
     Austria Wien, Real Zaragoza'yı eleyerek büyük bir süpriz yaptı 

     UEFA Kupası'nda çeyrek finale çıkan takımlar biri dışında belli oldu. Dördüncü turun en büyük sürprizini Real Zaragoza'yı eleyen Austria Wien yaptı. 
     UEFA Kupası'nda Alkmaar ve Newcastle'dan sonra beş takım daha dördüncü tur rövanş maçları sonunda çeyrek finale yükseldi. 
     Üçüncü turda Fenerbahçe'yi eleyen Real Zaragoza, deplasmanda 1-1 berabere kaldığı Austria Wien ile sahasında 2-2 berabere kalınca kupaya veda etti. 
     Papac ve Dosunmu ile henüz 12'nci dakikada 2-0 öne geçen konuk takım, 31'inci dakikada kaleci Didulica'nın kırmızı kart görmesiyle 10 kişi kaldı. 
     Zaragoza 58'inci dakikada Villa ve 62'nci dakikada Galletti'nin golleriyle skoru 2-2'ye getirdi. Kalan bölümde galibiyet golünü bulamayan İspanyol takımı kupaya veda etti. 
     
     
     Sevilla da elendi 

     UEFA Kupası şampiyonluğuna aday ekiplerden Sevilla da dördüncü turda elendi. İlk maçta Parma ile golsüz berabere kalan İspanyol takımı, Carbone'nin golüne engel olamadı ve rövanşı 1-0 kaybederek elendi. 
     İki Fransız takımının eşleşmesinde turu geçen Auxerre oldu. Lille karşısına deplasmanda aldığı 1-0'lık galibiyetin avantajıyla çıkan Auxerre, rövanşta rakibiyle golsüz berabere kaldı. 
     
     Sporting ve CSKA zorlanmadı 

     CSKA Moskova, deplasmanda 1-1 berabere kaldığı Partizan'ı Brezilyalı oyuncuları Carvalho ve Vagner Love'ın penaltı golleriyle 2-0 yendi ve çeyrek finale kaldı. 
     Partizan 83'te Djordevic ve 85'te Tomic'in kırmızı kart görmesiyle maçı dokuz kişi tamamladı. 
     Sporting Lizbon, İngiltere'de 3-2 yendiği Middlesbrough'yu bu yıl UEFA finalinin oynanacağı Jose Alvalade Stadı'nda da 1-0 yendi ve son sekize kaldı. Sporting'in golünü son dakikada Pedro Barbosa attı. 
     
     
     Alkmaar ve Newcastle tur atladı 

     Dördüncü tur rövanş mücadelesinde dün gece yapılan iki maçta Hollanda temsilcisi AZ Alkmaar ve İngiliz Newcastle United rakiplerini yenerek çeyrek final vizesini almıştı. 
     Alkmaar, Donetsk'te 3-1 yendiği Shakhtar'a Alkmaarderhout'ta da 2-1 üstünlük sağladı ve son sekize kaldı. Dokuzuncu dakikada Barry van Galen ile öne geçen Alkmaar, 65'inci dakikada Meerdink ile farkı ikiye çıkardı. 
     Shakthar'ın ara transferde 7.6 milyon euroya Santos'tan transfer ettiği Brezilyalı Elano 67'nci dakikada konuk takımın golünü kaydetti ve sahadan 2-1 galip ayrılan Alkmaar çeyrek finalist oldu. 
     Olympiakos'u Atina'da 3-1 yenen Newcastle, St.James's Park'taki rövanş maçını 4-0 aldı ve tur atladı. İngiliz takımının gollerini Kieron Dyer, Alan Shearer 2 ve Lee Bowyer kaydetti. 
     Yoğun kar yağışı nedeniyle ertelenen Steaua Bükreş Villarreal eşleşmesinin ilk maçı da Bükreş'te oynandı ve karşılaşma 0-0 sona erdi. Rövanş 20 martta oynanacak. 
     Bu geceki maçlarda alınan sonuçlar ve tur atlayan takımlar şöyle 
     

TAKIMLAR SONUÇ İLK MAÇ TUR ATLAYAN TAKIM Sporting Club Lizbon Portekiz -FC Middlesbrough İngiltere 1-0 3-2 Sporting Club Lizbon AC Parma İtalya -FC Sevilla İspanya 1-0 0-0 AC Parma AJ Auxerre Fransa -OSC Lille Metropole Fransa 0-0 1-0 AJ Auxerre Real Zaragoza İspanya -FK Austria Wien Avusturya 2-2 1-1 FK Austria Wien CSKA Moskova Rusya -FK Partizan Belgrad Sırbistan-Karadağ 2-0 1-1 CSKA Moskova      

     
</TEXT>
</DOC>
