<DOC>
<DOCNO> 321958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur35.html </URL>
<DATE> 2005/03/08/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İstanbul Adliyesi'nde arbede .. 
</HEADLINE>
<TEXT>

     Şişli'de işlenen bir cinayete ilişkin 2 sanığın yargılandığı İstanbul Adliyesi'ndeki duruşma sonrası maktul yakınları ile polis arasında arbede çıktı. 
     İstanbul 3. Ağır Ceza Mahkemesi'ndeki duruşmaya, tutuklu sanık Uğur Şener getirildi. Tutuksuz sanık Eray Beyter ise duruşmaya katılmadı. 
     Duruşmada sorgusu yapılan Şener, olay tarihinde alkollü olarak kına gecesinden çıktıklarını, Nurettin Gür'ün kullandığı otomobilin arka koltuğuna Eray Beyter ile oturduklarını, ön koltukta ise Ayhan Yıldız'ın bulunduğunu söyledi. 
     Şener, Piyalepaşa Bulvarı'nda seyir halindeyken Eray Beyter'in tabancasıyla oynamaya başladığını, bu sırada bir merminin namluda sıkıştığını, çıkartmaya çalışırken silahı kendisine doğrultunca da elinden aldığını bildirdi. 
     Mermiyi çıkarmak için uğraşırken tabancanın ateş aldığını ve Ayhan Yıldız'ın vurulduğunu belirten Şener, bunun üzerine Yıldız'ı hastaneye götürdüklerini söyledi. 
     Duruşmada tanıklık yapan Nurettin Gür ise Eray Beyter'in elinde hiç silah görmediğini öne sürerek, kaza yapabileceği yolunda Uğur Şener'i uyarırken de tabancanın patladığını bildirdi. 
     Duruşmada söz alan Ayhan Yıldız'ın ağabeyi İlhan Yıldız da, yarım saat sonra olay yerine gittiklerinde kardeşini kendisinin hastaneye kaldırdığını iddia etti. 
     Uğur Şener'in tutukluluk halinin devamına karar veren mahkeme heyeti, duruşmayı erteledi. 
     
     3 GÖZALTI 
     Duruşma öncesi bir kişiyi darp ettikleri görülen Yıldız'ın yakınları, salonundan çıkartılan Şener'e saldırmak isterken polis ve jandarmalar tarafından güçlükle engellendi. 
     Adliye dışına çıkartılmak istenen kişiler ile polis arasında çıkan arbede, uzun süre koridorlarda devam etti. Güçlükle çıkış kapısına indirilen bu kişilerden bazıları, camlara vurarak dışarı çıkmamak için direniş gösterdi. 
     Bu sırada bir polisin biber gazı sıktığı gruptan 3 kişi, direnişi sürdürdükleri için Çevik Kuvvet Şube Müdürlüğü'ne bağlı polislerin de desteğiyle gözaltına alındı. 
     Adliyeye gelen Ayhan Yıldız'ın eşi ve 3 çocuğu, olaylar sırasında gözyaşlarını tutamadı. Yıldız'ın 10 yaşlarındaki oğlunun da sanığa küfrettiği ve tehditlerde bulunduğu duyuldu. 
     İstanbul Cumhuriyet Başsavcılığı'nca hazırlanan iddianamede, Uğur Şener'in ''kasten adam öldürmek'' ve ''ruhsatsız silah taşımak'' suçlarından 25 ile 33 yıl arasında ağır hapsi, Eray Beyter'in de ''ruhsatsız silah taşımak'' suçundan 1 ile 3 yıl arasında hapis cezasına çarptırılması talep ediliyor. 
     Olayda ölen Ayhan Yıldız, işadamı Üzeyir Garih'in öldürülmesine ilişkin görülen davada tanıklık yapmıştı. 
     
</TEXT>
</DOC>
