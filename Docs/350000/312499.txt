<DOC>
<DOCNO> 312499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur42.html </URL>
<DATE> 2005/02/04/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Başkonsolosun otomobili kara saplandı 
</HEADLINE>
<TEXT>

     Türkiye'nin Burgaz Başkonsolosu Vural Altay'ın kullandığı otomobil, Kırklareli'nin Dereköy Sınır Kapısı'ndan Türkiye'ye giriş yaptıktan sonra kara saplandı. 
     AA muhabirinin aldığı bilgiye göre, Başkonsolos Altay, içinde ailesinin bulunduğu otomobille Kırklareli'nin Dereköy Sınır Kapısı'ndan Türkiye'ye giriş yaptı. Altay'ın kullandığı otomobil, kar kalınlığı 1.5 metreye ulaşan gümrük kapısından geçtikten 5 kilometre sonra Taşocakları mevkiinde kara saplandı. 
     Otomobil, bölgede kontrollerini sürdüren Kırklareli Bölge Trafik ekiplerince fark edilerek, yakındaki Kapaklı Köyü'nden vatandaşların yardımıyla traktörle kurtarıldı. Altay ve ailesi daha sonra İstanbul'a gitmek üzere yola çıktı. 
     Altay'ın, 7 Şubat Pazartesi günü okulların açılacak olması nedeniyle çocuklarının öğrenim gördüğü İstanbul'a gitmek üzere, Bulgaristan'dan Türkiye'ye giriş yaptığı öğrenildi. 
     
</TEXT>
</DOC>
