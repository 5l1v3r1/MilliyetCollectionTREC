<DOC>
<DOCNO> 331082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/soneko07.html </URL>
<DATE> 2005/04/07/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Yazarkasada YTL değişikliği için verilen süre uzatıldı... 
</HEADLINE>
<TEXT>

     Katma Değer Vergisi KDV mükelleflerinin ödeme kaydedici cihazlarını Yeni Türk Lirası YTL ve Yeni Kuruş'a YKr göre düzenlemeleri için verilen süre, uzatıldı. 
     Maliye Bakanlığı'nın Resmi Gazete'nin bugünkü sayısında yayımlanan tebliğinde, büyük bir mükellef kesimi tarafından yurt çapında kullanıldığı için bazı ödeme kaydedici cihazların YTL ve YKr'ye göre düzenlenme işlemlerinin verilen tarihe kadar tamamlanamadığı anlaşıldığından 31 Mart 2005'te dolan ayarlama süresinin 2 Mayıs 2005 olarak yeniden belirlendiği bildirildi. 
     Tebliğ'de, mükelleflerin kullanmakta oldukları ve fiilen kullanmasalar da vergi dairesinde kaydı ve levhası bulunan cihazlarını en geç 2 Mayıs 2005 tarihine kadar üretici ya da ithalatçı firmaların yetkili servislerine düzenlettirmeleri istendi. 
     Mükellefler cihazlarını, YTL ve YKr'ye göre düzenlettirene kadar mevcut haliyle TL'ye göre kullanmaya devam edecekler. Sürenin uzatılması nedeniyle, 2 Mayıs 2005 tarihine kadar gerekli düzenlemeyi yaptırmaları şartıyla, YTL ve YKr'ye göre kayıt yapılmaması nedeniyle mükelleflere ceza uygulanmayacak, tebliğ tarihine kadar kesilmiş cezalar da terkin edilecek. 
     Tebliğle belirlenen 2 Mayıs tarihine kadar düzenleme işlemini yaptırmayan mükelleflere, her bir tespit için ayrı ayrı olmak üzere, Vergi Usul Kanunu'na bağlı ''Usulsüzlük Cezalarına Ait Cetvel''de yer alan birinci derece usulsüzlük cezalarının beş katı tutarında ceza kesilecek. 
     
</TEXT>
</DOC>
