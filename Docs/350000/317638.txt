<DOC>
<DOCNO> 317638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sontur22.html </URL>
<DATE> 2005/02/22/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Basın Konseyi'nden Ali Kırca ve İlker Sarıer'e "uyarı"... 
</HEADLINE>
<TEXT>

     Basın Konseyi Yüksek Kurulu, ''Avrupa Birliği AB konusunda kendilerinden farklı düşünenleri 'beyinsizler' ve 'çeyrek akıllılar' diye aşağıladıkları'' gerekçesiyle Sabah Gazetesi yazarları Ali Kırca ve İlker Sarıer'in ''uyarılmasına'' karar verdi. 
     Konsey'den yapılan yazılı açıklamada, Sabah Gazetesi'nin 23 Aralık 2004 tarihli nüshasında yayınlanan İlker Sarıer imzalı ''O Kafalar'' başlıklı ve 25 Aralık 2004 tarihli nüshasında yayınlanan Ali Kırca imzalı ''Çeyrek Porsiyon Avrupalı Ya da Semranım'ın Türkiyesi '' başlıklı yazılardan dolayı bir okurun Basın Konseyi'ne başvuruda bulunduğu belirtildi. 
     Açıklamada, ''İlker Sarıer'in yazısında AB'den müzakere tarihi alınmasından sonraki gelişmelerin özetlendiği ve bu başarıyı küçümseyen kesimlerin eleştirilerek 'Kimseyi AB'ye ikna etmek zorunda değilim. Tıkma akıl kar etmez. Bazı hallerde beyin nakli bile yetmez' yolunda ifadelere yer verildiği, Ali Kırca imzalı yazıda ise Hükümet'in AB politikasını desteklemeyen kesimlerin eleştirildiği ve 'Hezimetmiş öyle mi Çeyrek akıllılar sizi...' yolunda ifadeler kullanıldığı'' bildirildi. 
     ''Basın Konseyi'ne başvuruda bulunan okurun, Kırca ile Sarıer'in 'Hükümet'in AB politikasını desteklemeyen kişilere karşı küçük düşürücü bir tavır içinde olduklarını', bir okuyucu olarak kendisinin de aralarında bulunduğu kesimi 'beyinsizler', 'çeyrek akıllılar' sözleriyle 'aşağıladıklarını' öne sürdüğü'' kaydedilen açıklamada, ''Okurun, yazılarda Basın Meslek İlkeleri'nin 'Kişileri ve kuruluşları eleştiri sınırlarının ötesinde küçük düşüren, aşağılayan veya iftira niteliği taşıyan ifadelere yer verilemez' başlıklı 4. maddesinin ihlal edildiği' gerekçesiyle Kırca ve Sarıer'e 'gerekli uyarının yapılmasını' istediği'' ifade edildi. 
     Yazarlar Ali Kırca ve İlker Sarıer'in Basın Konseyi'ne bir cevap göndermediği anlatılan açıklamada, şöyle denildi 
     ''Durumu değerlendiren Basın Konseyi Yüksek Kurulu, yazarların, AB konusunda kendileri gibi düşünmeyen kişileri eleştiri sınırının ötesinde 'beyinsizler' ve 'çeyrek akıllılar' diyerek aşağıladıkları gerekçesiyle Basın Meslek İlkeleri'nin 4. maddesinin ihlal edildiği sonucuna vararak, Sabah Gazetesi yazarları Ali Kırca ve İlker Sarıer'in 'uyarılmasına' oyçokluğu ile karar vermiştir.'' 
     
</TEXT>
</DOC>
