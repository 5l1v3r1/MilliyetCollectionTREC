<DOC>
<DOCNO> 305235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur39.html </URL>
<DATE> 2005/01/10/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
"Kaymakam Aka'nın kamu parasını harcadığına dair bulgu yok" 
</HEADLINE>
<TEXT>

     Kocaeli Valisi Erdal Ata, Karamürsel Kaymakamı İsmail Aka'nın intiharıyla ilgili soruşturmada, Aka'nın kamuya ait herhangi bir parayı kullandığına dair bir bulguya rastlanmadığını bildirdi. 
     Vali Ata, yaptığı yazılı açıklamada, 4 Ocak Salı günü intihar eden Karamürsel Kaymakamı İsmail Aka ile ilgili olarak bazı basın organlarında ''kamu parasının Sosyal Yardımlaşma ve Dayanışma Vakfı'na ait bir miktar paranın kullanıldığı '' yönünde haberler yayınlandığını bildirdi. 
     Bu haberlerin Aka'nın ailesini ve meslektaşlarını üzdüğünü ifade eden Ata, şunları kaydetti 
     ''İsmail Aka, ölmeden önce kaleme aldığı mektubunda halen tutuklu olarak yargılanan kişilere bir seferinde 6 bin YTL 6 milyar lira , bir seferinde de 3 bin YTL 3 milyar lira olmak üzere toplam 9 bin YTL 9 milyar lira verdiğini, bunun 3 bin 800 YTL'sini 3 milyar 800 milyon lira geri aldığını belirtmiştir. Adı geçen kişilerin alınan ifadelerinde bu doğrulanmıştır. 
     Basında yer alan haberler üzerine yapılan ön araştırmada, ne Sosyal Yardımlaşma ve Dayanışma Vakfı ne de kamuya ait herhangi bir paranın bu şekilde harcandığını doğrulayan bir bulgu ve belgeye rastlanmamıştır. 
     Meslek hayatı boyunca dürüstlüğü ile amirlerince takdir edilen ve onurunu korumak düşüncesiyle hayatına son veren İsmail Aka hakkında tamamen dedikodulara dayalı yayınlanan bu tür asılsız haberler, geride kalan eşini, çocuklarını, yakınlarını ve bizleri derinden yaralamaktadır.'' Karamürsel Kaymakamı İsmail Aka, 4 Ocak Salı günü, makam odasında kesici aletle kendisini yaraladıktan sonra hükümet konağının üçüncü katından atlamış, ağır yaralı olarak kaldırıldığı Karamürsel Devlet Hastanesi'nde yaşamını yitirmişti. İsmail Aka'nın bıraktığı notta adı geçen kişilerden Mehmet Özkaplan ve kardeşi Ercan Özkaplan, Orhan Gülbaş ve kardeşi Hüseyin Gülbaş, ''dolandırıcılık'' suçundan tutuklanmıştı. 
     
</TEXT>
</DOC>
