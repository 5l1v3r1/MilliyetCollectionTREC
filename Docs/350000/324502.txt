<DOC>
<DOCNO> 324502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonspo41.html </URL>
<DATE> 2005/03/17/ </DATE>
<TIME> 22.09 </TIME>
<AUTHOR>  </AUTHOR>
<HEADLINE>
ULEB Avrupaliği... Ülkerspor 67 - Maccabi Elite Tel Aviv 83 
</HEADLINE>
<TEXT>

     Ülkerspor Basketbol Takımı, ULEB Avrupa Ligi 2. tur D grubunda, İsrail'in Maccabi Elite Tel Aviv takımıyla yaptığı maçı 83-67 kaybetti. 
     Maçın ilk dakikalarında her iki ekip de tüm oyuncularıyla skora katkı yaptı. 5. dakika 12-12 berabere geçildi. Serkan ile dış atışlarda başarılı olan Ülkerspor, Kerem Tunçeri'nin 3 sayılık basketiyle ilk periyodu 26-24 önde geçti. 
     İkinci periyodun başlarında iki ekip de hücumda sıkıntı yaşadı. 4 dakikalık bölümde Ülkerspor 8 sayı bulurken, Maccabi Elite Tel Aviv sadece 2 sayı bulabildi. 14. dakika ev sahibi takımın 8 sayılık üstünlüğüyle 34-26 geçildi. Son bölümde Ülkerspor alan savunması yaparken, konuk ekip, Vujcic'in pota altı basketiyle 18. dakikada 39-39 beraberliği sağladı. Ülkerspor, Tutku'nun basketiyle ilk yarıyı 44-43 önde kapamasını bildi. 
     İkinci yarıya alan savunması yaparak başlayan Maccabi Elite Tel Aviv, Ülkerspor'u adeta kilitledi. Turuncu-yeşilliler 9 dakikada sadece 2 sayı üretirken, İsrail ekibi özellikle Baston ile pota altında çok etkili bir oyun sergiledi. Vujcic'i de devreye sokan konuk ekip, Ülkerspor'un 4 sayı bulduğu 3. periyodu 16 sayı farkla 64-48 önde geçti. 
     Oyun disiplininden kopan Ülkerspor karşısında son periyotta rahat bir oyun çıkaran Maccabi Elite Tel Aviv, karşılaşmayı 83-67 kazandı. 
     Ülkerspor bu sonuçla grubundaki 4. maçında 3. yenilgisini aldı. 
     Bu arada, karşılaşmayı yaklaşık 100 Maccabi Elite Tel Aviv taraftarı da izledi. 
     KÜNYE 
     
     
ÜLKERSPOR 67 - MACCABİ ELİTE TEL AVIV 83 Salon Abdi İpekçi Hakemler Juan Carlos Mitjana İspanya xx, Carl Jundebrand Finlandiya xx, Ilija Belosevic Sırbistan Karadağ xx Ülkerspor Kerem Tunçeri x 6, Serkan xx 21, Stombergas x 4, Kerem Gönlüm xx 2, Zukauskas xx 8, Vukcevic x 5, Praskevicius x 5, Tutku xx 11, Ersan x 3, Fatih x 2 Maccabi Elite Tel Aviv Parker xxx 12, Jasikevicius xx 10, Barstein xx 12, Baston xxxx 17, Vujcic xxx 13, Thomas xxx 13, Sharp xx 6, Green x, Dotan x, Kommatos x, Shelef x 1. periyot 26-24 İlk yarı 44-43 3. periyot 48-64 
     
</TEXT>
</DOC>
