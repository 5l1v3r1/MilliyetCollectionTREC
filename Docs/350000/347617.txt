<DOC>
<DOCNO> 347617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonyas06.html </URL>
<DATE> 2005/05/31/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Gösteri sırasında üzerinden otomobil geçti 
</HEADLINE>
<TEXT>

     İhsan DÖRTKARDEŞ, DHA 

      ABD’nin Los Angeles kentinde otomobille yapılmak istenen gösteri sırasında kontrolden çıkan bir otomobil, kaldırımdaki yarış meraklısının üzerinden geçti. Yaralanan 30 yaşındaki Tiwar Barton, tedavi altına alındı. 
     Otomobilini, duran bir başka otomobilinin arkasına getirerek gaza basan yarışçı 56 yaşındaki Duane Leon Porter’in kullandığı aracın lastiklerinden dumanlar çıkmaya başladı. Lastikler yerde hızla dönmeye başlarken, otomobil, bir anda kontrolden çıktı. Otomobil, sağa doğru hızla yol alırken, kaldırımda bulunan, yarışlara meraklı Tiwan Barton’un üzerinden geçti. 
     Amatör bir kameramanın saniye saniye görüntülediği kazada yaralanan Barton, hastaneye kaldırıldı. Vücudundaki bazı kemikleri kırılan Tiwan Barton, yaşadığına inanamadığını belirtirken, Duane Leon Porter, ’tedbirsiz otomobil kullanmak’ suçundan gözaltına alındı. 
     
</TEXT>
</DOC>
