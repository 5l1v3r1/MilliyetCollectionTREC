<DOC>
<DOCNO> 311787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur28.html </URL>
<DATE> 2005/02/02/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Tüp bebek reformu neler getiriyor 
</HEADLINE>
<TEXT>

     Çukurova Üniversitesi ÇÜ Kadın Hastalıkları ve Doğum Analibim Dalı Öğretim Üyesi Prof. Dr. Cüneyt Evrüke, tüp bebek harcamasının ''zorunlu sağlık harcaması'' kapsamına alınacak olmasının Hükümet'in sağlık alanında yaptığı en önemli reform olduğunu, buna karşın binlerce aileye umut olacak bu uygulamanın istismar edilmemesi ve iyi denetlenmesi gerektiğini belirtti. 
     Prof. Dr. Evrüke, normal yollardan çocuk sahibi olamayan ailelerin yaptıracakları tüp bebek tedavisinin zorunlu sağlık harcaması kapsamına alınmasına ilişkin yasal düzenlemelerin sevindirici olduğunu kaydetti. 
     Tüp bebek harcamasının zorunlu sağlık harcaması kapsamına alınması yolunda yapılan çalışmanın Hükümet'in sağlık alanında yaptığı en büyük reform olduğunu bildiren Prof. Dr. Evrüke, şunları söyledi 
     ''Aileler, tüp bebek sahibi olabilmek için, 3 ile 5 bin YTL arasında para harcamak zorunda kalıyorlar. Sosyal güvenliği bulunan aileler ise sadece devletten ilaç desteği alabiliyor. Ancak yüksek tedavi ücretlerini karşılamakta zorlanıyorlar. Bu nedenle özellikle dargelirli aileler, maddi imkansızlıklar nedeniyle çocuk sahibi olamıyorlar. Bu nedenle yapılan çalışma gerçekte sağlık alanında yapılan en büyük reform. Çünkü istediği halde çocuk sahibi olamamak, yuvaları bile yıkan bir sağlık sorunu''. 
     Prof. Dr. Evrüke, binlerce aileye umut olacak uygulamanın istismar edilmemesi ve iyi denetlenmesi gerektiğini vurgulayarak, ''Uygulamadan yararlanabilmek için, çiftlerin mutlaka tıbbi yönden bebek sahibi olamayacaklarına dair sağlık kurulu raporu almaları gerektiği bildiriliyor. Bunu da olumlu karşılıyoruz'' dedi. 
     
</TEXT>
</DOC>
