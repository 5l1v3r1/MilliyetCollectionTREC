<DOC>
<DOCNO> 319728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur21.html </URL>
<DATE> 2005/03/01/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Aranan zanlı kameramanı rehin aldı .. 
</HEADLINE>
<TEXT>

     Hatay'ın İskenderun İlçesi'nde, ''kız kaçırdığı'' iddiasıyla hakkında gıyabi tutuklama kararı bulunan zanlı, polis tarafından kuşatıldığını anlayınca jilet ve bıçakla kendini yaraladı. Daha sonra, olayı görüntüleyen yerel televizyon kanalının kameramanını rehin alan kişi, bir anlık dalgınlığı sonucu etkisiz hale getirildi. 
     Emniyet Müdürlüğü yetkililerinden alınan bilgiye göre, hakkında gıyabi tutuklama kararı bulunan Mehmet Güzel'in 20 Dumlupınar Mahallesi'ndeki evinde olduğu ihbarı üzerine, ekipler önlem aldı. 
     Evin etrafının sarıldığını gören Mehmet Güzel, ikinci kattaki balkona çıkarak kimsenin yaklaşmamasını istedi ve ardından jilet ve bıçakla kendini yaralamaya başladı. Polis ve evdekilerin çabasına rağmen teslim olmamakta direnen Mehmet Güzel, bu arada olayı görüntüleyen, çocukluk arkadaşı yerel televizyon kameramanı Cuma Keseroğlu'nun yanına gönderilmesini istedi. Güzel, ''Her şeyi ona anlatacağım'' dedi. 
     Kameraman eve geldiğinde, kapıdaki polisleri de gören Mehmet Güzel, bıçağı Keseroğlu'nun boğazına dayayarak, ''Gelmeyin, gelirseniz bunu da keserim'' diyerek tehdit etti. 
     Polislerin yanı sıra evdeki ablası ve eniştesi de Mehmet Güzel'i ikna etmeye çalıştı. Ekipler, bu sırada, bir anlık dalgınlığından yararlandıkları Mehmet Güzel'i etkisiz hale getirerek kameramanı kurtardılar. 
     Gözaltına alınan Mehmet Güzel'in önce Devlet Hastanesi'ne kaldırıldığı, tedavisinin ardından da sorgulanmak üzere Emniyet Müdürlüğü'ne götürüldüğü bildirildi. 
     
</TEXT>
</DOC>
