<DOC>
<DOCNO> 337569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/ekonomi/eko01.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kaynağın kimde olduğu değil, istihdam önemli' 
</HEADLINE>
<TEXT>


Amerikan Ekonomi Derneği'nin 'En iyi genç ekonomist' seçtiği Acemoğlu, "Yabancı yatırım artışından endişe yersiz. Kaynakların kimde olduğunun önemi kalmadı' dedi 

DİLEK TAŞ 

Dünyanın en prestijli ekonomi ödülleri arasında gösterilen Amerikan Ekonomi Derneği'nin 'En iyi genç ekonomist' seçtiği Daron Acemoğlu, politik istikrarsızlık nedeniyle Türkiye'ye giren doğrudan yatırım amaçlı yabancı sermayenin çok yetersiz kaldığını söyledi. 
40 yaşın altındaki en başarılı ekonomistlere verilen ve 'Nobel habercisi' olarak bilinen ödülü 37 yaşında alan Massachusetts Institue of Technology MIT Üniversitesi öğretim görevlisi Acemoğlu, Türkiye'de büyük şirketlerin organizasyon yapılarının, ekonomik büyüme üzerinde önemli etkileri olduğunu belirtti. Acemoğlu, "Türkiye'de büyük firmalar ekonomi içinde önemli rol oynuyor. Burada sorulması gereken soru, bu firmaların nasıl organize olması gerektiği. Bu firmaların bazıları büyümeye katkıda bulunurken bazıları tam tersine büyümeyi yavaşlatabilir" diye konuştu. 
Türkiye'ye giren yabancı sermaye ile ilgili yorumlarda da bulunan Acemoğlu, "Yabancı sermayenin gelmesi hassas bir konu. Bazı kesimler kaynakların yabancıların eline geçmesini istemiyor. Bence bu doğru değil. Kaynakların kimin elinde olduğundan çok istihdam yaratıp yaratmadığı önemli. Yabancının teknoloji getirmesi çok önemli. Otomotiv firmaları teknoloji getirdi ve büyümeye katkısı oldu. AB'ye giriş süreci ve politik istikrarla yabancı yatırım artacak. Türk ekonomisi son dönemde bazı iyi sinyaller veriyor" dedi. 

Şimdi 'yaratıcı yıkım'ı inceliyor Daron Acemoğlu, şu sıralar Hindistan ve Kolombiya'da kurumlar hakkında çalışmalar yapıyor. Joseph Schumpeter'in formule ettiği 'creative destruction' yaratıcı yıkım üzerinde durduğunu belirten Acemoğlu, "Yeni firmaların iyi organize olup eskileri ortadan kaldırması büyüme için önemli bir kaynak. Büyükler kaynaklarını daha iyi kullanıp 'yaratıcı yıkım' sürecini yavaşlatabiliyor" diye konuştu. 
Acemoğlu, Amerikan Ekonomi Derneği'nin ödüllerini alan birçok iktisatçıya Nobel getirdiğini hatırlatmamız üzerine de şöyle konuştu "Bu ödül ciddiye alınan bir ödül. Nobel'den konuşmak için çok erken. Bu ödülü aldıktan 20 yıl sonra Nobel'e aday görüldüler." 


</TEXT>
</DOC>
