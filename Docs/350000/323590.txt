<DOC>
<DOCNO> 323590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun01.html </URL>
<DATE> 2005/03/14/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Denktaş 29 yıl boyunca rakip tanımadı 
</HEADLINE>
<TEXT>

     Oshan SABIRLI DHA 

      KKTC'de 17 Nisan'da yapılacak olan cumhurbaşkanlığı seçimlerinde, Kıbrıs Türk toplumu için yıllarca önemli bir misyon üstlenen Cumhurbaşkanı Rauf Raif Denktaş yer almıyor. 1976 yılından bu yana Kıbrıs Türlerinin liderliğini yürüten ve 29 yıl boyunca rakip tanımayan Denktaş, girdiği seçimlerin tümünde diğer adayları geride bıraktı. Bugüne kadar tek bir seçim bile kaybetmeyen ve tarih sahnesinden 'cumhurbaşkanı' sıfatı ile çekilmek üzere olan Denktaş'tan sonra Kıbrıs Türkleri şimdi 2'nci cumhurbaşkanını arıyor. Cumhurbaşkanlığı seçiminde 3'ü bağımsız toplam 9 aday yarışacak. Denktaş ise aday olmayacağını daha önce açıklamıştı. 
     CTP, milletvekilliği seçimlerinden birinci parti olarak çıkmış ve geçerli oyların yüzde 48'ini almıştı. Ulusal Birlik Partisi'nin UBP geçmiş seçimlerde Denktaş'ın en güçlü rakibi ve yıllarca hükümette kalmış bir parti olması, seçim yarışının CTP ve UBP arasında geçeceğini gösteriyor. 
     UBP'nin kurucularından olan Rauf Denktaş ilk kez 1976 yılında bu partiden Devlet Başkanı seçilmişti. Daha sonra yapılan seçimlere bağımsız aday olarak katılan Denktaş'ın en zorlu rakibi, yine kendi kurduğu partinin adayı Derviş Eroğlu oldu. Cumhuriyetçi Türk Partisi ise sürekli yükselen bir grafikle 1975 yılından bu yana seçimlerde sağ görüşlü adaylara, sol bir parti olarak önemli bir rakip oldu. 
     
     DENKTAŞ HEP BAŞKAN'DI 
     Denktaş, Kıbrıs Türk Federe Devleti'nin KTFD 13 Şubat 1975'teki ilanından sonra ilk kez 1976'da yapılan KTFD Başkanlık seçimlerde devlet başkanlığına seçildi. 4 adayın 2'sinin 'bağımsız' olarak katıldığı seçimlerde Denktaş, UBP'den aday oldu. Oyların yüzde 41.21'ini alan Denktaş'ı, yüzde 11.73 oy toplayan CTP adayı Ahmet M. Berberoğlu takip etti. 
     1981 yılında düzenlenen KTFD Başkanlık seçimlerinde Denktaş oyların yüzde 36.38'ini alarak ikinci kez Başkan seçildi. Denktaş'ı yüzde 21.48 ile TKP yüzde 8.95'le de CTP takip etti. 
     15 Kasım 1983 tarihinde KKTC'nin ilanından sonra ilk kez 1985'te yapılan Cumhurbaşkanlığı seçim sonuçlarına göre bağımsız aday Rauf Raif Denktaş oyların 70.2 toplarken, onu takip eden CTP adayı oyların yüzde 14.41'ini aldı. 
     1990'daki Cumhurbaşkanlığı seçimine yine bağımsız aday olarak giren Denktaş oyların 61.4'ünü, Denktaş'ın en yakın rakibi olan bağımsız aday İsmail Bozkurt ise oyların yüzde 29.56'sını aldı. 1990'da, değişik görüşlerde olan CTP, TKP, YDP gibi siyasi partiler birleşerek Demokratik Mücadele Partisi'ni DMP kurdu. DMP aynı yıl cumhurbaşkanlığı seçimlerinde Bozkurt'a destek verdi. 
     
     1995 VE 2000 SEÇİMLERİNİN İLK TURUNDA HİÇBİR ADAY BARAJI GEÇEMEMİŞTİ 
     1995 yılında düzenlenen Cumhurbaşkanlığı seçimlerinde 3'ü bağımsız toplam 7 aday yarıştı. 1995 yılı cumhurbaşkanlığı seçimlerinde Denktaş oyların yüzde 37.56'sını, UBP'nin adayı Derviş Eroğlu ise oyların yüzde 22.45'ini aldı. Yapılan seçimlerde hiçbir adayın yüzde 50'lik barajı geçememesi nedeni ile en çok oy alan ilk 2 aday 2'nci turda yarıştı. Bu kez Denktaş oyların yüzde 62.5'ini alarak Cumhurbaşkanı oldu. 
     KKTC'de 15 Nisan 2000'de gerçekleştirilen cumhurbaşkanlığı seçimlerine 8 aday katıldı. CTP adayı Mehmet Ali Talat'ın yüzde 9.83 oy aldığı seçim sonuçlarında, TKP adına yarışa katılan Mustafa Akıncı yüzde 11.46, UBP adına yarışa katılan Derviş Eroğlu yüzde 29.55 ve bağımsız olarak katılan Rauf Raif Denktaş ise yüzde 42.82 oy aldı. 
     1'inci tur sonunda salt çoğunluk sağlanamamasından dolayı seçim yasalarına göre en çok oy alan iki aday Denktaş ve Eroğlu arasında yeniden seçim yapılması gündeme geldi. 2000 yılında UBP adayı Derviş Eroğlu'nun ikinci tur için adaylıktan çekildiğini açıklamasıyla, Rauf Denktaş yeniden KKTC Cumhurbaşkanlığı'na seçildi. 
     
</TEXT>
</DOC>
