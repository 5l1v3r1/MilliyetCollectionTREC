<DOC>
<DOCNO> 326129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/spor/spo06.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bekle beni İSTANBUL 
</HEADLINE>
<TEXT>


Üç yıl önce geldiği Türkiye'de gördüğü ilgi ve sevgiyi hala unutamadığını belirten Michael Schumacher, hayranlarına 21 Ağustos'ta yapılacak İstanbul Grand Prix'sini kazanarak teşekkür edeceğini söyledi 

MURAT AĞCA 


Dünyayı atlattık 
Milliyet okurları tarafından "Dünya'da Yılın Sporcusu" seçilen Michael Schumacher'e ödülünü teslim etmek ve Türk basınına ilk özel röportajını almak aslında hiç de kolay olmadı. 
Dünyanın diğer ucu Malezya'ya gitmeden önce Schumacher'i gölgesi gibi takip eden özel basın danışmanı ile kurulan e-posta ve telefon diplomasisi sonunda meyvesini vermişti. 
Ancak konu, adeta dakikası boş geçmeyen Schumi olunca hiçbir şeyin garantisi olamazdı. Büyük bir heyecan içinde geçen yolculuk sonrası buluştuğumuz ünlü pilotun danışmanı, Schumacher'in bizimle Ferrari ekibi dışında kimsenin giremediği pit alanında görüşeceğini söyleyince heyecanımız bir kat daha arttı. Birkaç saatlik bekleme sonrası padoktaki yüzlerce gazeteciyi kapıda bırakıp, "çok gizli" pit garajına geçtik. Danışman sürekli "Lütfen gözlerinizi kapayın veya en azından fotoğraf çekmeyin" diyordu. Alman pilot ise çok cana yakın ve sıcaktı. Sanki 7 kez şampiyon olan o değildi. İşte onu "en sevilen" kılan da sanırım bu tevazusuydu. 
Mahçup bir çocuk edasıyla elimizi sıkıp, ödülünü alırken Milliyet okurlarına tekrar tekrar teşekkür ediyordu. F1'in yeni ülkesi Türkiye'den gelen bu ilk ödül, belli ki onu hem gururlandırmış, hem duygulandırmıştı. Tabii bu tarihi anı yaşamak da, bizi... 

İLGİ BÜYÜLEMİŞTİ 
FORMULA 1'İN yaşayan efsanesi Michael Schumacher, İstanbul Grand Prix'si öncesi Türkiye'deki ilk röportajını verdiği Milliyet aracılığıyla hayranlarına mesaj gönderdi "İstanbul'da sizin için yarışacağım "... 
Üç yıl önce Palio Sporting'in test sürüşüne katılmak üzere Bursa'daki Tofaş fabrikasını geldiğinde gördüğü ilgiyi hala unutamadığını söyleyen ünlü pilot, "İstanbul ve Bursa'daki kalabalığa inanamamıştım. Bana gösterilen ilgi ve sevgiden çok mutlu oldum. Zaten Milliyet okurlarının ödülü, bence bunun en güzel göstergesi. F1 dışında, grubumuz Fiat için de Türkiye çok önemli bir merkez. İstanbul'da yarışacağım günü iple çekiyorum" diye konuştu. 

Tilke'den al haberi 
Schumi, ilgi çekici bulduğu İstanbul pistinin bilgilerini de Alman mimarı Hermann Tilke'den almış "Bana müthiş bir proje olduğunu söyledi. Özellikle inişli - çıkışlı yapısı ve geçişe uygun hızlara ulaşılacak olması beni iyice heyecanlandırdı" diyor ve ekliyor "Sadece pist değil, vakit bulursam bu harika şehrin güzelliklerini de gözlerimle görmek istiyorum". 
Avustralya'da yarış dışı kalan, Malezya'da ise yedinci olarak iki puan alabilen Schumacher, sezona kötü başladığını fakat bunun herşeyin bittiği anlamına gelmediğini vurgulayarak iddialı mesajlar verdi 
"Zaten sezona bu araçla yavaş başlayabileceğimizi söylemiştim. Ancak itiraf edeyim ki bu kadar yavaşını kast etmemiştim. Bu yıl Türkiye'nin katılımıyla sezon 19 yarışa çıktı ve henüz sadece ikisini geride bıraktık. Suçu yalnız lastiklere, motora, yeni kurallara veya pilotlara yüklemek doğru değil. Gerçek şu ki, rakiplerimiz her zamankinden daha hızlı ve biz de bir an önce her alanda kendimizi geliştirmek zorundayız. Ben yeni araç F2005 ile yarışmaya başlayacağımız Bahreyn ve özellikle Imola'da sonuçların daha farklı olacağına inanıyorum. Zaten kendime inancımı kaybetsem, pistte durmamın anlamı kalmaz. Sekizinci şampiyonluğu istiyorum ve kim bilir belki bunu İstanbul'da ilan ederim"... 

NOTLAR 
Sıcak korkusu 
Ferrari pilotları Scnhumacher ve Barrichello, İstanbul için umutlu ve istekli konuşsa da, tek endişeleri yarışın 21 Ağustos'ta yapılacak olması. Sıcak havanın kendilerini etkileyeceğinden çekinen ikili, "Umarız Malezya kadar bunatlıcı olmaz" dediler. 

Schumi sevgisi ölmez 
Sepang Pisti'ni dolduran yüzbine yakın Formula 1 hayranının çoğunluğunu yine Ferrari ve Schumacher severler oluşturdu. İlk yarıştaki hayal kırıklığına rağmen bayraklarıyla piste koşan Schumi'ciler, 80 - 100 milyonluk tişört ve şapkaları adeta kapıştı. 

Altın ödül 
Milliyet'in "Yılın Sporcusu" anketinde üç yıldır zirveyi kimseye kaptırmayan Michael Schumacher, "özel ödülünü" de Türkiye'de alacak. İstanbul Grand Prix'si için de Milliyet ile sözleşen Schumacher, yarıştan önce "özel ödülüne" kavuşacak. 

Palio eşine 
Bursa'da hediye edilen kırmızı Palio Sporting'i çok beğendiğini söyleyen Schumacher, "Atak ve estetik bir araç. Bursa'daki testte de etkilenmiştim. Garajımda özel bir yeri var. Sanırım genellikle eşimin işine yarıyor" dedi. 


</TEXT>
</DOC>
