<DOC>
<DOCNO> 308451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sonsiy02.html </URL>
<DATE> 2005/01/22/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Şener Sanal kumar ve bahis için gerekli tedbirler alınacak 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, 18 yaşından küçüklerin yurt dışından yayın yapan yasadışı kumar ve bahis sitelerine Türkiye'den internet aracılığıyla erişimlerinin engellenmesi için çalışma gruplarının oluşturulduğunu ve bu grupların hazırlayacakları rapor doğrultusunda gerekli yasal ve idari tedbirlerin alınacağını bildirdi. 
     Şener, DYP Denizli Milletvekili Ümmet Kandoğan'ın konuya ilişkin soru önergesine verdiği yanıtta, konusu kumar ve bahis olan yurtdışı kaynaklı sitelere Türkiye'de faaliyet gösteren bankalar aracılığı ile yapılacak ödemelerin durdurulması ve karapara aklamayla mücadele, vergi kayıp ve kaçağının önlenmesi hususlarında gerekli yasal ve idari düzenlemelerin yapılması amacıyla çalışmaların sürdürüldüğünü belirtti. 
     Konuyla ilgili kurumlardan uzman temsilcilerin de katılımıyla alınması gerekli tedbirler ile buna bağlı olarak, idari ve yasal düzenlemelerin görüşüldüğü toplantılar sonucunda, kamu ve özel sektör kurum ve kuruluşlarının temsilcilerinin görüşleri de alınarak çalışma gruplarının oluşturulduğunu kaydeden Şener, şunları ifade etti 
     ''Çalışma grupları. Adalet, İçişleri, Maliye, Ulaştırma, Kültür ve Turizm Bakanlıklarından temsilciler ile BDDK, Bankalar Birliği, Kredi Kartları Merkezi, Üniversiteler, internet servis sağlayıcıları ile diğer sivil toplum kuruluşlarının temsilcilerinden teşkil edilmiştir. 
     Bu konulardaki çalışmalar tamamlandığında tespit edilen hususlarla ilgili gerek yasal gerek idari düzenlemelerin neler olduğu ortaya konacak ve buna paralel her türlü tedbir ivedilikle alınacaktır. 
     Ayrıca, Milli Piyango İdaresi Genel Müdürlüğüne ait olan şans oyunlarının 18 yaşından küçüklere oynatılması, Bilet Satış ve İkramiye Yönetmeliğinin 12. maddesi gereğince yasaktır. Bu oyunların 18 yaşından küçüklere oynatılmasının engellenmesi için çok sıkı denetimler yapılmaktadır. 
     Dünyada birçok şirket ve kuruluş tarafından oynatılan yasadışı kumar ve bahis siteleri sayısının ve bunlara ait işlem hacimlerinin tam olarak tespiti mümkün değildir. Çalışma grupları bu konularda da gerekli araştırmaları yapmakta olup, çalışmalar tamamlandığında işlem hacimlerine ve vergi kaybına ilişkin olarak tahmini rakamlara ulaşılabileceği düşünülmektedir. Ancak, bugün itibariyle sanal ortamda oynatılan yasadışı kumar ve bahis sitelerinin işlem hacminin ve bu yolla ne kadar bir vergi kaybına neden olduğunun tam olarak tespiti, teknik ve mali olarak mümkün görülmemektedir.'' 

     
</TEXT>
</DOC>
