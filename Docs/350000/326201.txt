<DOC>
<DOCNO> 326201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun30.html </URL>
<DATE> 2005/03/23/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Avusturalyalı senatörün Türk görevlilere rüşvet iddiası 
</HEADLINE>
<TEXT>

     Avustralyalı Senatör Ross Lightfoot'un, Irak'tan Türkiye'ye geçişinde Türk görevlilere rüşvet verdiği iddialarına ilişkin raporun, Türkiye'nin Canberra Büyükelçiliği üzerinden Dışişleri Bakanlığı'na iletildiği bildirildi. 
     Avustralya basınına yansıyan haberlere göre, Senatör Lightfoot, Ocak ayında Irak ve Türkiye'ye gerçekleştirdiği gezilere ilişkin raporunu Senato'ya sunduğunda, Türkiye'ye girmek için rüşvet verdiği iddiası ortaya çıktı. 
     Senatör raporunda, "Pek çok sorunun ardından Türkiye gümrüğünü geçebildim. ABD dolarıyla ödeme geçişimi kolaylaştırdı" ifadelerini kullandı. 
     Türkiye'nin Canberra Büyükelçiliği diplomatlarından Zafer Ateş'in ise, Senatör Lightfoot'un gezisine ilişkin ayrıntılı raporun, Türkiye'ye gönderildiğini belirttiği bildirildi. Ancak Ateş, Senatör'ün, raporla çelişen pek çok farklı açıklama yaptığını, bunların da yetkililerin araştırmasını zorlaştırdığını kaydetti. 
     
     SENATÖRE İLİŞKİN SUÇLAMALAR 
     Konuya ilişkin haberlerde, Senatör Lightfoot'un, Irak'a iş bağlantısı için 25 bin dolar sokmak ve bu ülkede üzerinde silah taşımakla suçlandığına dikkat çekildi. Lightfoot'un, 38 kalibrelik bir tabanca taşıdığını doğruladığı ancak 
     petrol devi Woodside şirketi adına iş takip ettiği iddialarını reddettiği de ifade edildi. 
     
</TEXT>
</DOC>
