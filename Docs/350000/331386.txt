<DOC>
<DOCNO> 331386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun34.html </URL>
<DATE> 2005/04/08/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Cenaze töreninden ilginç görüntüler... Katsav, Esad'la tokalaştı... 
</HEADLINE>
<TEXT>

     Katoliklerin 84 yaşında hayata veda eden ruhani lideri Papa İkinci Jean Paul için düzenlenen cenaze törenine katılan yabancı devlet adamları ve heyetler, başkent Roma'dan ayrılmaya başladı. 
     Roma'dan ilk ayrılanlar arasında, törene kendinden önceki iki başkan ile katılan ABD Başkanı George Bush bulunuyor. 
     Bush, Bill Clinton ve baba George Bush, Air Force One uçağıyla Roma'dan ayrılırken, diğer yabancı heyetler de Bush'un ardından yavaş yavaş ayrılmaya başladı. 
     Dünya liderlerinin Roma'dan ayrılmaya başladığı sırada, bu kişilerin güvenliğini sağlamaktan sorumlu özel birliklerin de alarma geçirildiği belirtiliyor. 
     Bu arada İsrail Devlet Başkanı Moşe Katsav ile Suriye Devlet Başkanı Beşşar Esad, Papa'nın cenaze töreninde tokalaştı. 
     Resmi olarak halen savaşta olan iki ülkenin liderinin ilk kez el sıkıştığı sanılıyor. 
     Bir sıra arayla oturan Katsav ile Esad'ın birbirlerine ''günaydın'' dedikleri de kaydedildi. 
     İsrail radyosunun haberine göre Katsav, törende İsrail'in varlığını resmen tanımayan İran'ın Cumhurbaşkanı Muhammed Hatemi ile de konuştu. 
     Katsav'ın, Hatemi ile Farsça konuştuğu belirtildi. 
     
</TEXT>
</DOC>
