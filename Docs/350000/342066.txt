<DOC>
<DOCNO> 342066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/siyaset/axsiy01.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM kararı usulden bozdu 
</HEADLINE>
<TEXT>


Terörist Öcalan'ın adil yargılanmadığına karar veren AİHM Büyük Dairesi tavsiyede bulunmazken, gerekçeli kararında 'bu tür davalarda yeniden yargılamanın benimsendiğini' dile getirdi 

Güven Özalp - Brüksel 


Avrupa İnsan Hakları Mahkemesi AİHM Büyük Dairesi, terörist Abdullah Öcalan'la ilgili nihai kararını açıkladı. Temyiz organı olarak görev yapan 17 yargıçlı Büyük Daire, 12 Mart 2003'te aldığı karara paralel bir karar alarak, Türkiye'nin Avrupa İnsan Hakları Sözleşmesi'nin AİHS üç maddesini ihlal ettiği ve Öcalan'ın adil yargılanmadığı görüşünü yineledi. Mahkeme, herhangi bir tavsiyede bulunmazken, gerekçeli kararında bu tür davalarda yeniden yargılamanın benimsendiğini dile getirdi ve her davanın kendi özellikleri çerçevesinde değerlendirilmesi gereğine vurgu yaptı. 
Mahkemenin kararında öne çıkan en önemli unsuru, Türkiye'nin AİHS'nin adil yargılanmayı garanti altına alan 6. maddeyi ihlal etmesi oluşturuyor. Mahkeme bu ihlal kararını verirken, temel olarak Öcalan'ı yargılayan eski DGM'nin "adil ve tarafsız olmaması"nı gösterdi. Dava sürecinde DGM'deki askeri üyenin sivil üyeyle değiştirilmesi de yeterli bulunmadı. 

"Adil yargılama" böldü 
DGM'nin adil ve tarafsız olmadığı konusunda Büyük Daire'de bölünme yaşandı. Karar 6'ya karşı 11 oyla alındı. AİHM Başkanı Luzius Wildhaber, Fransız yargıç Jean Paul Costa, İsviçreli yargıç Lucius Caflisch, Türk yargıç Rıza Türmen, Polonyalı yargıç Lech Garlicki ve İspanyol yargıç Javier Borrego Türkiye lehine oy kullandı. 
Mahkeme, Türkiye'nin, AİHS'nin 6. maddesinin "bireyin savunma için yeterli zaman ve kolaylığa sahip olmasını" garanti altına alan bendini ihlal ettiği görüşüne ise oybirliğiyle vardı. Öcalan'ın avukatlarına 87 cilt ve 17 bin sayfadan oluşan belgeleri incelemeleri için 36 gün süre verildiği belirtilirken, oybirliğiyle Öcalan'ın avukatlarının sayısına ve görüşme sıklıklarına kısıtlamalar getirildiği belirtilerek yine 6. madde ihlali yapıldığı görüşüne varıldı. 
AİHS'nin özgürlük ve güvenliği garanti altına alan 5. maddesinin de ihlal edildiği kararı oybirliğiyle çıktı. Öcalan'ın tutuklanması ve gözaltına alınması konusunda kuraldışı bir duruma rastlamayan mahkeme, bu maddenin ihlal edildiğine "kısa sürede yargıç önüne çıkarılmaması" ve "gözaltı süresinin uzun olması" nedeniyle karar verdi. 
Öcalan'ın fiziksel anlamda işkence ya da kötü muameleye uğramadığı, Kenya'dan getirilişinin kurallara uygun olduğu görüşünü benimseyen AİHM, yine de işkence ve kötü muameleyi yasaklayan AİHS'nin 3. maddesinin ihlal edildiğini kararlaştırdı. Buna gerekçe olarak "adil ve bağımsız nitelikte olmayan bir mahkeme tarafından verilen ölüm cezası" gösterildi. AİHM, DGM'nin kararını "insanlıktan uzak" olarak tanımladı ve "kötü muamele" olarak yorumladı. Bu madde de 4'e karşı 13 oyla karara bağlandı. 

Yeniden yargılama 
Gerekçeli kararda yeniden yargılama konusunda da şu ifadelere yer verildi 
"DGM'lerin bağımsızlık ve tarafsızlığıyla ilgili olarak Türkiye'ye karşı açılan davaların spesifik durumu bağlamında, mahkeme daireleri önceki bazı kararlarda ilke olarak en uygun düzeltme yöntemi olarak ilgilinin başvurusu halinde ve uygun zaman dilimi içinde yeniden yargılanması olduğunu vurguladı. 
Büyük Daire, bu genel yaklaşımı benimser. Büyük Daire'ye göre, örnekte olduğu gibi, bir birey AİHS tarafından mecbur kılınan bağımsızlık ve tarafsızlık şartlarını yerine getirmeyen bir mahkeme tarafından cezaya çarptırıldıysa, ilgilinin başvurusu üzerine, yeni bir dava ya da prosedürün yeniden açılması, belirlenen ihlalin düzeltilmesi açısından ilke olarak uygun bir yöntem oluşturur." 
Mahkeme "Öcalan yeniden yargılanmalıdır" demese de, kararın uygulanmasını denetlemekle yükümlü Avrupa Konseyi Bakanlar Komitesi ilke olarak adil yargılama ihlali bulunan davalar hakkında yeniden yargılama talebinde bulunuyor. 

Süreç 1 yılı bulabilir 

Büyük Daire'nin aldığı nihai kararla birlikte AİHM'nin bu konuya ilişkin görevi tamamlanmış oldu. Artık AİHM kararlarının etkin biçimde uygulanmasını denetlemekle yükümlü Avrupa Konseyi Bakanlar Komitesi devrede olacak. 
AK Bakanlar Komitesi, 2000'den bu yana adil yargılanmayla ilgili 6. maddenin ihlali durumunda istisnasız bir şekilde yargının yenilenmesi talebinde bulunuyor. Dolayısıyla Komitenin Ankara'dan da benzer bir talepte bulunması Türkiye'ye özgü bir durum oluşturmayacak. Ancak terörist Öcalan, komite açısından özel bir dosya niteliği de taşıyacak. Konunun, ilk olarak temmuz ayındaki komite toplantısında gündeme gelmesi bekleniyor. Konu komitenin gündemine geldikten sonra soruna diyalog yoluyla çözüm arayışına girilecek. Komitedeki süreç çok uzun sürebiliyor. 

120 bin avro ödenecek 
AİHM'nin kararında , Öcalan için "Türk vatandaşı" terimi kullanıldı. Büyük Daire'nin Öcalan'ın avukatlarınca "tecrit" olarak nitelendirilen İmralı'daki koşulların ihlal oluşturmadığını belirtmesi de Ankara'yı memnun etti. Mahkeme masrafları olarak Öcalan'ın avukatlarına ödenmesine hükmedilen 120 bin avronun, Türkiye tarafından 3 ay içinde, yani 12 Ağustos'a kadar ödenmesi gerekiyor. O tarihe kadar ödeme yapılmaması durumunda Avrupa Merkez Bankası'nın halen yüzde 3 olan faizleri uygulanacak. 

Avukatları yeni başvuru yaptı 

Öcalan'ın avukatları, bazı Avrupa Parlamentosu üyeleriyle düzenledikleri basın toplantısında, müvekillerinin tutukluluk şartlarınının iyileştirilmesi konusunda AİHM'ye yeni başvuru yaptıklarını söyledi. 

AB Yakından izliyoruz 

AB Komisyonu'nun Genişlemeden Sorumlu Üyesi Olli Rehn, AİHM'in kararının geniş, kapsamlı ve detaylı olduğunu belirterek, AİHM'nin Avrupa'da hukukun üstünlüğünü ve insan haklarını savunan en üst kurum olduğunu ifade etti. Rehn, AB'ye aday ülke olarak Türkiye'nin AİHM'nin kararlarına uymak durumunda olacağını da sözlerine ekledi. 


</TEXT>
</DOC>
