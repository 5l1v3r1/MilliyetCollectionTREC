<DOC>
<DOCNO> 300304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonspo35.html </URL>
<DATE> 2004/12/23/ </DATE>
<TIME> 19.04 </TIME>
<AUTHOR>  </AUTHOR>
<HEADLINE>
Ankaraspor'da yaprak dökümü sürüyor... 
</HEADLINE>
<TEXT>

     Birinci Süper Lig'de ilk yarıda umduğunu bulamayan Büyükşehir Belediyesi Ankaraspor'da yaprak dökümü sürüyor. 
     Ligde ilk haftalardaki performansını sürdüremeyen ve ilk yarıyı 12. sırada tamamlayan, dün de Türkiye Kupası 2. kademe maçında Denizlispor'a uzatma dakikalarında 2-1 yenilerek kupaya veda eden Ankaraspor'da, teknik direktör Samet Aybaba'nın verdiği rapor doğrultusunda 4 futbolcuya kulüp bulmaları söylendi. 
     Lacivert-beyazlı takım, daha önce kadro dışı bırakılan Yusuf ve Bülent'ten sonra kaleci Şenol, savunma oyuncuları Tolga, İsmail ve Ramazan ile yollarını ayırdı. 
     Bu arada sezon başında Göztepe'den alınan Evren'in ise başka bir kulübe kiraya verilmesi kararlaştırıldı. 
     Öte yandan, ilk yarı bitmeden önce kadro dışı bırakılan Yusuf ve Bülent'in İkinci Lig A Kategorisi takımlarından Antalyaspor ile görüşmelerinin sürdüğü bildirildi. 
     
     GÖKÇINAR ''İSTEDİĞİMİZ GİBİ BİTİREMEDİK'' 
     Kulüp Başkanı Hilmi Gökçınar, ligin ilk yarısını istedikleri gibi bitiremediklerini söyledi. 
     Hilmi Gökçınar, iyi başladıkları lig maratonunda hiç beklemedikleri şekilde ve çok fazla puan kaybettiklerini ifade ederek, ''Düşündüğümüz ve planladığımız gibi gitmedi. Kupa için çok büyük hedeflerimiz yoktu, ancak kupadan eleniş şeklimiz bizi üzdü. Takımda sıkıntılı olduğumuz mevkiler belli oldu. Ara transferde bunların üzerinde duruyoruz. Transfer çalışmalarımız devam ediyor'' diye konuştu. 
     
</TEXT>
</DOC>
