<DOC>
<DOCNO> 305037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun05.html </URL>
<DATE> 2005/01/10/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Filistin'de Abbas dönemi başladı 
</HEADLINE>
<TEXT>

     Filistin'de dün yapılan devlet başkanlığı seçiminin kesin sonucuna göre, Filistin Kurtuluş Örgütü FKÖ lideri Mahmud Abbas oyların yüzde 62,3'ünü aldı. 
     Merkez Seçim Komisyonu'ndan bir yetkili, 16 seçim bölgesinin tamamında yapılan sayımlar neticesinde, Abbas'ın oyların yüzde 62,3'ünü, bağımsız aday Mustafa Barguti'nin ise yüzde 20'sini aldığını belirtti. 
     Adının açıklanmasını istemeyen yetkili, diğer 5 adayın aldıkları oy oranlarının ''küçük, tek haneli'' rakamlarda kaldığını belirtti. 
     
     Katılım oranı en az yüzde 66 

     Filistin devlet başkanlığı seçimlerine katılım oranının en yüzde 66 olduğu bildirildi. 
     Merkez Seçim Komisyonu tarafından yapılan açıklamada, seçimlere, kayıtlı seçmenin en az yüzde 66'sının katıldığı kaydedildi. 
     Seçimle görevli yetkililer, sandıkların kapanmasından bir saat önce kayıtlı 1 milyon 100 bin seçmenin yüzde 66'sının oylarını kullandığını belirttiler. Seçmen listelerinde yer almayanların da oy kullanması nedeniyle bu rakamın artmasının beklendiği ifade edildi. 
     Bu arada, bağımsız bir anket kuruluşu yetkilisi, seçimlere katılım oranını yüzde 65 olarak tahmin ettiklerini söyledi. 
     
     Mahmud Abbas, favori adaydı 

     Filistin Siyaset ve Kamuoyu Araştırmaları Merkezi'nin yoklamasının sonucunun 10 bin seçmenin, En-Neceh Üniversitesi'nin ise 5 bin seçmenin verdiği yanıtlara dayandığı belirtildi. Seçim öncesindeki kamuoyu yoklamalarında da El Fetih hareketi için ılımlı isim olarak bilinen ve Arafat'ın ölümünün ardından Filistin Kurtuluş Örgütü FKÖ lideri seçilen Mahmut Abbas, devlet başkanlığı seçiminin en favori adayı olarak ortaya çıkmıştı. 
     
     Abbas’tan ilk açıklama Acılarınızı sona erdireceğimö 

     Filistin devlet başkanlığı seçimi adaylarından FKÖ lideri Mahmud Abbas seçim zaferini ilan etti. Sandık çıkışı yoklamalarında oyların yüzde 66 ila 70'ini aldığı açıklanan Abbas, Batı Şeria'nın Ramallah kentinde yaptığı açıklamada, kendisini seçenlere teşekkür ederek, Filistin halkının acılarını sona erdireceğini’ belirtti. 
     Abbas, sandıkların kapanmasından iki saat sonra Ramallah'ta yüzlerce taraftarına hitaben yaptığı konuşmada, ''kendi devletimizi kurmak, halkımızın güvenliğini elde etmek, halkımıza iyi bir yaşam sağlamak, Filistinli mahkumların özgürlüğe kavuşması, bağımsız bir devlet hedefine ulaşmak için önümüzde zorlu bir görev var'' dedi. 
     
</TEXT>
</DOC>
