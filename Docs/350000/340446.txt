<DOC>
<DOCNO> 340446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sondun22.html </URL>
<DATE> 2005/05/07/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Schröder Türkiye ile üyelik müzakerelerine ekim ayında başlanacak 
</HEADLINE>
<TEXT>

     Almanya Başbakanı Gerhard Schröder, Türkiye ile AB üyelik müzakerelerine ekim ayında başlanacağını yineledi. 
     Başbakan Schröder, İkinci Dünya Savaşı’nın sona ermesinin 60. 
     yıldönümü dolayısıyla "Süddeutsche Zeitung" gazetesi için yazdığı bir makalede, AB’nin genişlemesi konusuna da değindi. Schröder, geçen yıl AB’ye üye olan ülkelerle Avrupa’nın birleşmesi sürecinin henüz tamamlanmadığını belirterek, şunları kaydetti "Bulgaristan ve Romanya, tüm şartları yerine getirdiği takdirde 2007 yılında üye olacak. Hırvatistan ile de müzakerelere başlanacak gibi görünüyor. Üyelik müzakerelerine Türkiye ile ekim ayında başlanacak. Balkanlardaki ülkelere de orta vadede bir Avrupa perspektifi vermeliyiz. AB ile Rusya arasında da geniş çaplı stratejik bir ortaklık kurmalıyız." Schröder, AB’nin genişlemesi konusunda yersiz endişelerin yaratılmaması uyarısında bulundu. AB’nin bu ülkelerden öte çok daha uzun vadede genişlemesi konusundaysa dikkatli davranılması gerektiğini kaydeden Schröder, "Ülkelerin üyelik yetenekleri ile AB’nin genişleme yeteneği bir madalyonun iki yüzüdür" şeklinde ifadeye yer verdi. AB anayasasını da savunan ve AB’nin ortak bir güvenlik ve dış politika oluşturması gereğinin önemine dikkati çeken Schröder, Avrupa’nın farklı din ve kültürleriyle bir zenginlik oluşturduğunu, bunun Avrupa’nın hoşgörülük ilkesine uygun olduğunu kaydetti. Schröder ayrıca, Almanya’nın, İkinci Dünya Savaşı’nın sona ermesini de Nazi rejiminden kurtuluş günü olarak algıladığını ve savaştan gerekli dersi aldığını belirtti. Hıristiyan Sosyal Birlik Partisi CSU ve Bavyera Eyaleti Başbakanı Edmund Stoiber ise "Welt am Sonntag" gazetesi için yazdığı makalede, AB’nin genişlemesini bir tehlike olarak görmediği için Schröder’i eleştirdi. AB’nin hızlı bir şekilde genişlememesi uyarısında bulunan Stoiber, "Genişleme, hiçbir zaman derinleşmeyi olumsuz etkilememeli. Bir yıl önce tarihi genişlemenin ardından hemen Romanya ve Bulgaristan’ı, daha sonra Sırbistan ve hatta Türkiye’yi de yeteri kadar genişleme imkanı olmadan üye olarak almak isteyenler dikkatsiz davranıyorlar" şeklinde görüş belirtti. 
     
</TEXT>
</DOC>
