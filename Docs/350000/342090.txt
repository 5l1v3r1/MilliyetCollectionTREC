<DOC>
<DOCNO> 342090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/spor/spo04.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Pes etmek yok' 
</HEADLINE>
<TEXT>


Trabzonspor Teknik Direktörü Şenol Güneş, "Şampiyonlar Ligi için son 3 maçta Galatasaray'ı yakalamaya çalışacağız. Yerliler kalacak, yabancıların durumu görüşmelere bağlı" diye konuştu 



Bordo - Mavililer, Avrupa Şampiyonlar Ligi iddiasından vazgeçmiyor. Teknik Direktör Şenol Güneş dün düzenlediği basın toplantısında ikincilik şanslarının sürdüğüne dikkat çekerek ligdeki son 3 maçı da kazanıp, Galatasaray'ın puan kaybetmesini bekleyeceklerini söyledi. 
Güneş, "Gelecek 3 hafta Galatasaray'ı yakalamak için uğraşacağız. Puan kayberlerse ikincilik şansı yakalayabiliriz. Kalan 3 maçımızı da kazanmak arzusundayız" dedi. Çaykur Rize ile yapacakları maçı önemli kabul ettiklerini vurgulayan tecrübeli çalıştırıcı, "İyi bir maç olacağını düşünüyorum. Çaykur Rize ilk yarıda başarılı sonuçlar aldı ve ligde rahat bir konumdalar. İki takım arasında dostluk var. Sahadaki futbolun kıran kırana olmasını bekliyoruz" ifadesini kullandı. 
Şenol Güneş transfer çalışmaları hakkında da bilgi verdi. Mevcut 21 kişilik kadronun yeni sezonda 23-30 arasında olacağını vurgulayan Güneş, "Yerli oyunculardan hiçbirini bırakmayı düşünmüyorum. Elimizde sadece 1 kişilik yabancı oyuncu transfer etme kontenjanımız var. Yabancı oyuncularla da görüşüp buna göre karar vereceğim. O oyuncuların durumuna göre bu sayı çoğalabilir" diye konuştu. 

Tolga için takas para 

Trabzonspor ile Shakhtar Donetsk Kulübü arasındaki Tolga Seyhan pazarlığı dün start aldı. Mircea Lucescu'nun çalıştırdığı Ukrayna ekibinin menajeri Arkadia, İstanbul'a gelerek Asbaşkan Ömer Sarı ile pazarlık masasına oturdu. 
Arkadia görüşmede Tolga'ya karşılık Paraguay Milli Takım formasını da giyen stoper Petro Benitez ile birlikte 2,5 milyon dolar bonservis bedeli önerdi. Sarı ise "Takas kabul etmeyiz. Bizim talebimiz en az 5 milyon dolardan başlar. Bunun dışında bir rakama Tolga'yı satmayı düşünmüyoruz" diyerek teklifi geri çevirdi. Bir saatlik görüşmede anlaşma sağlanamazken tarafların yeniden bir araya gelecekleri vurgulandı. 

Petkoviç görüşmesi 

Yabancı kaleci konusunda arayışlarını sürdüren Bordo - Mavili yöneticiler, gönderilmesi düşünülen Petkoviç'in menajeri Erdem Alataş'ı Trabzon'a davet etti. Avustralyalı file bekçisini kadroda tutmak istemeyen idarecilerin, bu nedenle kendisine düşük bir ücret önereceği bildirildi. Avrupa'dan teklifler alan Petkoviç'in de veda hazırlıkları yaptığı öğrenildi. Bu arada Emrah ile yapılan ilk görüşmede anlaşma sağlanamadı. 800 milyar teklif edilen tecrübeli futbolcu 1.2 trilyon isterken, tarafların bir kez daha masaya oturacakları vurgulandı. 

PAF'a 5-1'lik tarife 

Çaykur Rize sınavına hazırlanan Trabzon, dün akşam PAF takımıyla yaptığı hazırlık maçını 5-1 kazandı. Goller Adem, Fatih, Szymkowiak 2 ve Yattara'dan gelirken, PAF'ın sayısını penaltıdan Ufuk attı. Arka adalelerinde çekme olan Gökdeniz ve Erdinç'in yanı sıra sakat Lee Yong idmana çıkmadı. Celalettin düz koşu yaparken, Petkoviç de yalnız çalıştı. Bordo - Mavililer, bugün saat 14.00'te Maçka'da ağaç dikme kampanyasına katılacak. Kafile, daha sonra Özkan Sümer'in sahibi olduğu alabalık tesislerinde yemek yiyecek. 


</TEXT>
</DOC>
