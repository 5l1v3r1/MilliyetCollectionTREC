<DOC>
<DOCNO> 306391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sondun18.html </URL>
<DATE> 2005/01/14/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Yanukoviç yeniden Yüksek Mahkeme'ye başvurdu 
</HEADLINE>
<TEXT>

     Ukrayna'da başkanlık seçimlerinin ikinci turunu kaybeden Viktor Yanukoviç, seçim sonuçlarına itiraz etmekten vazgeçmiyor. 
     Yanukoviç ve yandaşları, seçim sonuçlarına itiraz için bir kez daha Yüksek Mahkeme'ye başvurdu. 
     Mahkeme ve seçim komisyonu, daha önce Yanukoviç'ten gelen bir dizi itirazı geri çevirmişti. Seçimlerin yenilenmesinin istendiği bu son itirazın 621 cilt belge ve 233 video kasetle yapıldığı bildirildi. 
     Muhalefetin adayı Batı yanlısı Viktor Yuşçenko'nun seçimi kazandığı pazartesi günü resmen ilan edilmişti, ancak Yüksek Mahkeme şikayet incelemelerini tamamlayana kadar yeni devlet başkanı yemin edip göreve başlayamıyor. 
     Ülkede 21 Kasım'da yapılan seçimlerin ikinci turunu Yanukoviç'in kazandığının ilan edilmesi üzerine Yuşçenko'nun ve yandaşlarının itirazları ve günler süren gösterileri sonunda, seçimler 26 Aralık'ta yenilenmiş, yenilenen seçimleri Yuşçenko kazanmıştı. 
     
</TEXT>
</DOC>
