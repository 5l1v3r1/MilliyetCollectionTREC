<DOC>
<DOCNO> 337180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonyas20.html </URL>
<DATE> 2005/04/26/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Avustralya, yabani develeri helikopterle kontrol altına alacak... 
</HEADLINE>
<TEXT>

     Avustralya'nın başı sonradan gelen misafirlerle dertten kurtulmuyor. 
     Hükümetin deve nüfusunu azaltmak için planladığı sürek avı hayvan hakları savunucularının tepkisiyle karşılaştı. 
     Ülkeye 1880'li yıllarda taşımacılık için getirilip, tren ve kamyon gibi modern ulaştırma araçlarının gelişmesiyle ihtiyaç kalmadığından doğaya salıverilen develer buldukları yeni ve rahat ortamda kontrolsüz biçimde üreyince başa dert oldu. 
     Resmi makamlar, ülkenin kurak iç bölgelerinde sayıları yarım milyonu bulan başıboş develerin ekili alanlara dadanmaktan başka ve evcil hayvanlar için gereken kıt su kaynaklarına ortak çıktıklarını belirterek silahlı mücadeleden başka yol kalmadığını savunuyor. 
     Hükümetin nüfus planlaması tanımayan develere karşı helikopterle yürütmeyi planladığı hava savaşına, hayvan hakları savunucuları ''benzersiz bir zalimlik ve kıyım örneği'' nitelemesiyle karşı çıkıyor. 
     
     GELEN BEĞENİYOR, DAĞDAN GELEN BAĞDAKİNİ KOVUYOR 

     Binlerce yıl diğer kıtalardan yalıtılmış olarak kendine özgü bir fauna ve flora geliştiren Avustralya kıtasının ekolojik dengesinin Avrupalıların gelişinden sonra büyük alt üst oluşlar yaşadığı biliniyor. 
     Avrupalı yerleşimcilerin getirdiği farklı tarım ve sanayi tekniklerinin yol açtığı dengesizlikler denetimi güç sorunlar yaratıyor. 
     Başka kıtalardan Avustralya'ya getirilen bitki ve hayvanlar nüfuslarını denetim altında tutan geleneksel avcılarının olmadığı bu yeni ortamda dizginsizce çoğalıyor. 
     Örneğin beyaz yerleşimcilerce etinden ve tüyünden yararlanmak için getirilen sevimli tavşanlar, bir kaç tanesinin kafeslerinden kaçması ya da doğaya salıverilmesiyle yüzyıl kadar bir sürede kıtanın bitki örtüsünü kemiren bir ulusal felakete dönüşmüş. 
     Sürek avları, zehir, biyolojik mücadele gibi hiçbir çarenin üremelerini engelleyemediği milyonlarca tavşanın karşısında, Avustralya hükümeti tarım alanlarını korumak için ülkeyi neredeyse boydan boya ikiye bölen bir ''tavşan çiti'' inşa etmek zorunda kalmıştı. 
     Bu olaydan ders almayan Avustralyalı bürokratlar bu kez, şeker kamışı tarlalarına böcekleri yok etmek üzere ülkeye Güney Amerika'dan ''kamış kurbağası' denen bir kurbağa türü getirmişti. 
     Şimdiyse, şeker kamışı ekili alanlardan çıkıp ülkenin yerli sürüngenlerini yok ederek kuzeye doğru ilerleyen kamış kurbağaları nasıl önleneceği bilinmeyen bir çevre tehdidi oluşturuyor. 
     
</TEXT>
</DOC>
