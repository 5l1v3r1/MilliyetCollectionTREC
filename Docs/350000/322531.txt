<DOC>
<DOCNO> 322531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/soneko32.html </URL>
<DATE> 2005/03/10/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Bosch Bu yıl 500 milyon Avro'nun üzerinde ciro bekliyoruz 
</HEADLINE>
<TEXT>

     Bosch Grubu'nun Türkiye'de otomotiv teknolojileri alanında faaliyet gösteren şirketi Bosch Sanayi ve Ticaret A.Ş.'nin Genel Müdürü Gürcan Karakaş, şirketin bu yılki ciro hedefinin 500 milyon avronun üzerinde olduğunu bildirdi. 
     Karakaş, şirketin 2004 yılı performansını ve 2005 yılına ilişkin hedeflerini, düzenlenen bir basın toplantısıyla açıkladı. 
     Toplantıda, Bosch'un dünyadaki faaliyetleri hakkında da bilgi veren Karakaş, 1910 yılından beri Türkiye'de var olan şirketin, faaliyet alanlarını ve yatırımlarını her geçen yıl artırarak bugün Türkiye'deki en büyük yabancı yatırımlardan bir tanesi olduğunu söyledi. 
     Karakaş, Bosch Grubu'nun geçen yıl Türkiye'de 1,5 milyar avroluk ciro gerçekleştirdiğini belirterek, Bosch Sanayi ve Ticaret'in 2004 yılındaki cirosunun ise 487 milyon avro, ihracatının 393 milyon avro ve yatırım miktarının 100 milyon avro olduğunu bildirdi. 
     Şirketin 2005 yılı hedeflerini ise 500 milyon avronun üzerinde ciro, 400 milyon avronun üzerinde ihracat ve 100 milyon avronun üzerinde yatırım olarak sıralayan Karakaş, ''Bosch Türkiye olarak Türkiye'de olmaktan mutluyuz. Türkiye pazarına, Türk insan kaynağına güveniyoruz ve tüm hızımızla çalışmamıza devam edeceğiz'' dedi. 
     
     ''TÜRKİYE YABANCI YATIRIMCILAR İÇİN ÇEKİCİ'' 
     Karakaş, Bursa'dan, sayıları 30'u bulan dünyanın en büyük otomobil üreticilerine ihracat yaptıklarını belirterek, Bosch Grubu'nun Türkiye'de otomotivden beyaz eşyaya, otomasyon teknolojilerinden bina güvenliğine, otomobil multimedya ürünlerinden, ısıtma ürünlerine kadar geniş bir yelpazede hizmet verdiğini kaydetti. 
     Bosch olarak son 10 yılda Türkiye'ye yapılan yatırım miktarının 528 milyon avroyu bulduğunu ifade eden Karakaş, şöyle konuştu 
     ''Bizi Türkiye'ye inanmaya, yatırımlarımızı devam ettirmeye iten sebeplerin başında, Türkiye'de yapılan üretimin dünya çapında kıyaslanabilir kalitede ve yüksek verimde olması geliyor. Türkiye'nin bulunduğu bölgenin orta ve uzun vadede sürekli büyüme potansiyeli gösteren bir pazar olması, yabancı yatırımcıları buraya çeken bir etken. Buna son yıllarda rekor üstüne rekor kıran ve göstergeleri daha da iyiye giden Türk ekonomisini de eklediğimizde, Türkiye, yabancı yatırımcılar için gerçekten de çekici bir destinasyon haline geliyor.'' 
     
     BOSCH TÜRKİYE'NİN YENİ HEDEFİ İRAN 
     Karakaş, şirket olarak Türkiye'nin yanı sıra 2003 yılından bu yana İran'ın da sorumluluğunu aldıklarını belirterek, Türkiye'deki başarıların buraya taşınması için çalışmalar yaptıklarını söyledi. 
     İran'ın otomotiv ana sanayiinde bölgenin en güçlü pazarlarından biri olduğuna dikkat çeken Karakaş, yılda 1 milyon adet araç üretimi yapan ve her yıl ortalama yüzde 20 büyüyen İran pazarında büyük bir potansiyel gördüklerini kaydetti. 
     Yatırımların Türkiye'den İran'a kayıp kaymayacağı yönündeki bir soru üzerine Karakaş, ''Yatırımın İran'a kayacağını düşünmüyorum. Benim asıl vurgulamak istediğim Türkiye'nin bir üretim merkezi olarak cazip olması ve bunun en azından 2-3 sene daha düşmeyeceği'' dedi. 
     Karakaş, bir başka soru üzerine de, otomotiv sektöründe daralma olmayacağı görüşünü dile getirerek, Türkiye'nin Bosch bünyesi içinde en gözde yatırım merkezlerinden biri olduğunu söyledi. Gürcan Karakaş, yeni yatırımlar hakkında da bilgi vererek, Bursa'da pistonlu pompa ve hidrolik kumanda birimleri üretecek Bosch-Rexroth Otomasyon Sanayi ve Ticaret için 25 milyon avroluk yatırım yaptıklarını ve üretime yılın ikinci yarısında başlanmasının planlandığını bildirdi. 
     Bir soru üzerine Karakaş, Bosch Fren Sistemleri Sanayi ve Ticaret A.Ş.'nin grubun halka açık nadir şirketlerinden biri olduğunu kaydederek, yeni bir halka arzın düşünülmediğini söyledi. 
     Karakaş, Bosch'un beyaz eşyadaki pazar konumunu, güçlü bir ikincilik olarak değerlendirdi. 
     
</TEXT>
</DOC>
