<DOC>
<DOCNO> 326503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/siyaset/siy02.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurulda istifa çalkantısı 
</HEADLINE>
<TEXT>


Başbakanlık İnsan Hakları Danışma Kurulu'nda istifalar bitmiyor. Kurulda Başkanlık Divanı'nın ardından Bugün 10 üye daha istifasını açıklayacak 

ÖNDER YILMAZ Ankara 


Başbakanlık İnsan Hakları Danışma Kurulu'ndaki İHDK çalkantı dinmiyor. İHDK Başkanlık Divanı'nın ardından bugün de İnsan Hakları Vakfı, Türk Tabipler Birliği gibi kurumların da aralarında bulunduğu 10'a yakın üye istifalarını açıklayacak. İstifa gerekçesi olarak "demokratik olmayan çalışma ortamı" gösterilecek. İnsan Hakları Vakfı Genel Merkezi'nde bugün saat 11.00'de gerçekleştirilecek toplantıyla Adli Tıp Uzmanları Derneği, Pir Sultan Abdal Kültür Derneği, Türk Tabipleri Birliği, Türkiye İnsan Hakları Kurumu Vakfı, Türkiye İnsan Hakları Vakfı ile TODAİE Temsilcisi Yasemin Özdek'in de aralarında bulunduğu 10 kadar kurum, İHDK üyeliğinden istifa edecek. 
TİHV Genel Başkanı Yavuz Önen ile TTB'den Dr. Metin Bakkalcı, bugün yapacakları açıklamada, İHDK'de demokratik çalışma ortamı kalmadığını belirtecek. Toplantıda İHDK'nin 'Türkiye'de İnsan Hakları Raporu' ve 'Azınlık ve Kültürel Hakları Raporu'nu kabul etmesine rağmen, hükümetin bundan yararlanmak yerine reddetme yoluna gittiği kaydedilecek. İnsan Hakları Koordinasyon Üst Kurulu'nun İHDK yönetimine haber bile vermeden yeni üye kaydı yaptırmasının demokratik uygulamadan uzak olduğunun vurgulanacağı açıklamada "Engellemeler nedeniyle kurulda görev yapmanın imk nsız olduğu" dile getirilecek. 

Divan da istifa etmişti 
İHDK divan yöneticileri İbrahim Kaboğlu, Şenal Sarıhan, Faruk Öztimur ve Kemal Akkurt, görev yapmalarının engellenmesi nedeniyle Şubat 2005'te istifa ettiklerini açıklamıştı. İHDK Başkanı Kaboğlu, "Varlığı adından ibaret bir kurulda oyunun parçası olmaya devam etmek insanlık onurumuzu rencide ediyor" demişti. 


</TEXT>
</DOC>
