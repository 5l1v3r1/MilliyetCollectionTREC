<DOC>
<DOCNO> 330928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/guncel/gun03.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Baskıdan kriz geçirdim' 
</HEADLINE>
<TEXT>


Eski Deniz Kuvvetleri Komutanı Erdil'in eşi ve kızıyla yargılandığı davada, Albay Mısırlı, Erdil'in ihalelerin emir subay yardımcısının kardeşine verilmesi için kendisine baskı yaptığını söyledi 

TÜRKER KARAPINAR Ankara 

Eski Deniz Kuvvetleri Komutanı Oramiral İlhami Erdil'in yargılandığı davanın tanıklarından Albay Bahri Yılmaz Mısırlı, Erdil'in bazı ihalelerin emir subay yardımcısının kardeşine verilmesi için baskı yaptığını ve bu nedenle kalp krizi ve mide kanaması geçirdiğini söyledi. Mısırlı, baskıları dönemin Kuzey Deniz Saha Komutanı Deniz Kuvvetleri Komutanı Oramiral Özden Örnek'e de aktardığını kaydetti. 
Erdil'in "haksız mal edinmek", "görevi kötüye kullanmak", "ihaleye fesat karıştırmak" suçlarından eşi Füsun, kızı Deniz ve kızının gizli ortağı olduğu öne sürülen Şirin Melek Özden'le birlikte yargılandığı davaya dün Genelkurmay Askeri Mahkemesi'nde devam edildi. Askeri H kim Albay Turgay Çağlar, duruşmada, bazı tanıkların talimatla alınan ifadelerini okudu. Kuzey Deniz Saha Komutanlığı'nda yargılandığı başka bir dava nedeniyle tutuklu olan Mısırlı'nın okunan ifadesinde, Erdil'in sık sık, emir subay yardımcısı Yüzbaşı Yalçın Kayatunç'un kardeşi müteahhit Engin Kayatunç'un kollanması için aradığını ve kendisine ihale vermesi için baskı yaptığını söyledi. Mısırlı'ınn ifadesi şöyle "TSK'da bir üstünüze 'yazılı emir verin' diyemezsiniz. Erdil'in, 'yangın devrelerini değiştirin' talimatının ardından Kayatunç geldi ve işi almak istediğini söyledi. Ancak bu 1 liralık işi 5 liraya vermem demekti. İşi vermedim. Baskılar kişilik haklarımı ihlal derecesine kadar dayanıyordu. Bu nedenle kalp krizi geçirdim ve kalbime stent taktırdım. Baskılar devam edince mide kanaması geçirdim." 

2 yılda 30 yemek 
Tanıklardan, Erdil'in Özel Kalem Müdürü Tuğamiral Cem Gürdeniz de, komutanlık konutunda yapılan harcamalarla ilgili bilgisi olmadığını belirterek, "Ancak 5 yıldızlı bir servis yapıldığını gördüm. Tüm yemekler hanımefendinin talimatlarıyla gerçekleşti. 2 yılda en az 30 yemek verilmiştir" dedi. 
DKK'ya mal satan Tahmis Kuruyemiş'in ortağı Yavuz Çetinkaya, "1999'da 12.5 milyar liralık kuruyemiş sattık. Genellikle içinde, antep fıstığı, kavrulmuş lokum, kayısı, ceviz, fındık, badem gibi ürünlerin bulunduğu setler verirdik" diye konuştu. 
Duruşma, harcamalara ilişkin kayıtların beklenmesine karar verilerek ileri bir tarihe ertelendi. 


</TEXT>
</DOC>
