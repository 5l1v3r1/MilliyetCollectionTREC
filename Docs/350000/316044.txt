<DOC>
<DOCNO> 316044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun37.html </URL>
<DATE> 2005/02/17/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
İran ve Suriye 'ittifakı' pekişti... 
</HEADLINE>
<TEXT>

     İran Cumhurbaşkanı Muhammed Hatemi, ''Tahran ve Şam yönetiminin uluslararası ve bölgesel konularda aynı açık ve yakın tutumu paylaştığını '' söyledi. 
     İRNA'nın haberine göre Hatemi, Suriye Başbakanı Naci Otri'yi kabulünde, Tahran yönetiminin Lübnan halkının direnişini, işgale karşı olduğu ve işgalcilere karşı savaştıkları için desteklediğini belirtti. 
     Bazı ülkeleri terörizm konusunda çifte standartlı davranmakla suçlayan Hatemi, ''Siyonist İsrail rejiminin uyguladığı devlet terörizmi, terörizmin en kötü biçimidir. İsrail devlet terörizmi uygularken, kendi topraklarının özgürlüğü için savaşanların terörist olarak damgalanmasını kınıyorum'' diye konuştu. 
     Hatemi, İsrail rejimine karşı mücadelenin ön saflarında yer alan Suriye'ye saygı duyduklarını ve Suriye'nin işgal edilmiş topraklarını geri almak için gösterdiği hukuki çabaları desteklediğini de belirtti. 
     Eski Lübnan Başbakanı Refik Hariri'nin bombalı saldırıda öldürülmesine de değinen Hatemi, şöyle devam etti 
     ''Terörizm sınır tanımaz ve herkesin düşmanıdır. Sadece bölgede barış, istikrar ve gelişmeye hoşgörülü olmayan kimselerin Hariri'nin suikastından çıkarı olacaktır. Hariri'nin öldürülmesinin sorumlularının derhal kimliğinin belirlenerek, adaletin karşısına çıkarılmasını umuyorum.'' -RAFSANCANİ- Bu arada eski Cumhurbaşkanı Ali Ekber Haşimi Rafsancani de Otri ile görüşmesinde, İran, Suriye, Lübnan, Irak ve bölgedeki diğer İslam ülkeleri arasındaki ilişkileri güçlendirmenin büyük önem taşıdığını söyledi. 
     Yakın işbirliğiyle güçlü bir ittifak yaratmanın bölge ülkelerinin halklarının çıkarına olduğunu belirten Rafsancani, ''ABD ve İsrail bölge ülkeleri arasında ayrılık yaratmaya çalışıyor. ABD ve İsrail'in bu konudaki entrikalarına karşı uyanık olunmalı'' diye konuştu. 
     İran Cumhurbaşkanı Birinci Yardımcısı Muhammed Rıza Arif ile dün görüşen Otri, ''bu hassas zamanda yapılan görüşmenin, özellikle Suriye ve İran'ın bazı meydan okumalarla karşı karşıya olması nedeniyle önemli olduğunu'' söylemişti. 
     Otri, ''Suriye ve İran'ın sayısız tehditlere karşı birleşik cephe oluşturmalarının kaçınılmaz olduğunu'' açıklamıştı. 
     
</TEXT>
</DOC>
