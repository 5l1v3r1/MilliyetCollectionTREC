<DOC>
<DOCNO> 304804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/spor/spo05.html </URL>
<DATE> 2005/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'ı fethetti 
</HEADLINE>
<TEXT>


Mustafa Denizli'nin ilk maçında farklı galibiyet alması ülke basınında geniş yer buldu, tecrübeli hoca manşetleri süsledi 


'Kendini kanıtladı' 
İRAN basını, Mustafa Denizli'nin teknik direktörlüğünü yaptığı Pas takımının Berg - e Şiraz önünde aldığı 5-1'lik galibiyete geniş yer ayırdı. Tahran Belediyesi'nin çıkardığı Hemşehri gazetesi, "Denizli futbolseverleri gole doyurdu. Pas takımına oynattığı atak futbolla, takımını psikolojik açıdan iyi motive ettiğini ve futboldan çok iyi anladığını ispatladı" yorumunu yaptı. Muhafazakar Kudüs gazetesi ise "Denizli'nin Pas takımıyla gol şenliği" başlığını kullanırken, "En pahalı hoca ve farklı skor" diye yazdı. 

'Hayata dönüş' 
PAS Kulübü'nün spor gazetesi Pase Cevan Genç Pas de Pas'ın galibiyetini, "Yeniden hayata dönüşün kutlu olsun" manşetiyle verirken, seyircilerin, sonunda İran'da kaliteli bir teknik direktörü görebilme şansına eriştiklerini söylediklerini yazdı. Bu arada aşırı muhafazakar Cumhuri İslami gazetesi, Denizli'nin transfer ücretini gündemde tutmaya devam ediyor. Gazete dün "Denizli'nin transfer ücreti ve maaşına açıklık getirilirse, İslam Devrimi'ne yürekten inanan insanlarımızın kaygıları giderilir" ifadesini kullandı. 


</TEXT>
</DOC>
