<DOC>
<DOCNO> 338728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/dunya/adun.html </URL>
<DATE> 2005/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AB yolunda zihniyet değişmeli 
</HEADLINE>
<TEXT>


Yarın Ankara'ya gelecek olan Schröder, Erdoğan hükümetinin AB sürecindeki reformlarını övdü ve 'Bunların uygulanması için zihniyet değişimi gerekli' dedi 

HAYRİ DİZERKONCA, MEHMET AKTAN, ÇİĞDEM BAĞRIAÇIK Berlin 


Yarın iki günlük resmi bir ziyaret için Türkiye'ye gelecek olan Almanya Başbakanı Gerhard Schröder, Milliyet aracılığıyla Türkiye'ye seslendi. Schröder, ülkesinin Türkiye'ye AB yolunda destek vermeye devam edeceğini ancak Türkiye'nin de reformları sürdürmesi gerektiğini vurguladı. Schröder, Ankara'da Cumhurbaşkanı Ahmet Necdet Sezer ve Başbakan Recep Tayyip Erdoğan'la görüştükten sonra İstanbul'da düzenlenecek Türk - Alman Ekonomi Kongresi'ne katılacak Berlin'deki Başbakanlık konutunda yaptığımız görüşmede Schröder, Milliyet'in sorularını şöyle yanıtladı 

Türkiye'de sevilen bir devlet adamısınız. Bu ziyarette Ankara'ya iyi haberler var mı 
İki iyi haberim var ilki, Türkiye'nin iyi bir dostu Türkiye'yi ziyaret edecek. İkincisi de, 3 Ekim'de üyelik müzakerelerinin başlayacak olması. Geçen aralıkta AB zirvesinde alınan kararla, Türkiye önemli mesafe kat etti. Türkiye, sadece Başbakan Erdoğan'ın etkileyici reform politikasıyla mümkün kıldığı bu büyük siyasi başarıdan dolayı gurur duyabilir. 

Türkiye'nin Irak politikası sorumlu 
Görüşmede, hangi konulara değineceksiniz 
AB üyelik perspektifi ve reformların uygulanması en önemli konuları oluşturacak. Geçen yıl Türkiye'nin yapıcı politikasına rağmen maalesef henüz bir çözüme ulaşılmayan Kıbrıs konusuna da mutlaka değineceğiz. Yakın ve Ortadoğu ile Afganistan konusu da var. 
Afganistan'ın istikrara kavuşması için gerçekleştirdiğimiz iyi işbirliğini ve Türk hükümetinin Irak sorununda sorumluluk içeren politikasını, bilhassa vurgulamak istiyorum. Kafkasya ve özellikle Ermenistan'ı da ele alacağız. 
Bölgenin istikrara kavuşturulmasında Türkiye'nin daha aktif bir rol üstlenmesinden memnuniyet duyacağımı söylemek isterim. 

Gelecekte de elimden geleni yapacağım 

AB yolunda Türkiye'yi hep desteklediniz. Bu destek hangi şartlarda devam edecek 
Türkiye ile müzakerelerin 3 Ekim 2005'te başlaması için, azimle çaba gösterdim. Bu karar, Başbakan Erdoğan ve hükümetinin başlattığı önemli reformlar sayesinde alınmıştır. Türkiye'nin AB üyeliği, her iki taraf için büyük sorumluluk ve büyük fırsatları beraberinde getirecek. Bu sorumlulukları yerine getirmek ve fırsatları değerlendirmek için, gelecekte de elimden geleni yapacağım. 

Değişim bir gecede olmuyor 
Reform hızından memnun musunuz 
Seçilen yolda devam etmek önemlidir. Reformların, özellikle temel hürriyetler ile insan ve azınlık haklarıyla ilgili olarak uygulanması ve bu reformlardan geri dönüşün mümkün olmadığının temin edilmesi gerekir. Bunun için, Başbakan Erdoğan'ın da söylediği gibi, bir zihniyet değişimi gerekli. Bunun bir gecede olması mümkün değil. Ancak reform ve yasa değişikliklerinin günlük yaşamda herkes tarafından kabul edilmesi için bu değişim gerekli. 
Müzakereler zor olacak yoldan sapmayalım 

Halkımızın önemli bir kısmı, devamlı taviz verilmesine rağmen Türkiye'nin AB üyesi olamayacağından endişe duyuyor.... 
- Üyelik müzakereleri 3 Ekim'de başlayacak. Türkiye'nin bunun için yerine getirmesi gereken koşullar biliniyor. Müzakereler mutlaka uzun ve zor olacak ve Türkiye'deki reform sürecinin gelişmesi, müzakerelerin seyrini büyük oranda belirleyecek. Burada önemli olan, ortak hedefimizden, yani Türkiye'nin AB üyeliğinden sapmamamızdır. 

Milliyet'in haberine ilgi 

Almanya Başbakanı Gerhard Schröder Milliyet'i incelerken, arkadaşımız Hayri Dizerkonca da onu izliyor. Başbakanlık binasında Milliyet Avrupa Yazı İşleri Müdürü Hayri Dizerkonca, Berlin Sorumlusu Mehmet Aktan ve Çiğdem Bağrıaçık'ı karşılayan Schröder, Milliyet'in manşetindeki "AB'ye sitem, ABD'ye övgü" başlıklı haberi görünce, neler yazdığını öğrenmek istedi. Başbakan Erdoğan'ın, KKTC'ye verdiği yardım sözünü tutmayan AB'ye sitem ettiğini, ABD'yi övdüğünü belirtip Ankara'daki görüşmede de konunun büyük olasılıkla gündeme geleceğini söyleyince tebessüm eden Schröder, Erdoğan'la her konuyu dostça konuştuğunu belirtti. 

ERMENİ SORUNU 
Erdoğan'ın komisyon önerisi olumlu 

Almanya'da muhalefetin verdiği Ermeni önergesi Federal Meclis'te görüşülürken tüm partiler soykırımdan bahsetti. Aynı partiler, 4 yıl önce binlerce kişinin imzaladığı dilekçeye rağmen, konuyu Meclis'te ele almak istememişti. Bu önerge Türk - Alman ilişkilerini olumsuz etkiler mi 
Birkaç gün önce, dünyanın birçok ülkesinde Ermenilerin Osmanlı İmparatorluğu döneminde yaşadıkları korkunç olaylar anıldı. Federal Meclis de 90 yıl önce meydana gelen olayları ele aldı ve bütün partilerin milletvekilleri Almanya'nın da bu olaylarda sorumluluk taşıdığını ifade ettiler. Başbakan Erdoğan'ın, 90 yıl önceki olayların tarihçilerden oluşan bir komisyon tarafından incelenmesi önerisini çok olumlu karşılıyorum. Özellikle bir Alman vatandaşı olarak üzücü tarihi olayların ele alınmasının, siyasi, toplumsal ve insani açıdan büyük bir görev olduğunu bilmekteyim. Bu nedenle Sayın Başbakan'ın önerisinin doğru yönde bir adım olduğundan eminim. 

KIBRIS SORUNU 
Talat'ın seçilmesi çözüm ve AB isteğini gösterdi 

Kıbrıs sorunu 3 Ekim'deki üyelik müzakerelerine kadar çözülebilir mi 
Ankara Anlaşması'na ek protokolün imzalanması, yani yeni AB üyelerinin AB ile Türkiye arasındaki Gümrük Birliği kapsamına alınması, müzakerelerin başlatılması için ön koşuldur. Kıbrıs sorununun en kısa zamanda çözülmesi üyelik müzakerelerini elbette kolaylaştırır. Kuzey Kıbrıs'taki Türkler, Mehmet Ali Talat'ın seçimiyle adanın birleşmesine ve AB'ye tümüyle entegre olmasına ne kadar büyük önem atfettiklerini etkileyici bir şekilde gösterdiler. Özellikle bir Alman olarak, bu bölünmüş adada yaşayan insanların durumunu çok iyi anlayabiliyorum. Kıbrıs sorununun Annan Planı temelinde yakın bir gelecekte çözüme kavuşacağını umuyorum. 

EKONOMİK İLİŞKİLER 
Almanya Türkiye'nin en büyük ticaret ortağı 

Türk - Alman Ekonomi Kongresi iki ülke ekonomisine ne tür imk nlar sağlayabilir 
Ekonomi Kongresi, Türkiye ile Almanya arasındaki ekonomik ilişkilerin ne kadar başarılı ve geniş kapsamlı olduğunu gösteriyor. İki ülke arasındaki dış ticaret geçen sene çift haneli rakamla büyüme gösterip yüzde 20 arttı. Almanya, Türkiye'nin en büyük ticaret ortağıdır. Aynı zamanda, Alman şirketleri Türkiye'de en büyük yatırımcılar arasındadır. Şu anda Türkiye'de bin 200'den fazla Alman iştiraklı şirket bulunuyor. Geçtiğimiz yıllarda orta ölçekli şirketlerin ilgisinin büyük oranda arttığını görmekten mutluluk duyuyorum. Ekonomi Kongresi'nden bilhassa bu şirketler yararlanacak. Diğer tarafta ise, ekonomik işbirliğimizin mükemmel düzeyde olmasına önemli katkı sağlayan Almanya'daki 61 binden fazla Türk kökenli şirket, başarılı bir Türk işadamı topluluğunun göstergesidir. 


</TEXT>
</DOC>
