<DOC>
<DOCNO> 315503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sontur09.html </URL>
<DATE> 2005/02/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
At sırtında donarak öldü 
</HEADLINE>
<TEXT>

     DHA 

      SİBİRYA soğukları, Doğu Anadolu Bölgesi'nde hayatı durma noktasına getirirken, Ağrı, Türkiye'nin en soğuk kenti ünvanını yineledi. Ağrı'da sıcaklık, dün gece sıfırın altında 36 dereceye düşerken, Muş'un Varto İlçesi'ne bağlı Karaköy'den komşu köye akraba ziyaretine giden 50 yaşındaki Mehmet Sıraç Çetinkaya, atının üzerinde donarak öldü. Mehmet Sıraç Çetinkaya'nın cesedi, başında bekleyen atının yanında bulundu. 
     Meteoroloji Bölge Müdürlüğü'nden alınan bilgiye göre gündüzleri sıfırın altında 16 dereceye kadar düşen ısı, dün gece yine sıfırın altında Ağrı'da 36, Ardahan'da 33, Erzurum'da 32, Muş ve Kars'ta 27, Erzincan'da 14, Iğdır'da 10 derece olarak ölçüldü. 
     Yüksek kesimlerde bir metreyi aşan kar kalınlığı ve şiddetli soğuklar, yakacak sıkıntısını gündeme getirirken, araçlar, soğuktan çalıştırılamıyor. Aşırı soğuklar, 20 Şubat 1985'te kaydedilen Sivas'ta sıfırın altında 55, 29 Aralık 2002'de Ağrı'da sıfırın altında 40, 28 Aralık 2002'de Erzurum'da sıfırın altında 37.3 derece olarak kaydedilen soğukları hatırlattı. 
     Yaşamı felç eden soğuklar, dün Muş'un Varto İlçesi'nde de can aldı. Karaköy'den 6 kilometre uzaktaki Yeşilpınar Köyü'ne akraba ziyaretine gidip, bir gece konakladıktan sonra geri dönmek isteyen Mehmet Sıraç Çetinkaya, at sırtında öldü. 
     Tipiye tutulduğu belirtilen 8 çocuk babası Mehmet Sıraç Çetinkaya'nın cesedi Karaköy'e 2 kilometre uzakta, başında bekleyen atının yanında aramaya çıkan köylüler tarafından 7 saat sonra bulundu. 
     
</TEXT>
</DOC>
