<DOC>
<DOCNO> 317265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonsiy29.html </URL>
<DATE> 2005/02/21/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
AKP'li Geçen İstifa etmeyeceğim 
</HEADLINE>
<TEXT>

     AK Parti Hatay Milletvekili Fuat Geçen, partisinden istifa edeceğine ilişkin söylentileri yalanlayarak, ''millete karşı sorumluluk ve hizmetini, AK Parti'de devam ettireceğini'' bildirdi. 
     Geçen, yaptığı yazılı açıklamada, Isparta Milletvekili Erkan Mumcu'nun istifasından sonra kendisinin de AK Parti'den istifa edeceğine dair iddiaların ortaya atıldığını belirterek, ''Erkan Bey ile dostluğumuz bakidir. Ancak ben AK Parti'de siyasete devam etmekteyim. Milletime karşı sorumluluk ve hizmetimi AK Parti'de devam ettirmekteyim'' dedi. 
     Bugüne kadar ülke ve millet menfaati uğruna yaptığı çalışmalar ve fikir beyanları yönünden AK Parti'de herhangi bir sıkıntı yaşamadığını kaydeden Geçen, ''bugüne kadar olduğu gibi, bundan sonra parti içinde bir sıkıntı yaşamadığı takdirde AK Parti'de siyaset yapmayı düşündüğünü ve bunu yeğlediğini'' ifade etti. 
     Geçen, şunları kaydetti 
     ''Ülkemiz, bölgenin istikrarı ve denge unsuru olma yolunda hassas bir dönemden geçmektedir. Bu hassas dönemde sorumluluk bilinciyle bu şekilde hareket etme zorunluluğu gerektiğine inanıyorum.'' 
     
</TEXT>
</DOC>
