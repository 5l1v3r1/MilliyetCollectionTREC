<DOC>
<DOCNO> 317961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonspo18.html </URL>
<DATE> 2005/02/23/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Miamı Heat'in ünlü pivotu Shaquille O 'Neal sakatlandı 
</HEADLINE>
<TEXT>

     ABD Profesyonel Basketbol Ligi NBA takımlarından Miami Heat'in ünlü pivotu Shaquille O'Neal'ın, takımının deplasmanda Chicago Bulls'a 105-101 yenildiği maçta sol dizinden sakatlanıp oyundan çıktığı bildirildi. 
     32 yaşındaki pivotun sakatlığının ciddi olup olmadığı hakkında bilgi verilmezken, Shaquille O'Neal'ın bugün yapılacak kontrolünde sakatlığının tam olarak belirleneceği belirtildi. 
     2.16 metre boyunda ve 160 kilo ağırlığındaki dev pivotun takım arkadaşı Dwyane Wade, Chicago Bulls'dan Othella Harrington ile çarpışan takım arkadaşını acı içinde görünce önce dizini burktuğunu sandığını, ancak durumunun iyi olduğunu görünce rahatladığını söyledi. 
     Bu sezon 23.1 sayı, 10.6 ribaund ve 2.5 blok ortalamalarıyla oynayan ve geçen hafta sonundaki All Star maçındaki güzel oyunuyla gündemde olan Shaquille O'Neal, NBA'in durdurulması neredeyse olanaksız tek oyuncusu olarak kabul ediliyor. 
     ''Shaq'', Miami'den önce Orlando Magic ve Los Angeles Lakers takımlarında forma giymişti. 
     
</TEXT>
</DOC>
