<DOC>
<DOCNO> 331957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/soneko13.html </URL>
<DATE> 2005/04/10/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
ATO Başkanı Aygün'den IMF ve AB'ye sert suçlama... 
</HEADLINE>
<TEXT>

     Ankara Ticaret Odası ATO Başkanı Sinan Aygün, Türkiye'nin, dolar kurunun düşük olması nedeniyle "büyüyor gözüktüğü"nü savunurken, IMF politikalarından vazgeçilmesi, gümrük birliğinden çıkılması, ulusal ekonomi uygulanmasını önerdi. 
     CNN Türk'te canlı yayında soruları yanıtlayan ATO Başkanı Aygün, 2001 krizinde Türkiye'nin doların yükselişiyle gelir bazında kayıp yaşadığını anımsattı. 
     Aygün, bugün yaşanan hızlı büyümenin ise kurun düşük kalmasından kaynaklı fiktif bir durum olduğunu, gerçek gelir artışına bir etkisi bulunmadığını anlattı. "Gece 1000 dolarla yattık, 2 bin dolar olmadı. 
     Türkiye büyümedi" diyen Aygün, Borsa, faiz ve dolarla değerlendirme yapmanın yanlışlığını şöyle anlattı 
     "Borsada 10 bin kişi var. Sokaktaki adam Borsa'yla iş yapmıyor ki. Devlete borç veren kişi sayısa 6 bin 183 kişi. 
     Eğer faizler artmışsa, bundan 10 bin, 15 bin, 20 bin kişi nemalanıyor. Sanayinin enerji kullanım oranı 2003'ten 2004'e yüzde 3.9 düşmüş. Tarımsal sulama, 8.9 düşmüş. Şantiyeler 1.09 düşmüş. Türkiye elektriksiz mi, üretimsiz mi büyüdü. 
     Doğru ithalatla büyüdü.İthalattaki büyüme 26.2. İthalattan dolayı sanayimiz büyüdü. Dünyanın en büyük büyümesini biz yaptık. Doğru. Peki dünyanın en büyük dış ticaret açığını kim yaptı " Sıcak para girişine de dikkat çeken Aygün, yatırım olarak gelmeyen bu paranın Borsa'ya girdiğini, faiz elde ettiğini söyledi. Aygün, "Dolara yüzde 55 faiz dünyanın hiçbir yerinde bulamazsınız" dedi. Aygün, Sıcak paranın çıkması durumunda, kurda yaşanacak hızlı yükseliş sonucu kişi başına gelirin bir anda 4 bin dolarlardan 2 bin dolarlara düşeceğini söyledi. 
     
     IMF BAŞKA ÜLKELERİ BÜYÜTSÜN 
     Aygün, kişi başına gelir hesaplamasında bütün üretilen malların TL olarak hesaplandığını, Eski Merkez Bankası Başkanı Gazi Erçel'e göre doların yüzde 40 aşırı değerli olduğunu, bu durumda dolar kuruna yüzde 40 ilave edilirse kişi başına gelirin 3 bin 40 dolarlarda kaldığını anlattı. 
     Aygün, "Türkiye büyüdü kalkındı. IMF niye geliyor 
     Hasta var ki doktor buraya geldi. IMF gitsin Avusturya'yı, Danimarka'yı, Finlandiya'yı büyütsün. Yeter Türkiye'nin bu kadar büyüdüğü" diye konuştu. 
     IMF politikalarının uygulandığı 4 yıllık dönemde iç ve dış borcun 144 milyar dolardan 332 milyar dolara çıktığına dikkat çeken Aygün, 3 milyar dolar özelleştirme yapılsa 80 yıllık kuruluşların 3 aylık faiz ödemesi karşılığında verileceğini söyledi. 
     
     IMF HEYETİ BARLARDA GEZİYOR 
     Türkiye'de bulunan IMF heyetine, "Ankara'nın otelleri, restoranları, barlarında geziyorlar, burada program yapıyorlar" diye tepki gösteren Aygün, "Kamunun ağırlığını ekonomiden kaldırma" söylemini "yalan" olarak nitelendirdi. 
     Almanya'da kamunun ekonomide yüzde 50, İngiltere'de yüzde 45 ağırlığa sahip olduğuna dikkat çeken Aygün, "Ben devlet basma üretsin demiyorum, birtakım kuruluşların da devletin elinde kalması gerektiğine inanıyorum" dedi. 
     Dışarıdan gelecek önerilerle çözüm bulunamayacağını, çözümün Türk insanında olduğunu söyleyen Aygün, AB, gümrük birliği ve IMF'yi suçlayarak, şunları söyledi 
     "Gümrük birliği bu ülkenin canına ot tıkadı. Gümrük birliği, Türkiye'yi batırdı. Osmanlı'yı batıran Balta Limanı Anlaşmasının aynısı. Gümrük birliği şartlarını gözden geçirelim. Gümrük birliği bizi, 348 milyar dolar sıkıntıya soktu. IMF'ye evet dedik Türkiye'nin halini gördük. IMF'nin hangi dediğini yapmadık. IMF emretti. Telgraf daha gelmeden gereğini yaptık, krize girdik. AB'nin 45 yıldır peşindeyiz. 
     Terörü desteklediler. Türkiye'yi bu hale IMF, gümrük birliği, AB getirdi. IMF'yle 47 yıldır beraberiz. 
     Türkiye'nin kişi başına borcu 4 bin 300 dolar. Alacak haneni yazıyorsun da borç haneni niye yazmıyorsun Gümrük birliğinden çıkmamız lazım. Rusya'yla serbest ticaret anlaşması yapmak istiyorum. AB izin vermiyor. İran'la iş yapmak istiyorum müsaade etmiyor. Benim ekonomim, dış ticaretim bağımsız değil ki. Bana diyor ki, sen oturduğun yerde mal sat, Almanya'ya gelip mal satma. Hükümetimize bakıyoruz. Bu konuda en ufak bir adım atmıyor. IMF politikalarından vazgeçmeliyiz. Türkiye'nin kurtulması, ulusal ekonomidedir." 
     
</TEXT>
</DOC>
