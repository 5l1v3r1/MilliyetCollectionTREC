<DOC>
<DOCNO> 313056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/yazar/oztrak.html </URL>
<DATE> 2005/02/07/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Cari açığın nedeni kur mu büyüme mi 
</HEADLINE>
<TEXT>

15.6 milyar dolarlık açık, büyümenin yüksekliğine bağlanıyor. Ancak 1999 öncesinde yüksek büyüme büyük cari açık yaratmadı. TL'deki değerlenmeye kayıtsız kalındığı sürece dış denge bozulacaktır 

2004 yılında cari işlemler dengesi açığı 15.6 milyar dolara yükseldi. Açığın GSMH içindeki payı ise yüzde 5.3 oldu. Türk ekonomisi için her iki büyüklük de rekor. Hükümet tarafından sessizlikle karşılanan yeni rekorlar ekonomi için önemli bir kırılganlığın oluştuğunu da gösteriyor. 
"Dış açık neden bu kadar büyüdü " sorusuna cevap aramak için yandaki iki grafik oldukça önemli. 
Birinci grafik, büyüme hızları ile cari açıklar arasındaki ilişkiyi gösteriyor. 1999 yılından sonraki döneme baktığımızda cari açıkla büyüme arasında güçlü bir ilişki olduğunu söylemek mümkün. Ancak 1999 öncesine baktığımızda oldukça yüksek büyüme hızlarına rağmen cari açığın çok artmadığını görüyoruz. Yani ilişki çok da açık değil. 
İkinci grafikte ise reel efektif kur endeksi ile cari açık arasındaki ilişki yer alıyor. Bu grafikte TL aşırı değer kazandığında cari açığın sorun olduğu açıkça görülüyor. Ancak cari açık ve kurun en yüksek seviyesine ulaştığı 2000 ve 2004 yılları arasında da önemli bir fark var. Her iki yılda da ithalat sırasıyla yüzde 34 ve 40.1 oranında artmış. Ancak ihracat 2000 yılında sadece yüzde 4.5 artarken 2004'te yüzde 32.8 artmış. 

Rekabet ithalatı artırıyor 
Bu, ihracata dönük sanayinin krizden sonra yeniden yapılanarak kurun yarattığı rekabet baskısına önemli ölçüde uyum sağlayabildiğini gösteriyor. TL değer kazandıkça dövizle ihraç edilen malların da, ithal malların da TL cinsinden fiyatı düşüyor. Aşırı değerli TL'nin baskısı ile ihracata dönük sanayii, k rını korumak ve ihracatı sürdürmek için yerli girdiyi düşürüp ithal girdi kullanmak zorunda. Üretimde, yerli işgücünün yerine ithal makine, yerli ara malı yerine ithal ara malı kullanarak, maliyetlerini rekabetçi bir seviyede tutabiliyor. İhracat artmaya devam ediyor. 
Sanayi rekabet gücünü bu şekilde korumaya zorlayan ortamın ekonomiye önemli maliyetleri var. Hızla artan ithalat, yerinde sayan reel ücretler ve artmayan istihdam. 
Ancak ekonomideki etkinsizlikleri yerli paraya sürekli değer kaybettirerek örtmenin bedelinin de yüksek enflasyon olduğunu geçmişte gördük. Yerli paranın aşırı değil ancak tedrici bir biçimde değer kazanması, hem enflasyonist baskıları engelliyor hem de sanayiye rekabet gücünü yerli girdiden kaçarak değil, toplam faktör verimliliğini artırarak sağlama imk nı veriyor. 
Dolayısıyla sorun, sermaye hareketlerinin bizim gibi piyasalara yöneldiği bir ortamda yerli paranın değerindeki sıçramalara göz yumulup yumulmayacağı. 
Geçtiğimiz iki yılda gelişmekte olan ekonomilerin hemen tamamı yüksek büyüme hızlarına ulaştılar. 

Asya proaktif politika izledi 
Bu ülkelerden bir kısmı sermaye hareketlerinin etkilerine karşı daha proaktif politikalar izleyerek paralarının aşırı değerlenmesine izin vermediler. Bunların cari dengeleri fazla verdi, istihdam konusunda olumlu gelişmeler kaydettiler. Bu ülkeler krediden çok borç yaratmayan sermaye kullanabildiler. Asya ve Latin Amerika ülkeleri bu kategoride yer aldı. 
Diğer bir kısım ülkeler ise sermaye hareketlerinin kur üzerindeki etkilerine daha kayıtsız kaldılar. Paraları hızla değer kazanan bu ülkelerde iş imk nı yaratmayan büyüme ve diğer bölgelere göre oldukça düşük bir cari işlemler fazlası ortaya çıktı. Bu ülkelerde kredi kullanımı, borç yaratmayan sermaye girişlerine göre oldukça yüksek kaldı. Türkiye'nin de içinde bulunduğu Avrupa bölgesindeki yükselen piyasa ekonomileri bu grupta yer aldı. 

Strateji değişikliği gerek 
Bir başka ifadeyle birinci grup ülkeler üretime dönük yatırımı ve vatandaşlarının çalışarak elde ettikleri kazançla tüketmelerini tercih ederken, ikinci grup ülkeler finans sermayesinin karlılığını ve dışardan sağlanan fonlarla vatandaşlarının borçlanarak tüketmelerini tercih etmişler. Birinci grupta daha çok sol görüşlü iktidarlar yönetimde, ikincide ise daha çok sağ görüşlü iktidarlar var. 
TL'nin reel değerindeki aşırı artışlara kayıtsız kaldığımız sürece dış denge bozulacaktır. Bunu sadece sıkı maliye politikası veya TCMB'nin döviz alımı ile çözmek de mümkün değil. Hem Hazine, hem de BDDK'nın katılımı ile daha büyük bir stratejiye ihtiyaç var. 






</TEXT>
</DOC>
