<DOC>
<DOCNO> 300014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sontur39.html </URL>
<DATE> 2004/12/22/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Çalınan benzinli otomobilini, LPG'li olarak geri aldı 
</HEADLINE>
<TEXT>

     Sinop'ta ele geçirilen çalıntı otomobiller, sahiplerine teslim edilmeye başlandı. 6 ay önce otomobili çalınan bir kişi de benzinli olan otomobilini LPG takılmış olarak geri aldı. 
     Emniyet Müdürlüğü ekiplerince bir süre önce ele geçirilen 55 SL 397 plakalı çalıntı otomobil, sahibi Fikret Büyüktopçu'ya teslim edildi. Bursa'nın Mudanya İlçesi'nden çalınan otomobiline kavuşmanın sevincini yaşayan Büyüktopçu, yeni aldığı otomobilinin aldıktan kısa süre sonra çalındığını anlattı. 
     Otomobili çalınmasına rağmen borçlarını ödemeyi sürdürdüğünü belirten Büyüktopçu, 6 ay önce çalınan benzinli aracını, LPG takılmış olarak geri aldığını söyledi. Aracının yeniden boyanmış ve çelik jant takılmış olduğunu kaydeden Büyüktopçu, ''Aracımı yenilenmiş bir şekilde geriye aldım'' dedi. 
     Geçen hafta düzenlenen operasyonda motor ve şasi numaraları değiştirilip sahte plakalarla satılmak istenen 23 çalıntı otomobil ele geçirilmişti. 
     
</TEXT>
</DOC>
