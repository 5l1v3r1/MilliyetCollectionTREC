<DOC>
<DOCNO> 343949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sondun21.html </URL>
<DATE> 2005/05/19/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Sorguda güvercin katliamı .. 
</HEADLINE>
<TEXT>

     Hindistan’da bir cezaevinde işlenen cinayetle suçlanan tutukluyu konuşturmaya çalışan gardiyanlar, tutuklunun beslediği güvercinlerden 100’ünü boyunlarını kırarak öldürdü. 
     Hindustan Times gazetesinin haberine göre, cinayetten yargılanmayı bekleyen ve başkent Yeni Delhi’nin dışındaki Gaziabad cezaevinde iki yıldır tutuklu olan Chandraveer Chaudhary, ay başında diğer 3 kişiyle birlikte cezaevindeki bir mahkumu öldürmekle suçlanıyordu. 
     Gazete, cinayetle ilgisi bulunmadığını söyleyen ve bu konuda konuşmayı reddeden Chaudhary’e suçunu itiraf ettirmek isteyen gardiyanların, tutuklunun her gün beslediği 400 kadar güvercinden 100’ünün boynunu kırarak öldürmekle suçlandığını yazdı. 
     Cezaevi yetkilileri olayı yalanlarken, yerel yetkililer ölü güvercinleri bölgede gördüklerini söyleyen hayvan hakları savunucularının ayaklanması üzerine konunun soruşturulması emrini verdi. 
     
</TEXT>
</DOC>
