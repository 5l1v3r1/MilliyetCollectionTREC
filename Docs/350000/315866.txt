<DOC>
<DOCNO> 315866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur25.html </URL>
<DATE> 2005/02/16/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Kahraman Sadıkoğlu'ndan Sezer, Erdoğan ve Gül'e teşekkür 
</HEADLINE>
<TEXT>

     Irak'ta kaçırılarak 2 ay rehin tutulduktan sonra bırakılmasının ardından dün özel uçakla Türkiye'ye dönen armatör Kahraman Sadıkoğlu, ''Bayram yerine dönen evimizde aile efradıyla gece geç saatlere kadar sohbetler yaptık, hasret giderdik. Hepsi çok mutlu'' dedi. 
     Beykoz'daki evinde istirahat eden Kahraman Sadıkoğlu, özgürlüğüne kavuşması için gerekli girişimleri sonuna kadar yapan yetkililere teşekkür etti. 
     Sadıkoğlu, bugün Tuzla'daki tersanesine giderek işçileriyle sohbet edeceğini, ardından da Atatürk'ün ünlü yatı Savarona'ya geçerek bir süre dinleneceğini söyledi. 
     Irak'ta serbest bırakılmasının ardından İngilizler'in kendisini bir hastaneye götürerek genel muayeneden geçirdiklerini anlatan Sadıkoğlu, ''Bağdat'taki Büyükelçiliğimiz, sefirimiz sağolsun, onlar da sağlık muayenesinden geçirdi. Sonra da özel uçakla ülkeme döndüm. Çok mutluyum'' diye konuştu. 
     
     SEZER, ERDOĞAN VE GÜL'E TEŞEKKÜR... 
     Armatör Kahraman Sadıkoğlu, bir süre dinlendikten sonra bugün veya yarın basın mensuplarının karşısına çıkarak açıklamada bulunacağını dile getirerek, şunları kaydetti 
     ''Bayram yerine dönen evimizde aile efradıyla gece geç saatlere kadar sohbetler yaptık, hasret giderdik. Hepsi çok mutlu. 
     Başta Cumhurbaşkanı Ahmet Necdet Sezer olmak üzere, Başbakanımız Recep Tayyip Erdoğan'a, Dışişleri Bakanı Sayın Abdullah Gül'e ve özellikle Bağdat Büyükelçimize, yakın alakalarından dolayı çok teşekkür ederim. 
     Bir duygu seli yaşıyorum. Planlarımı bugün yapacağım ve basın açıklaması için medya mensuplarının karşısına çıkacağım.'' 
     
</TEXT>
</DOC>
