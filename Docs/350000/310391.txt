<DOC>
<DOCNO> 310391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonyas13.html </URL>
<DATE> 2005/01/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Türkücü Latif Doğan'a açılan tazminat davası reddedildi 
</HEADLINE>
<TEXT>

     Gaziantep'te ''Gül Osman'' adıyla tanınan görme engelli yerel sanatçı Osman Kürek'in, Türkücü Latif Doğan ve Dilber Ay'ın kasetlerinde okudukları ''Belli Belli'' adlı şarkının sözlerinin kendisine ait olduğu ve izinsiz kullanıldığı iddiasıyla açtığı dava reddedildi. 
     Gaziantep 3. Asliye Hukuk Mahkemesi'nde görülen duruşmaya, Osman Kürek ile avukatlar katıldı. 
     Latif Doğan'ın avukatı Ali Bakım savunmasında, Osman Kürek'in, eserinin kendisine ait olduğu yönünde tanık beyanının haricinde kayıt ve belge bulunmadığını savundu. 
     Osman Kürek'in avukatı Şükran Arslanoğlu da delillerinin sadece tanık beyanlarından ibaret olmadığını, Araban Asliye Hukuk Mahkemesi'nde tespit dosyasının bulunduğunu, ayrıca, müvekkilinin parasızlık nedeniyle eserinin belli yerlerde kayıtlarının bulunmadığını söyledi. 
     Mahkeme heyeti, yerel sanatçı Osman Kürek'in, Latif Doğan, Dilber Ay ve DE-KA Yapımcılık Anonim Şirketi hakkında açtığı 20 milyar liralık tazminat davasını reddetti. 
     ''Gül Osman'' lakaplı Osman Kürek, türkücü Latif Doğan ve Dilber Ay'ın kasetlerinde okuduğu Belli Belli adlı şarkının sözlerinin kendisine ait olduğu ve izinsiz kullanıldığı iddiasıyla Fikir ve Sanat Eserleri Kanunu'nun ilgili maddeleri gereğince 29 Temmuz 2004 tarihinde 20 milyar liralık tazminat davası açmıştı. 
     Ayrıca yine 3. Asliye Hukuk Mahkemesi'nde yerel sanatçı Sadık Kör tarafından Latif Doğan'ın ''Küstüm'' adlı kasetinde okuduğu ''Güllü Güllü'' şarkısının kendisine ait olduğu gerekçesiyle açtığı dava ise tanıkların dinlenmesinin ardından ertelendi. 
     DE-KA Müzik A.Ş hakkında daha önce de Sadık Kör adlı yerel sanatçı tarafından eserlerinin izinsiz kullanıldığı gerekçesiyle, Gaziantep 1. Asliye Hukuk Mahkemesi'nde 25 milyar liralık tazminat davası açılmıştı. 
     
</TEXT>
</DOC>
