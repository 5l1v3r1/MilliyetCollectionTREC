<DOC>
<DOCNO> 337870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sontur31.html </URL>
<DATE> 2005/04/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Çağlar'ın cezasının infaz süreci ertelendi 
</HEADLINE>
<TEXT>

     Yargıtay 11. Ceza Dairesi'nce, İnterbank davasında işadamı Cavit Çağlar, oğlu Mustafa Çağlar ve dayısı Şükrü Şankaya'nın da aralarında bulunduğu 35 sanık hakkında yerel mahkemenin verdiği hapis ve para cezalarının onanmasının ardından, infaz sürecinin ertelendiği bildirildi. 
     AA muhabirinin aldığı bilgiye göre, Bursa 4. Ağır Ceza Mahkemesi, sanık avukatlarının, infazın yeni TCK'nın yürürlüğe gireceği 1 Haziran sonrasına ertelenmesi talebini kabul etti. 
     
     KARAR GEÇİCİ 

     İnterbank davasında yerel mahkemece çeşitli hapis ve para cezalarına çarptırılan, Yargıtay 11. Ceza Dairesi'nce de cezaları onanan işadamı Cavit Çağlar, oğlu Mustafa Çağlar ve dayısı Şükrü Şankaya'nın da aralarında bulunduğu 35 sanığın avukatlarından İsmail Hakkı Sezgin, Bursa 4. Ağır Ceza Mahkemesi'nin, müvekkilleri hakkında verdiği infaz sürecinin ertelenmesine ilişkin kararının "geçici" olduğunu, asıl kararın 1 Haziran'dan sonra verileceğini bildirdi. 
     Sezgin, AA muhabirine yaptığı açıklamada, Bursa 4. Ağır Ceza Mahkemesi'nin, infazın yeni TCK'nın yürürlüğe gireceği 1 Haziran sonrasına ertelenmesine ilişkin taleplerini kabul ettiğini hatırlattı. 
     "Mahkeme, infazı geçici olarak erteleme kararı verdi" diyen Sezgin, asıl kararı, davanın görüldüğü mahkemenin vereceğini kaydetti. Sezgin, şunları söyledi 
     "Bu konuda asıl yetki Bursa 3. Ağır Ceza Mahkemesi'nde. Dolayısıyla esas mahkeme olan Bursa 3. Ağır Ceza Mahkemesi, asıl kararı verecek. Mahkeme, 1 Haziran'dan sonra 5237 Sayılı Yeni Türk Ceza Kanunu'nda, müvekkillerin lehine olan hükümlerine göre değerlendirme yapacak ve ona göre yeniden hüküm ve uygulamada bulunacak. Yani, yeni TCK'nın sanık lehine olan hükümlerine göre bütün yetki ve değerlendirme bu mahkemeye ait olacak." 
     
     DAVA SÜRECİ 

     İnterbank'tan, kurdukları bazı şirketler aracılığıyla kredi alıp, bunları kendi gruplarına aktardıkları gerekçesiyle işadamı Cavit Çağlar, oğlu Mustafa Çağlar, dayısı Şükrü Şankaya ve kuzeni Şenol Şankaya'nın da aralarında bulunduğu 35 kişi hakkında TCK'nın dolandırıcılık suçunun düzenleyen 504. maddesi uyarınca Bursa 3. Ağır Ceza Mahkemesi'nde dava açılmıştı. 
     İlk yargılamada bütün sanıkların beraatine karar veren mahkeme, Yargıtay 11. Ceza Dairesi'nin bozma kararının ardından yapılan ikinci yargılamada, Cavit Çağlar, Mustafa Çağlar, Şenol ve Şükrü Şankaya ile Ergun Evcil'i 3 yıl 10 ay 20'şer gün ağır hapis cezası ve 189 trilyon 69 milyar 962 milyon 757'şer bin lira ağır hapis cezasına çarptırmıştı. 
     Mahkeme, aynı davada yargılanan 30 sanığı da 2 yıl 7 ay 3'er gün ağır hapis ve 189 trilyon 69 milyar 962 milyon 757'er bin lira ağır hapis cezasına mahkum etmiş, bu cezalar Yargıtay 11. Ceza Dairesi tarafından onanmıştı. 
     
</TEXT>
</DOC>
