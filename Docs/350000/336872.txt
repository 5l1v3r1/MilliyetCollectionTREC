<DOC>
<DOCNO> 336872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/spor/spo03.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a icra smacı 
</HEADLINE>
<TEXT>


Galatasaray'ın eski milli voleybolcusu Payidar Demir, 2.5 senedir bir türlü ödenmeyen 38 milyarlık alacağını tahsil etmek için Sarı - Kırmızılı kulüp hakkında icra davası açtı 

HALİL ÖZER 


Ağır borç yükünden kurtulabilmek için çeşitli projeler üreten Galatasaray Yönetimi mali sorunlardan bir türlü başını kaldıramıyor. Sarı - Kırmızılılar'ın eski milli voleybolcusu Payidar Demir alacağını tahsil etmek için kulübü icraya verdi. 
Voleybol şubesinde menajerlik yaptığı dönemde yönetimden destek bulamadığı için otel, yol ve oyuncuların parasını cebinden karşılayan Payidar, 38 milyar tutan harcamasını 2.5 yıldır alamayınca kulüp hakkında icra davası açtı. Önce Voleybol Komitesi, Demir'e parasının ödeneceği sözünü verdi. Ardından da Başkan Özhan Canaydın, yönetim toplantısında konuyu gündeme getirdi ve paranın ödenmesi kararı alındı. Canaydın bunu karar defterine de yazdırdı, fakat para yine ödenmedi. 
Çaresiz kalan Payidar, Şişli 4. İcra Dairesi'nde dava açtı ve 10 gün önce kulübe tebligat yapıldı. Kulübün tavrı belirsizliğini korurken, Payidar'ın avukatları, Galatasaray'a ait gayrimenkule veya banka hesaplarına haciz koydurmak için hazır bekliyor. 

Tomas korkusu 

Teknik Direktör Hagi, Diyarbakır maçında sakatlanan Hırvat savunmacının Malatya sınavına yetiştirilmesi talimatını verdi 

Diyarbakır maçının 2. yarısında sağ ayak arka adalesinden sakatlanan Stjepan Tomas için kulüp doktorları seferber oldu. Tedavisine hemen başlanan Hırvat futbolcunun bugünkü antrenman öncesi kontrolden geçirileceği açıklandı. Teknik heyetten talimat alan doktorların Tomas'a yoğun tedavi uyguladığı bildirildi. 

Rotariu unutamıyor 

Rüya Takımlar maçına gelen Galatasaray'ın eski Rumen yıldızı Rotariu, 18 Mart 1992'de oynanan Werder Bremen karşılaşmasında kaçırdığı golü unutamadığını söyledi. Rotariu, "H l rüyalarıma giriyor" dedi. Cim Bom'un, 2-1'lik yenilginin rövanşında Alman rakibi ile 0-0 berabere kaldığı maçın 90. dakikasında net bir fırsatı harcayan Rotariu takımını turdan etmişti. 

Zarate'ye ret yanıtı 

Arjantin'in Velez Sarsfield takımında forma giyen golcü Rolando Zarate, menajerler tarafından Galatasaray'a teklif edildi. Arjantin Milli Takımı'nda da görev yapan 27 yaşındaki tecrübeli futbolcu, 10 haftası geride kalan ligde 1 gol attı. Futbol şube sorumlularından Fatih Gökşen, "Bonservisi 6-7 milyon dolar olan bu futbolcuya verecek paramız yok" açıklamasını yaptı. 

'Boşluk' tepkisi 

Galatasaray Yönetimi'nin, Rüya Takımlar maçı ile Diyarbakır karşılaşması arasındaki 2 saatlik boşluğa hiçbir organizasyon koymaması taraftarların tepkisini çekti. 17.00'den 19.00'a kadar statta bekleyen taraftarlar yönetimi eleştirdi. 

Potada isyan var 

Basketbol Erkekler Ligi'nde Banvit'e 71-69 yenilerek play - out maçları oynamak zorunda kalan Galatasaray'da, rakip takıma ve federasyona büyük tepki var. Şube Sorumlusu Derya Taşdelenler, "Bilet fiyatlarını 120 milyon yaptılar ancak buna rağmen gişe açmadılar. Fenerbahçe seyircisiyle birleşip onların formalarını giymişler. Son dakikada ise sunucu, 'Galatasaray kümeye' diye anonslar yaptı" dedi. 
Maçı izleyen Federasyon Genel Koordinatörü Ali Özsoy'a durumu aktardığını da vurgulayan Taşdelenler, "Ancak hiç birşey yapmadı. Basketbolu federasyon değil, Efes Pilsen, Ülkerspor ve Bandırma Banvitspor gibi şirket kulüpleri yönetiyor" ifadesini kullandı. 


</TEXT>
</DOC>
