<DOC>
<DOCNO> 313900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sontur16.html </URL>
<DATE> 2005/02/09/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
İstanbul'da kar yağışı devam ediyor ama ulaşımda sorun yok 
</HEADLINE>
<TEXT>

     İstanbul'da, sabah saatlerinden itibaren yeniden etkili olan kar yağışına rağmen kara, deniz, hava ve demiryolu ulaşımında herhangi bir sorun yaşanmadığı bildirildi. 
     İstanbul Valiliği Afet Yönetim Merkezi Başkanı ve Vali Yardımcısı Adem Karahasanoğlu, AA muhabirine yaptığı açıklamada, kent genelinde şu ana kadar herhangi bir olumsuzluğun yaşanmadığını vurgulayarak, ''Kara, deniz, boğaz trafiğinde, hava ulaşımında herhangi bir sorun yok'' dedi. 
     Karahasanoğlu, eksinin altına düşen sıcaklık nedeniyle kentte don ve buzlanmanın görüldüğünü ifade ederek, bu nedenle gece sabaha kadar 1'i yaralanmalı toplam 154 kazanın meydana geldiğini söyledi. 
     Ana arterlerin trafiğe açık tutulması için gerekli çalışmaların yapıldığını ve ilde şu an kapalı ana arterin bulunmadığını anlatan Karahasanoğlu, toplam 1698 personelin görev aldığı çalışmalarda 14 bin 610 ton tuz, 5 bin 421 ton üre, 20 ton eriyik, 16 ton kimyasal madde kullanıldığını kaydetti. 
     Karahasanoğlu, kar yağışının ardından bazı bölgelerde oluşan elektrik arızalarının giderildiğini belirterek, ''Elektrik, doğalgaz ve su ile ilgili de hiçbir sorunumuz yok'' diye konuştu. 
     ''İstanbul'da okulların yarın tatil edilip edilmeyeceğine ilişkin kararın öğle saatlerinde verileceğini'' dile getiren Karahasanoğlu, ''Bana göre, yarın da okullar tatil edilirse, cuma günü de tatil edilmeli. Çünkü okullarda kaloriferler yanmıyor. Okullar soğuk'' dedi. 
     
     METEOROLOJİ'NİN TAHMİNİ... 
     Meteoroloji İstanbul Bölge Müdürü Mustafa Yıldırım da, kar yağışının bugün ve yarın da aralıklarla devam edeceğini söyledi. 
     Yıldırım, kar yağışının 11 Şubat Cuma günü Anadolu Yakası'ndaki serpintinin ardından ili terk edeceğini anlatarak, bu hafta sonu kentte kar yağışı beklenmediğini bildirdi. 
     İstanbul'da gece gerçekleşen hava sıcaklığının -2 derece olduğunu ve bu tablonun yarın da süreceğini ifade eden Yıldırım, şu ana kadar kar yüksekliğinin Bakçeköy'de 30, Göztepe ve Sarıyer'de 20, Sabiha Gökçen Uluslararası Havaalanı çevresinde 16, Atatürk Havalimanı çevresinde 11, Şile'de de 3 santimetre olarak ölçüldüğünü kaydetti. 
     Yıldırım, ayrıca vatandaşlar ile yetkilileri don ve buzlanmaya karşı uyardı. 
     
</TEXT>
</DOC>
