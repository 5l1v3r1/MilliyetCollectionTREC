<DOC>
<DOCNO> 314051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun12.html </URL>
<DATE> 2005/02/10/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
26 Aralık depreminin görüntüleri yayınlandı 
</HEADLINE>
<TEXT>

     İngiliz deniz kuvvetleri, geçen 26 Aralık'ta güneydoğu Asya'da tsunami felaketine yol açan depremin meydana geldiği bölgede deniz tabanında oluşan toprak kaymasının görüntülerini yayınladı. 
     Görüntülerin, sismologların depremden hemen sonra yaptığı açıklamaları doğrular nitelikte olduğu belirtildi. 
     Somerset'teki deniz kuvvetlerine ait Taunton hidrografi merkezince yayınlanan görüntülerin, HMS Scott adlı gemideki sonarlarla elde edildiği ve dijital olarak renklendirildiği kaydedildi. 
     Görüntülerde, yaklaşık 100 metre yüksekliğinde, 2 kilometre uzunluğunda toprak parçasının kaymış olduğu görülüyor. 
     Uzmanlar, bu görüntülerin, deniz dibinde meydana gelen depremler ve bunların yol açtığı deniz kabarmalarının ileride daha iyi anlaşılabilmesine yönelik araştırmalarda önemli rol oynayacağını söylüyorlar. 
     
</TEXT>
</DOC>
