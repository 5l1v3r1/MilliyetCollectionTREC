<DOC>
<DOCNO> 319915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sondun21.html </URL>
<DATE> 2005/03/02/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
İngiltere'de başını örterek okula giden kız hukuk savaşını kazandı 
</HEADLINE>
<TEXT>

     İngiliz Yüksek Mahkemesi, okulda cilbab giymesine izin verilmeyen Müslüman ortaokul öğrencisi kızın haklarının iade edilmesine karar verdi. 
     Öğrencinin insan haklarının çiğnendiğini bildiren Yüksek Mahkeme, okulun, öğrencinin dininin emrettiği şekilde giyinmesine engel olamayacağı kararına vardı. 
     Üç yargıçtan oluşan Yüksek Mahkeme heyeti, 16 yaşındaki Sabina Begüm'ün okuldan atılması yönündeki kararın hukuk dışı olduğunu açıkladı. 
     Lordlar Kamarası hakimlerinden olan ve Yüksek Mahkeme heyetinde yer alan Lord Mummery, okulun tutumunun hatalı olduğunu, öğrencinin okulun dayattığı üniformayı dini inançlarından dolayı giymediği için okuldan atılamayacağını söyledi. 
     Begüm'ü cilbab giydiği için uzaklaştıran Dembigh ortaokulu yönetimi, cilbabı bazı sağlık riskleri oluşturduğu ve öğrenciler arasında ayrıma yol açtığı için yasakladığını savunuyordu. 
     Sabina Begüm Luton'daki Dembigh Ortaoukulundan 2002 yılı Eylül ayında cilbab eller ve yüz dışında vücudun her yerini kaplayan uzun giysi giydiği için gönderilmiş, bu tarihten sonra hukuk mücadelesi verdiği için eğitimine ara vermek zorunda kalmıştı. 
     İngiltere'de okullarda giyilecek kıyafeti belirleyen bir yasal düzenleme bulunmuyor. Ülkede her okulun yönetimi kuralları kendi koyuyor. 
     
</TEXT>
</DOC>
