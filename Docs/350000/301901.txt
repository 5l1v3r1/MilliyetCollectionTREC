<DOC>
<DOCNO> 301901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonsiy07.html </URL>
<DATE> 2004/12/29/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
CHP'den asgari ücrete tepki... 
</HEADLINE>
<TEXT>

     CHP Grup Başkanvekili Haluk Koç, asgari ücrete yapılan artış ile SSK ve Bağkur emekli maaşlarına yapılması planlanan artışın yetersiz olduğunu bildirerek, ''Asgari ücretli ile SSK ve Bağ-Kur emeklilerinin üzerinden Tayyip Erdoğan tsunamisi geçti'' dedi. 
     Koç, Parlamento'da düzenlediği basın toplantısında, Başbakan Recep Tayyip Erdoğan'ın zaman zaman ''Noel Baba'lığa soyunarak çantasından sürprizler çıkarttığını'' söyledi. Başbakan Erdoğan'ın önce umut dağıttığını, ardından da asgari ücretin 350 milyon lira olarak açıklandığını ifade eden Koç, bu rakamın açlık sınırının altında bulunduğunu ifade etti. Haluk Koç, ''milyonlarca insanın açlık sınırında yaşam mücadelesi verirken Başbakan Erdoğan'ın nurlu ufuklar çizdiğini ve tüm Türkiye'yi kandırmaya çalıştığını'' savundu. 
     SSK ve Bağkur emeklilerine yapılması planlanan zam oranının Hükümet Sözcüsü ve Adalet Bakanı Cemil Çiçek tarafından yanlış açıklandığını kaydeden Koç, yıllık zam oranının yüzde 12.4 değil, yüzde 9.3 olduğunu iddia etti. Koç, DİE'nin bir işçinin aylık asgari harcamasını 422 milyon lira, Türk İş'in de 427 milyon lira olarak hesapladığını, bu hesabın, işçinin tek başına yapacağı harcamayı kapsadığını, ailesinin ise hesaplama dışında olduğunu belirtti. 
     Başbakan Erdoğan'ın dün TBMM Genel Kurulu'nda ''Divan edebiyatı ile süslenen ağdalı, gerçekdışı ve gezici vaiz üslubu'' ile bir konuşma yaptığını da öne süren Koç, şunları söyledi 
     ''Sayın Başbakan o söylediği sırça köşklere, fildişi kulelere çok çabuk çıktı. Sayın Başbakan, o köşklerden kulelerden inin, gerçekleri kabul edin, insanlarla alay etmeyin. 
     Asgari ücretlinin üzerinden Tayip Erdoğan tsunamisi geçti. Emeklilerin üzerinden Tayyip Erdoğan tsunamisi geçti.'' 
     
     ''BENİM HIRSIZIM, DOLANDIRICIM İYİDİR'' 
     Koç, basın toplantısında ''Yimpaş ve Kombassan şirketlerinin inanç sömürüsü ile para aldığı ve sonra mağdur ettiği'' vatandaşların sorunlarının da çözülmesini istedi. Bu sorunun toplumsal bunalıma dönüştüğünü, mağdurların panik içinde olduğunu, aralarında intihar edenler bulunduğunu ifade eden Koç, AK Parti'nin bu konuyu görmezden geldiğini kaydetti. Koç, Meclis'te birçok konuda araştırma komisyonu kurulurken bununla ilgili verdikleri önergenin görüşülmeyi beklediğini bildirerek, ''İktidar Benim hırsızım, dolandırıcım, yolsuzum iyidir anlayışı ile hareket ediyor'' dedi. 
     
     MİLLETVEKİLİ MAAŞLARI 
     Bir gazetecinin aralarında CHP'lilerin de yer aldığı bazı milletvekillerinin maaşlarının arttırılması için girişimde bulunduğu yolundaki haberlerini anımsatması üzerine Koç, ''Milletvekillerinin kimsenin kucağında oturarak, kimsenin ipoteğinde ve sponsorluğunda yasama görevi yapmaması gerektiğini'' söyledi. Milletvekillerinin görevleri gereği farklı harcama kalemleri bulunduğunu kaydeden Koç, ''Bunu anlamak için milletvekili olmak gerekiyor. Maddi açıdan mahkum olan milletvekilinin yasama görevini yapamayacağını düşünüyorum. Milletvekili bağımsız olmalı, kimsenin ipoteğinde olmamalı'' dedi. 
     Koç, ancak siyasi iktidarın bu tür sorunları tek başına çözecek güce sahip olmasına karşın bazı sorunlarda olduğu gibi bunda da CHP'nin arkasına saklanmaya çalıştığını söyledi. 
     
</TEXT>
</DOC>
