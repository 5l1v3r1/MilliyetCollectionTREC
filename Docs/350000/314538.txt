<DOC>
<DOCNO> 314538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sontur36.html </URL>
<DATE> 2005/02/11/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
İcra Müdürü, "trilyonla" kayıplara karıştı 
</HEADLINE>
<TEXT>

     Ankara Adalet Sarayı'nda, 10. İcra Müdürü olarak görev yapan Fahrettin A'nın, ''zimmetine geçirdiği yaklaşık 1 trilyon lira ile kayıplara karıştığı'' bildirildi. 
     Edinilen bilgiye göre, müfettiş incelemesinde, A'nın, icra müdürlüğüne yatırılan harç paralarından yaklaşık 1 trilyon lirayı zimmetine geçirdiği ortaya çıktı. 
     Bunun üzerine, Ankara Cumhuriyet Savcılığı olayla ilgili soruşturma başlattı. Başsavcılık'ın hakkında gıyabi tutuklama kararı çıkardığı Fahrettin A. henüz bulunamadı. 
     Fahrettin A. hakkında daha önce kumar oynadığına yönelik olarak basında çıkan haberler üzerine disiplin soruşturması başlatıldığı, ancak, ceza tayinine yer olmadığı yönünde karar alındığı öğrenildi. 
     Bu arada, 10. İcra Müdürlüğü'nde görev yapan 2 memur da soruşturma kapsamında tutuklama istemiyle nöbetçi mahkemeye sevk edildi. 
     
</TEXT>
</DOC>
