<DOC>
<DOCNO> 308738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/guncel/axgun01.html </URL>
<DATE> 2005/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye sığınan Çeçenler çıkmazda 
</HEADLINE>
<TEXT>


Savaştan kaçan Çeçenler, yıllardır Türk vatandaşlığı alamıyor. Oturma ve çalışma izinleri yok, çocukları da okula gidemiyor 

Şükran Özçakmak - İstanbul 

Çeçenistan'dan savaş nedeniyle 5 yıl önce Türkiye'ye sığınan Çeçenler, tam bir sefalet içinde yaşıyor. Beykoz'da 86, Ümraniye'de 130, Fenerbahçe'de 112 olmak üzere 142'si çocuk toplam 328 Çeçen, Türkiye'de ne mülteci sayılıyor, ne de Türk vatandaşlığına kabul ediliyorlar. Bu nedenle birçok çocuk okula gidemiyor. Çocuklardan bazıları ilköğretimde idare ediliyor ancak lise bölümlerine kesinlikle alınmıyor. 

Kaçak çalışıyorlar 
Çeçenlerin oturma izinleri olmadığı için çalışmalarına da izin verilmiyor. Kaçak çalışıp yakalananlar da yabancılar şubesinde en az 5 gün gözaltında tutuluyor. 
Bazıları dayanamayıp ülkesine dönen Çeçenlerden bir kısmına da BM kapısını açmış. Kalanlar, Türk vatandaşı olabilmek için direniyor. Bir grup gönüllü avukat da, onlar adına vatandaşlık hakkı için hukuk mücadelesi veriyor. 
Devletin onlara tahsis ettiği tek yer, Fenerbahçe'deki Devlet Demir Yolları TCDD kampı. Çamur içinde kalmış bahçedeki evler, yazlık olarak düşünüldüğü için ısıtma sistemi bulunmuyor. 

Kuran kursundaki kamp 
Kadınlar evlere temizliğe gidiyor, erkekler de yarı yevmiyeyle hamallık yapıyor. Bu kampta kalan 112 kişinin 42'si çocuk. Çocukların yalnızca 18'i ilkokula gidiyor. 
Ümraniye Atakent'teki Halil İbrahim Camii'nin kapatılan yatılı Kuran kursunda kalan 130 kişinin de 60'ı çocuk. Okula kabul edilmeyen çocukları, Çeçen öğretmenleri eğitiyor. 
Beykoz'daki Milli Gençlik Vakfı'nın binasında kalan 86 Çeçen vatandaş da, "Kar yağmasın diye dua ediyoruz" diyor. 

11 Eylül onları da vurdu 

ABD'deki 11 Eylül saldırısı, Türkiye'ye sığınan Çeçenleri çok etkilemiş. Eskiden, yardımlarla geçimlerini sürdürdüklerini anlatan Çeçenler, saldırılardan sonra "teröristlerin Çeçenistan'da eğitim gördükleri" söylentisi nedeniyle yardımların kesildiğini belirtiyor. Bir tek Üsküdar Belediyesi, hafta sonları hariç sabah kahvaltılarını veriyor. 


</TEXT>
</DOC>
