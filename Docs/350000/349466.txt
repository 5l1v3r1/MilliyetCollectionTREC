<DOC>
<DOCNO> 349466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sontur34.html </URL>
<DATE> 2005/06/06/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Deprem bölgesine 610 çadır, 1750 battaniye, 300 mutfak seti gönderildi 
</HEADLINE>
<TEXT>

     Bingöl’ün Karlıova İlçesi’nde meydana gelen deprem sonrası Bingöl Valisi Vehbi Avuç ile Erzurum Valisi Celalettin Güvenç bölgede incelemelerde bulundu. 
     Bingöl Valisi Avuç, ilçe merkezinde şu ana kadar kaymakamlık ve ilçe jandarma karakol binasıyla 6 okulda ve 83 hanede hasar tespit edildiğini, devlet hastanesi binasında da hafif hasar bulunduğunu söyledi. Vali Avuç, köylerdeki hasar tespiti çalışmalarının hızla devam ettiğini vurguladı. 
     Erzurum Valisi Celalettin Güvenç ise Erzurum’dan 610 çadır, 1750 battaniye, 300 mutfak seti ve 2 seyyar mutfağın ilçeye gönderildiğini bildirdi. 
     Elazığ’dan da deprem bölgesine, 0 çadır, 1000 battaniye, 500 mutfak seti ve 2 seyyar mutfakla 2000 kişilik kuru gıda malzemesi gönderildi. 
     Bingöl Valisi Avuç, çadır, battaniye ve diğer yardım malzemelerinin koordineli olarak, belli bir program dahilinde dağıtılacağını, 18 Evler bölgesiyle YİBO, Karayolları ve Köy Hizmetleri sahalarına çadırlar kurulacağını ifade etti. 
     Bu arada, Bayındırlık ve İskan Bakanı Faruk Nafiz Özak da uçakla geldiği Diyarbakır’dan, helikopterle deprem bölgesine hareket etti. 
     
     TEKMAN İLÇESİ’NDE DEPREMDEN ZARAR GÖREN KÖYLER 
     Öte yandan, deprem sonrası Bingöl’ün Karlıova İlçesi’ne sınır olan Erzurum’un Tekman İlçesi’ndeki 3 köyde bazı evlerde hasar meydana geldi. 
     Tekman Kaymakamlığı’ndan alınan bilgiye göre, Yuvaklı Köyü’ne bağlı Yemişli Mezrası’nda 4 ev, Dalsögüt Köyü’nde 1 ev ve 1 ahırla Yalınca Köyü’ne bağlı Kayakomu Mezrası’nda 1 ev hasar gördü. 
     Bu köylere, çadır, battaniye ve yardım malzemesi gönderildi. 
     
</TEXT>
</DOC>
