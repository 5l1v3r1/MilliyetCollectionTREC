<DOC>
<DOCNO> 304473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur51.html </URL>
<DATE> 2005/01/07/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Çöpte bulunan bebeğin annesi Camiye bırakın dedim çöpe atmışlar 
</HEADLINE>
<TEXT>

     Manisa'da, önceki akşam Devlet Hastanesi önündeki çöp konteynırına bırakılan 1 günlük kız bebeğin ailesi bulundu. 
     Manisa Moris Şinasi Çocuk Hastanesi'nde tedavi altına alınan ve ''Ayşe'' adı verilen kız bebeğin ayak izi ve alınan kan örneğinden yola çıkarak anneyi bulmaya çalışan Asayiş Şube Müdürlüğü ekipleri, merkez ve ilçelerdeki hastane kayıtlarını inceledi. Bebeğin, Saruhanlı Devlet Hastanesi'nde doğduğunu belirleyen polis, annenin ilçeye bağlı Azimli Köyü'nde yaşadığını tespit etti. Polis, 44 yaşındaki anne Mülkinaz D. ile bebeği çöp konteynırına bıraktıkları iddia edilen oğlu Ahmet D. 25 ve akrabaları Dilşah K'yi 19 gözaltına aldı. 
     İfadesi alınan anne Mülkinaz D'nin, kimden hamile kaldığını bilmediğini ve hamileliğini herkesten sakladığını söylediği öğrenildi. Kadının ifadesinde, ''Hastanede doğum yaptıktan sonra oğluma ve akrabamıza bebeği cami avlusuna bırakın dedim. Onlar yanlış anlamışlar ve çöpe atmışlar'' dediği bildirildi. 
     İfadeleri alınan Mülkinaz D, oğlu Ahmet D. ve Dilşah K, çıkarıldıkları mahkemede tutuksuz yargılanmak üzere serbest bırakırken, bebeğin hastanede tedavisinin sürdüğü bildirildi. 
     Manisa Devlet Hastanesi'nin önündeki çöp konteynırına, poşet içinde bırakılan ve 1 günlük olduğu belirlenen kız bebek, vatandaşlar tarafından donmak üzereyken bulunarak Moris Şinasi Çocuk Hastanesi'ne getirilmiş, burada tedavi altına alınmıştı. 
     
</TEXT>
</DOC>
