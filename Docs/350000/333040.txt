<DOC>
<DOCNO> 333040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonspo43.html </URL>
<DATE> 2005/04/13/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Avrupa Serbest Güreş Şampiyonası'nda Balcı gümüş kazandı 
</HEADLINE>
<TEXT>

     Bulgaristan'ın Varna kentinde düzenlenen 48. Avrupa Büyükler Serbest Güreş Şampiyonası'nda Türk Milli Takımı'ndan 84 kiloda Serhat Balcı, gümüş madalya kazandı. 
     84 kilo finalinde Ukraynalı Teras Danko ile karşılaşan Serhat Balcı, her iki devrede de 0-0'lık skordan sonra yapılan kura atışını yitirdi. Balcı, bağlamada verdiği puanlarla her iki devreyi de 1-0 yenik kapatarak 2-0 yenildi. 
     Müsabakada özellikle 2. devrede daha atak bir güreş çıkaran Balcı, rakibinin kural dışı olarak kendisini minder dışına itmesine göz yuman hakemlerin hatası sonucu minderden yenik ayrıldı. Müsabaka sonrası milli takım antrenörlerinin itirazı üzerine video kayıtları izlendi, ancak sonuç değişmedi. 
     Bu sıklette sporcuların madalyalarını FILA Üyesi Ahmet Ayık taktı. 
     
     SERHAT BALCI'NIN AÇIKLAMALARI 
     Müsabaka sonrası Avrupa şampiyonluğunu kaçırmanın üzüntüsünü yaşayan Serhat Balcı, yaptığı açıklamada, güreşte oyun kurallarının çok sık değişmesi nedeniyle altın madalyaya ulaşamadığını söyledi. 
     Son günlerde Türk bayrağına karşı yapılan hareketlerin kendisini çok üzdüğünü ve bu şampiyonada altın madalya alarak Türk bayrağını göndere çektirmeyi çok istediğini belirten Balcı, şöyle devam etti 
     ''Burada üzerimize düşen vazifeyi kural değişiklikleri nedeniyle yapamadık. Eşitlikle sonuçlanan devrelerin sonunda kura atışı yapılması çok saçma. Sporda sonucu şans faktörü belirlememeli. Oldu olacak bir de bilgi yarışması düzenlesinler. Atak güreşen sporcu lehine bağlama yapılırsa daha mantıklı olur.'' Güreşdeki yeni kuralları hakemlerin dahi izlemekte zorlandıklarını savunan Balcı, ''Final maçında rakibim beni kasıtlı olarak iterek minder dışına çıkardı ve puan aldı. Oysa bu durumda puanı ben almalıydım. Bayan ve Grekoromen Milli Takım sporcularımızı da yeni kurallara karşı çok dikkatli olmaları konusunda uyarıyorum'' diye konuştu. 
     Balcı, başarılarında emeği geçen herkese teşekkür etti. 
     
     BAYANLARIN RAKİPLERİ BELLİ OLDU 
     Öte yandan yarın başlayacak 12. Avrupa Bayanlar Güreş Şampiyonası'nda mindere çıkacak Türk Milli Takımı sporcularının rakipleri belli oldu. 
     48 kiloda Nadir Uğurun Perçin, Belarus'dan Marina Markeviç, 72 kiloda Ürküş Berber ise Rus Svetlana Martinenko ile karşılaşacak. 
     
</TEXT>
</DOC>
