<DOC>
<DOCNO> 303627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun33.html </URL>
<DATE> 2005/01/05/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
3 dakika sessizlik, milyonlarca Avrupalı saygı duruşunda 
</HEADLINE>
<TEXT>

     AB üyesi çok sayıdaki ülkede, Güney Asya'daki deprem ve tsunami felaketinde ölenler anısına 3 dakikalık saygı duruşunda bulunuldu. 
     Danimarka haricindeki AB üyesi ülkelerde milyonlarca kişi TSİ 12.00'da saygı duruşunda bulundu. 
     AB Komisyonu'nda çalışan 25 bin kadar memur ile Avrupa Parlamentosu üyeleri, çalışanları ve bazı komisyon üyeleri, saygı duruşu için Brüksel'de Schuman Meydanı'nda toplandı. 
     AB Komisyonu sözcüleri, saygı duruşunun tüm üye ülkelerin devlet dairelerinde de yapılması çağrısında bulunmuşlardı. 
     Otobüs, tramvay ve metro hizmetlerine saygı duruşu sırasında ara verildi, BBC ile birlikte çok sayıda televizyon ve radyo istasyonu normal akışlarını değiştirerek özel yas programı yayımladı. 
     Endonezya'nın Sumatra adasının batısında meydana gelen deprem ve ardından gelen dev dalgalarda ölen yaklaşık 150 bin kişinin arasında, Noel ve yılbaşı tatillerini geçirmek için Hint okyanusu kıyılarını tercih eden çoğu Avrupalı 9 bin kadar turist bulunuyor. 
     Danimarka'da, daha önce 3 dakikalık saygı duruşunda bulunulmuştu. 
     
     İSVEÇ 3 DAKİKA SUSTU 

     İsveç halkı bugün yerel saatle 12.00'da Güney Asya'yı vuran deprem ve tsunami felaketinde yaşamını yitirenleri 3 dakikalık saygı duruşuyla andı. 
     Otobüs ve trenler bu sürede hizmete ara verdiler. 
     Bu arada, felakette hayatını kaybeden ve kimliği belirlenen 6 İsveçlinin cenazesi bu sabah uçakla İsveç'e getirildi. 
     Cenazelerin İsveç'e getirilmesi sırasında Başbakan Göran Persson ve İsveç Kralı Carl Gustaf ile kraliyet ailesi de Stockholm'deki Arlanda Havaalanı'nda hazır bulundu. 
     
</TEXT>
</DOC>
