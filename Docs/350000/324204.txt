<DOC>
<DOCNO> 324204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/dunya/axdun01.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çöl Vampiri'ne önce kırbaç, sonra idam 
</HEADLINE>
<TEXT>



İran'ın başkenti Tahran'ın Pakdeşt ilçesinde, 21 çocuğu öldürmekten suçlu bulunan 22 yaşındaki Muhammed Biceh, binlerce kişinin toplandığı bir meydanda 100 kez kırbaçlandıktan sonra vinçle asılarak idam edildi. 
"Çöl Vampiri" olarak anılan ve eylül 2004'te tutuklanan Biceh, 1 yıl süresince 21 çocuğu Tahran'ın güneyindeki çöle kaçırarak tecavüz ettikten sonra öldürmekten suçlu bulunarak 100 kırbaç ve 16 kez idam cezasına çarptırıldı. Öldürdüğü bir çocuğun "tadına bakmak" için bacağından bir parça yediği de belirtilen Biceh, dün bir meydanda binlerce kişilik öfkeli kalabalığın "daha sert, daha sert" çığlıkları arasında 100 kez kırbaçlandı. İdamın infazı için hazırlık yapılırken, kurbanlardan birinin ağabeyi güvenlik görevlilerini atlatarak Biceh'i sırtından bıçakladı. Daha sonra öldürülen çocuklardan birinin annesi de, yetkililerin izniyle Biceh'in boynuna idam ilmeğini geçirdi. Ardından Biceh, bir vincin ucunda sallandırılarak idam edildi. 


</TEXT>
</DOC>
