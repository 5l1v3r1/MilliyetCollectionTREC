<DOC>
<DOCNO> 316650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/yasam/yas11.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
SAĞLIK HATTI 
</HEADLINE>
<TEXT>


Çürüyecek dişi ele veren tükürük testi 
ABD'deki Güney California Üniversitesi'nce geliştirilen bir test, tükürükte bulunan protein ve molekülleri analiz ederek, kişinin hayatı boyunca diş sağlığında oluşabilecek değişiklikleri yüzde 98 oranında belirleyebiliyor. Bu sayede, diş doktorları hastaları için önceden çürük engelleme tedavileri geliştirebilecek. 

Kök hücreden, yan etkisiz doğal silikon yapılacak 
Amerika'daki Illinois Üniversitesi'nden bilim adamları açıkladı "Yetişkin kök hücrelerden üretilen yağ dokuları, 10 yıl içerisinde estetik operasyonlarında kullanılan silikon ve benzeri maddelerin yerini alacak". Geliştirilen 'yan etkisiz' doğal dokuların, silikon ve diğer maddeler gibi, ortalama 15 yılda bir değiştirilmesi de gerekmeyecek. Vücut, bu dokuları sorunsuz kabul edecek. 

Prostat kanserine karşı günde 15 dakika güneş 
ABD'li bilim adamları, her gün 15 dakika güneşlenmenin prostat kanseri riskini azaltacağını söyledi. Boston'daki Harvard Tıp Fakültesi'nin 15 bin kişi üzerinde yaptığı araştırmaya göre, kanında D vitamini seviyesi yüksek olan erkeklerde prostat kanseri riski yüzde 50 daha az. Dışarıdan D vitamini almaya çalışmaksa, kalsiyum seviyesini artırarak prostat kanseri riskini yükseltiyor. 

'Yeni tip' HIV New York'u korkuttu 
ABD'nin New York kentinde tedaviye alışılmadık biçimde direnç gösteren ve çok ender görülen bir AIDS vakası endişe yarattı. Bu 'yeni tip HIV'in taşıyıcısı olan eşcinsel hastanın, 100'den fazla kişiyle ilişkiye girdiği ve eşcinseller arasında yaygın olan 'kristal' adlı bir uyuşturucuyu kullandığı açıklandı. 


</TEXT>
</DOC>
