<DOC>
<DOCNO> 325303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sonsiy08.html </URL>
<DATE> 2005/03/20/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Erdoğan'dan küçük çocuğa Tayyip amcan sevsin seni... 
</HEADLINE>
<TEXT>

     Başbakan Recep Tayyip Erdoğan, ''Size, eğitim, sağlık, adalet ve ekonomide hızla yükselen bir Türkiye vaat ediyoruz'' dedi. 
     Erdoğan, Kahramanmaraş programı kapsamında Kahramanmaraş Belediye Başkanlığı'nca 50 trilyon lira harcanarak gerçekleştirilen Karasu İçmesuyu Projesi'ni hizmete açtı. 
     Törendeki konuşmasına, aşırı yağmura rağmen alanı terk etmeyen Kahramanmaraşlılara teşekkür ederek başlayan Erdoğan, ''Sizin heyecanınız heyecanımızdır. Sizin aşkınız aşkımızdır, sizin sevdanız sevdamızdır. Sizin derdiniz derdimizdir. Bunu böyle bilmelisiniz diyorum'' dedi. 
     Başbakan Erdoğan, Kahramanmaraş programı kapsamında bugün yapımı tamamlanan Afşin-Elbistan AEL Termik santralinin açılışını, Japonya Başbakanının da katılmayı arzu etmesi nedeniyle bir ay ertelediklerini söyledi. 
     Yapımı tamamlanan santralde halen enerji üretilmekte olduğunu belirten Erdoğan, şöyle dedi 
     ''Açılışı Japonya Başbakanı ile birlikte yapmak istedik. Belki sürpriz bir Başbakan daha açılışa katılacak. Çünkü, Türkiye artık bir dünya devi olma yolunda. Bu adımları birlikte atacağız, dayanışma içinde olacağız.'' Erdoğan, Kahramanmaraş'ın Teşvik Yasası ile birlikte daha farklı bir konuma geleceğini, ilde yatırımların artacağını, işsizliğin azalacağını savundu. 
     Başbakan Erdoğan, ''Tayyip amca'' diye bağırarak konuşmasını bölen bir çocuğa, ''Tayyip amcan sevsin seni'' diye seslenerek konuşmasını sürdürdü. 
     Erdoğan, 3 Kasım 2002'de yüzde 34 olan enflasyonun yüzde 9'a kadar gerilediğine dikkati çekerek, şunları söyledi 
     ''Bir gecede yüzde 8000'ler faiz ödenen Türkiye, artık gerilerde kaldı. Bu faizler halkın cebinden çıkıyordu. Şimdi bu faizler halkın cebinde kalıyor. İşte kazandırdıklarımızdan biri de bu. İşte enflasyon, enflasyonu düşürüp vatandaşın cebindeki paranın alım gücünü artırdık. Artık her hafta zam zam diye duyuyor musunuz Bu iktidarımızla oldu. 
     Bakın bizzat kendim marketlerden, süper marketlerden fiyatları soruyorum, fiyatlar aldırıyorum. Fiyatlar ne durumda diye. Ürünlerden yüzde 70'inin ya fiyatı aynı ya da fiyatı düşmüş durumda. Yeter mi Hayır, hayır daha iyi olacak. Şimdi size eğitim sağlık, adalet ve ekonomide hızla yükselen bir Türkiye vaat ediyoruz.'' Erdoğan, bölünmüş yol projeleri yanında toplu konut projeleri uygulayacaklarını, bu projelerden yararlanacakların kira öder gibi taksit ödeyerek bir yılda dairelerini alacaklarını kaydetti. Hiçbir imkanı olmayan vatandaşlar içinde 45 ve 55'er metrekarelik konutlar yaptıracaklarını bildiren Erdoğan, ''Bu konutlar fakir fukara için. Çünkü biz gelirken söz verdik. Biz kimsesizlerin kimiyiz. Sessiz yığınların sesiyiz dedik'' diye konuştu. 
     Erdoğan, konuşmasının sonunda bir İlköğretim okulu öğrencisinin şair Necip Fazıl Kısakürek'in, zor günler yaşayan Türk milletine hitaben yazdığı şiiri okuyan öğrenciyi ilgi ile izledi ve tebrik etti. 
     Kahramanmaraş Belediye Başkanı Mustafa Poyraz, tören sonunda Başbakan Erdoğan'a bir portresini hediye etti. 
     
</TEXT>
</DOC>
