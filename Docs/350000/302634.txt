<DOC>
<DOCNO> 302634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sontur06.html </URL>
<DATE> 2005/12/18/ </DATE>
<TIME> 02.40 </TIME>
<AUTHOR>  </AUTHOR>
<HEADLINE>
İstanbul Esenler Kaymakamlığı girişinde bomba patladı 
</HEADLINE>
<TEXT>

     Esenler Kaymakamlığı girişine bırakılan şüpheli çantadaki bomba patladı. 
     İstanbul Caddesi’nde bulunan kaymakamlık binasının yanına gelen kişi ya da kişiler, saat 00.25 sıralarında giriş kapısının önündeki merdivenlere bir çanta bıraktı. 
     Kısa süre sonra binanın girişinde yer alan polis noktasında görevli polis memuru, çantayı fark ederek olay yerine bomba uzmanı çağırdı. 
     Bomba uzmanının olay yerine gelmesi beklenirken, yaklaşık 10 dakika önce bina girişine bırakıldığı anlaşılan şüpheli çantada bir patlama meydana geldi. 
     Herhangi bir yaralanma ya da maddi hasara yol açmayan patlama sonrası gelen uzman ekiplerce yapılan incelemelerde, patlamaya çantaya koyulan bir bombanın yol açtığı anlaşıldı. 
     Uzman ekipler, olayın ardından patlayan bombadan çevreye fırlayan çeşitli parçaları toplayarak incelemek üzere emniyete götürdü. 
     Polis, fazla etkili olmadığı belirtilen bombayı bina girişine bırakarak kaçan zanlıları yakalamak için çalışma başlattı. 
     
</TEXT>
</DOC>
