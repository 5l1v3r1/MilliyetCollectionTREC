<DOC>
<DOCNO> 305283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/ekonomi/eko06.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Demirel yine Kartal Cezaevi'nde 
</HEADLINE>
<TEXT>


NEZİH GÜROL, ŞAKİR AYDIN İstanbul 

Egebank'ın eski sahibi Yahya Murat Demirel, tedavi gördüğü Bakırköy Ruh ve Sinir Hastalıkları Hastanesi'nden taburcu olduktan sonra çıkartıldığı mahkemece tutuklanarak daha önce de yattığı Kartal Cezaevi'ne konuldu. 
Kaçtığı Bulgaristan'dan iade edildikten sonra İstanbul Adliyesi koridorunda ilaç içerek intihar girişiminde bulunan Demirel, tedavi altına alınmıştı. 

Üstüne yüründü 
Taburcu edildikten sonra Mali Şube Müdürlüğü'nde görevli sivil polisler tarafından teslim alınan Demirel'in üzerine hastane çıkışında bir vatandaş yürümek istedi. Egebank'ta 15 bin YTL'sinin batırıldığını söyleyen Ahmet Sevgi, "15 senelik emeğimi çaldın. O para benim çoluk çocuğumun rızkıydı. Bunu hesabını ödeyeceksin" diye bağırdı. 
Bank Kapital ve Egebank davalarında hakkında iki ayrı gıyabi tutuklama kararı bulunan Demirel, Nöbetçi 2. Sulh Ceza Mahkemesi'ne çıkartıldı. Mahkeme, gıyabi tutuklama kararını vicahiye çevirdi. Demirel daha sonra Kartal Cezaevi'ne gönderildi. 


</TEXT>
</DOC>
