<DOC>
<DOCNO> 324360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun54.html </URL>
<DATE> 2005/03/17/ </DATE>
<TIME> 21.06 </TIME>
<AUTHOR>  </AUTHOR>
<HEADLINE>
Polonya Devlet Başkanı, Başbakandan istifa etmemesini istedi 
</HEADLINE>
<TEXT>

     Polonya Devlet Başkanı Aleksander Kwasniewski, görevinden ayrılmak isteyen Başbakan Marek Belka'dan bir süre daha görevinde kalmasını istedi. 
     Polonya haber ajansı PAP'ın haberine göre, Kwasniewski, Varşova'da 16-17 Mayıs'ta yapılacak olan Avrupa Konseyi zirvesi sırasında Belka'nın görevinin başında olmasını talep etti. 
     Haberde, Kıbrıs'ı ziyaret eden Kwasniewski'nin ''Avrupa Konseyi zirvesi sona erinceye kadar Başbakan Belka'nın istifasını kabul etmeyeceğim'' dediği belirtildi. 
     İktidardaki Demokratik Sol İttifak'la sorunları olan Belka, 5 Mayıs'ta istifa edeceğini açıklamıştı. Belka, bugün gazetecilerin bu tarihin geçerli olup olmadığı sorusuna ''evet'' yanıtını verdi. 
     Polonya anayasasına göre, devlet başkanı, parlamento yeni bir hükümeti onaylayıncaya kadar başbakandan görevde kalmasını isteyebiliyor. 
     
</TEXT>
</DOC>
