<DOC>
<DOCNO> 309275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur06.html </URL>
<DATE> 2005/01/25/ </DATE>
<TIME> 05.10 </TIME>
<AUTHOR>  </AUTHOR>
<HEADLINE>
BEKO deposunda yangın çıktı 
</HEADLINE>
<TEXT>

     MUSTAFA KURTARAN İstanbul 

Beylikdüzü'ndeki BEKO televizyon üretim tesisleri deposunda dün henüz belirlenemeyen nedenle yangın çıktı. 10 bin metrekarelik alanda etkili olan yangında ölen ya da yaralanan olmazken, içinde 23 bine yakın elektronik cihaz bulunan depo kullanılamaz hale geldi. 
     Alınan bilgiye göre, yangın dün 21.45 sıralarında fabrikanın yemekhane bölümünde çıktı. Alevler kısa sürede televizyon, monitör ve LCD ekranlarının bulunduğu depoya sıçradı. Rüzgarın da etkisiyle büyüyen alevlere Büyükşehir, Avcılar, Kocasinan, Büyükçekmece ve çevredeki itfaiye ekipleri müdahalede bulundu. Merdivenli araçlı itfaiye erleri alevlerin üzerine köpüklü su sıkarken, içerde bulunan yaklaşık 15 fabrika çalışanı dışarı çıkmayı başardı. 
     Çalışanlar daha sonra bir kısmı alev alan buzdolaplarının altına konulan tahtaları uzaklaştırmak için seferber oldu. 
     Yangın, itfaiyenin yoğun çabası sonucu 1 saatte kontrol altına alınabildi. İtfaiye erlerinin soğutma çalışması sabah saatlerine kadar sürdü. 
     Çıkış nedeni araşıtıralan yangın sırasında binada 15 işçinin yanısıra 3 güvenlik görevlisi bulunduğu öğrenildi. Görevliler yanan orta ölçekli depoda ihraç edilecek 23 bine yakın elektronik cihaz bulunduğunu belirtti. 
     
     Fabrika 125 bin metrekare kapalı alana kurulu 
     Fabrika, Beylikdüzü Tesisleri'ne 1976'da taşındı. Fabrikada şu anda yazarkasa, televizyon, monitör gibi elektronik cihazlar üretiliyor. Kompleks 125 bin metrekarelik kapalı alana kurulu. 2005'te toplam 6 milyon adet televizyon üretimi hedefleniyor. 9 bantdan her 5 saniyede bir televizyon üretiliyor. Üretilen televizyonların yurtiçi ve yurtdışı pazarlaması da buradan yapılıyor. 
     
</TEXT>
</DOC>
