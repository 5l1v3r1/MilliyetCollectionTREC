<DOC>
<DOCNO> 309606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonspo21.html </URL>
<DATE> 2005/01/26/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Gençlerbirliği'nden transfer atağı... 8 futbolcuyla sözleşme imzalandı 
</HEADLINE>
<TEXT>

     Ara transfer döneminde atağa kalkan Gençlerbirliği, Ayman, Atilla Birlik, Sertan Eser ve İsmail Güldüren ile sözleşme imzaladı. 
     Beştepe İlhan Cavcav Tesisleri'nde düzenlenen törende kırmızı-siyahlılar, Malatyasporlu Ayman ve Atilla Birlik'i 2,5'ar yıl, Diyarbakırsporlu Sertan Eser'i 1 yıl, Büyükşehir Belediyesi Ankarasporlu İsmail Güldüren'i de 2,5 yıllığına renklerine bağladı. Başkent ekibi ayrıca Altay'dan Tuna Üzümcü, İzmirspor'dan Serdar Sınık, Gençlerbirliği Asaşspor'dan da Erhan Güven ve Kerem Şeras'ı kadrosuna kattı. 
     Basın Sözcüsü Muammer Akyüz, sezon başında koydukları hedeflere ulaşamadıklarını belirterek, Gençlerbirliği'nin tarihi boyunca ilk kez yarım sezon içinde 3 teknik direktör değiştirdiğini söyledi. 
     Muammer Akyüz, kamuoyunda oluşan 'Gençlerbirliği ilk yarıda kendisini kurtarır, ikinci yarıda futbolcu satar, para kazanır' imajını sildiklerini ifade ederek, şöyle konuştu 
     ''Şampiyonluğu hedefleyen bir takımız. Teknik direktörümüz Ziya Doğan ile de hedeflerimiz ortak. Aldığımız futbolcular bu hedefe yönelik oyuncular. Transfer ettiğimiz oyuncularla gelecek yıla da yatırım yaptık. Güçlü bir kadroyla hedefimize emin adımlarla gideceğiz.'' Akyüz, 1 yabancı oyuncu daha alabileceklerini ve bu konuda araştırmalarının sürdüğünü kaydetti. 
     Başkentin diğer ekibi Büyükşehir Belediyesi Ankaraspor'dan Gençlerbirliği'ne geçen İsmail Güldüren ise kırmızı-siyahlı takımın Türkiye'deki tek oynamak istediği kulüp olduğunu vurgulayarak, ''Fenerbahçe'den ayrıldığımda da ilk Gençlerbirliği ile görüşmüştüm. Ama bu takımda oynamak yeni kısmet oldu'' dedi. 

     
</TEXT>
</DOC>
