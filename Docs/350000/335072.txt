<DOC>
<DOCNO> 335072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun06.html </URL>
<DATE> 2005/04/20/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Yeni Papa'nın Türkiye, laiklik, eşcinsellik gibi konulardaki düşünceleri 
</HEADLINE>
<TEXT>

     Roma Katolik Kilisesi'nin yeni liderini belirlemek için Vatikan'daki Sixtus Şapeli'nde toplanan 115 kardinal, dün Alman Kardinal Joseph Ratzinger'i seçti. 
     16. Benediktus adını kullanacak Ratzinger'in belli başlı konulardaki fikirleri ve söyledikleri şöyle sıralanıyor 
     
     TÜRKİYE 

     Ratzinger, 2004'te Türkiye'nin AB ile bütünleşmesinin ''büyük bir hata'' olduğunu belirterek, ''Avrupa coğrafi değil, kültürel bir kıtadır ve Türkiye tarih boyunca, Avrupa'nın tersi bir başka kıtayı temsil etmiştir'' demişti. 
     
     KİLİSE 

     Alman Kardinal, 18 Nisan'da yaptığı bir dinsel söyleşide ''izafiyet diktatörlüğünü'' kınamış, Ekim 2004'te de ''Bir din ne kadar dünyayla asimile olursa o kadar gereksiz hale gelir'' demişti. 
     
     LAİKLİK 

     Ratzinger, Kasım 2004'te Hıristiyan kültüründen agresif bir laikliğe geçildiğini ve laikliğin siyasi yollarla kendisini benimseten bir ideoloji haline dönüşmeye başladığını söylemişti. 
     
     KADINLARIN PAPAZ OLMASI 

     Joseph Ratzinger, 1997'de kadınların Katolik Kilisesi'nde papaz olamamasının ''daimi'' olduğunu ve bu doktrini reddeden inananların afaroz edildiğini belirtmişti. Yeni Papa, kadınların papaz olmasını reddeden doktrin öğretisinin ''yanılmaz'' olduğunu ve bu öğretinin daimi olarak algılanması gerektiğini söylemişti. 
     
     KÜRTAJ VE ÖTANAZİ 

     1991'de Ratzinger, ''İnsanları, yaşamlarının başlangıcında, yaşamları bir hastalık veya bir olaydan ötürü kusurlu hale geldiğinde ya da yaşamlarının sonuna geldiklerinde ortadan kaldırmak için kürtaj ve ötanazi yapılmasına izin veren devletlerin suç ortaklığını'' kınamıştı. 1999'da da gebeliğe son vermeye yarayan ilaçların bir ''tıp sapkınlığı'' olduğunu savunan Ratzinger, bunun bir ''öldürme biçimi'' olduğunu ve insanların birini öldürdüğünün farkına bile varmadan bunu yaptıklarını söylemişti. 

     
</TEXT>
</DOC>
