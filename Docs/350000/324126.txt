<DOC>
<DOCNO> 324126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur09.html </URL>
<DATE> 2005/03/16/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Stresten kurtulmak isterken kolundan ve bacağından oldu 
</HEADLINE>
<TEXT>

     Alev GÜRSOY DHA 

      SİVAS'ta, 47 yaşındaki Şemsi Yurtoğlu, doğadan topladığı çeşitli bitkilerden yaptığı karışımın strese iyi geldiğini düşünerek, vücuduna sürüp, içti. Karışımın etkisiyle bir süre sonra vücudunda yaralar çıkmaya başlayan Şemsi Yurtoğlu'nun, çürüyen kolu ve bacağının kesilmesine karar verildi. 
     Yıldızeli İlçesi'nde oturan 6 çocuk annesi Şemsi Yurtoğlu, geçirdiği menenjit nedeniyle akli dengesini yitiren oğlu Saffet Yurtoğlu'nun sürekli olarak çevresindekileri rahatsız etmesi nedeniyle bunalıma girdi. Şemsi Yurtoğlu, bir arkadaşının strese iyi geldiğini söylemesi üzerine, doğadan topladığı kazandibi, karalahana, yabani dağ üzümü, ceviz yaprağı gibi bitkilerle bir karışım hazırladı. Hazırladığı karışımı vücuduna sürüp, içen Şemsi Yurtoğlu'nun vücudunda bir süre sonra yaralar oluşmaya başladı. Yaraların giderek büyümesi üzerine, sağ kolu ve sol bacağında çürüme oluştu. 
     Yakınları tarafından Yıldızeli Devlet Hastanesi'ne kaldırılan Şemsi Yurtoğlu, buradan Sivas Cumhuriyet Üniversitesi Tıp Fakültesi Hastanesi'ne sevk edildi. Hastanede tedavi altına alınan Yurtoğlu'nun yaralardan dolayı çürüme meydana gelen sağ kolu ile sol bacağının kesilmesine karar verildi. Büyük cahillik ettiğini söyleyen Şemsi Yurtoğlu, "Oğlumun çevreye zarar vermesi ve insanların sürekli şikayette bulunması beni çok üzdü. Bunalıma girdim. Komşum Nevruz, doğadan topladığı otlarla karışım hazırlayıp içiyordu. Bana da önerdi. Ben de bir doktora başvurmaya utandığım için çeşitli bitkilerden bir karışım hazırladım ve içtim. Bir süre sonra vücudumda yaralar oluştu. Cahilliğimin kurbanı oldum'' dedi. 
     
</TEXT>
</DOC>
