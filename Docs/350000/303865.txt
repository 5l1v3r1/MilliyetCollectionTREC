<DOC>
<DOCNO> 303865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/guncel/axgun02.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
3 gün sonra sınır dışı 
</HEADLINE>
<TEXT>


Bulgaristan'ı terk etmemek koşuluyla serbest kalan Murat Demirel ve eşi, Türkiye'ye sınır dışı edilecek 

LÜTFÜ KARAKAŞ, KEMAL ÖZGÜLER Burgaz Bulgaristan DHA 

Bulgaristan'a kaçak yoldan girerken yakalanan Egebank'ın eski sahibi Murat Demirel ve eşi Ayşenur Esenler Demirel'in Türkiye'ye sınır dışı edileceği bildirildi. 
Her gün polis merkezine gelerek imza atma karşılığı serbest kalan Demirel ile eşi, dün 11.00 sıralarında siyah camlı bir Volkswagen Golf marka otomobille Varna Bölge Mahkemesi'ne geldi. Salona önce Murat Demirel alındı ve "ülkeye kaçak yollarla girmek suçlaması"yla ifade verdi. Daha sonra da eşi ifade verdi. 
Murat Demirel, salon dışında kendisine soru yönelten DHA muhabirlerine, "Ne konuşayım Konuşacak bir şey yok" dedikten sonra yüzünü kaşkolla kapattı. Demirel çifti, daha sonra adliye binasının arka kapısından çıkarıldı. Demirel çifti, çıkışta da yüzlerini kapatırken şoför, aracı gazetecilerin üzerine sürdü. Otomobil, çifti kiraladıkları villaya götürdü. 
Türkiye'de haklarında tutuklama kararı olmadığı için Kırmızı Bülten çıkarılmayan Demirel çiftiyle ilgili işlemlerde Bulgar polisinin eli kolu bağlandı. Bulgaristan İçişleri Bakanlığı'nın, serbest bırakılma kararına itiraz etmeye hazırlandığı belirtildi. Bulgar polisi de ABD vatandaşı olan Ayşenur Esenler Demirel'in ABD'ye beyan etmeden 10 bin doların üzerinde para sokmaktan suç kaydının bulunduğunu belirledi. 
Burgaz Savcılığı yetkilileri, soruşturmanın kısa sürede tamamlanacağını belirterek, "Bu işlemler sonunda verilecek ceza paraya çevrilip kendisi 3 gün içinde Türkiye'ye sınır dışı edilebilir. Yasal prosedür devam ediyor" dedi. 

Kaşkolla yüzünü gizledi 

DHA 
Sabit adres gösterme ve her gün polis merkezine gelerek imza atma karşılığı serbest bırakılan Murat Demirel, gazetecileri görünce kaşkoluyla yüzünü gizledi. 


</TEXT>
</DOC>
