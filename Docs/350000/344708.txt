<DOC>
<DOCNO> 344708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/guncel/gun05.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
17 yıl sonra '2. dışkı davası' 
</HEADLINE>
<TEXT>


Şırnak'ın Beytüşşebap ilçesindeki köylüler, copla taciz edildikleri ve dışkı yalatıldığı iddiasıyla AİHM'ye gitti 

BELMA AKÇURA İstanbul 

İnsan dışkısı yedirildiği iddiasıyla 1989'da Avrupa İnsan Hakları Mahkemesi'ne giderek Türkiye aleyhine açtıkları davayı kazanan Yeşilyurt köylülerinden sonra şimdi de Beytüşşebaplı köylüler copla taciz ve dışkı yalatıldığı iddiasıyla AİHM'ye başvurdu. Daha önce uzun gözaltı nedeniyle AİHM'ye başvuran köylüler, bu kez mahkemeye ağır işkenceye maruz kaldıkları iddiasıyla gitti. 
2001 Temmuz'unda Şırnak'ın Beytüşşebap ilçesinde PKK'nın döşediği mayına basan bir er hayatını kaybetti. Beytüşşebap'taki operasyonda 27 kişi gözaltına alındı. Jandarma Komutanlığı'nda sorgulandıktan sonra tutuklu yargılanmak üzere Siirt Kapalı Cezaevi'ne gönderilen 27 kişiye coplu taciz, dışkı yalatma, haya sıkma, elektrik verme gibi insan onurunu zedeleyen ağır işkence yapıldığı iddiasıyla, Avukat Sezgin Tanrıkulu suç duyurusunda bulundu. Savcı da Beytüşşebap Jandarma Komutanı dahil 15 jandarmaya soruşturma açtı. Savcı, Bölük Komutanı'nın "kolluk amiri" olduğunu belirterek, yargılanmasında "H kimlerin yargılama prosedürü"nü işletti ve izin için Adalet Bakanlığı'na başvurdu.Bakanlığın ret yazısı üzerine savcı sanık askerler hakkında takipsizlik kararı verdi. Tanrıkulu karara itirazda bulundu. Siirt Ağır Ceza Mahkemesi'nce itirazı reddedildi. 


</TEXT>
</DOC>
