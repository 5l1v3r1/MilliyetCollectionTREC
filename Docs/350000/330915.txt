<DOC>
<DOCNO> 330915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/ekonomi/eko05.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Norveç gezisine 'işadamı' olmadan gidiyor 
</HEADLINE>
<TEXT>


Başbakan'ın Norveç'e de 'ayrı uçakla' gideceği öğrenilince geziye katılmaya istekli işadamı sayısı az çıktı, organizasyon iptal edildi 

ABDULLAH KARAKUŞ Ankara 

Başbakan Recep Tayyip Erdoğan'ın 11 - 12 Nisan'da gerçekleştireceği Norveç gezisinde de 'ayrı uçakla gitme' uygulamasını sürdürme kararı nedeniyle, başvuruda bulunan işadamlarının sayısı uçak kaldıracak düzeye ulaşamayınca, TOBB, organizasyonu iptal kararı aldı. 
Başbakan Erdoğan'ın 28 - 31 Mart'ta gerçekleştirdiği Tunus - Fas gezisine adını yazdıran 15 müteahhit, Erdoğan'ın başka uçakla gittiğini öğrenince geziye katılmaktan vazgeçmişti. İşadamlarının, "Ben uçakta Başbakan'a sorunlarımı anlatırım diye geliyordum. Yoksa Tunus'ta ne işim var" demesi üzerine de Erdoğan, Milliyet'e yaptığı açıklamada, "Bu gezilere iş bağlamak için değil de benimle uçakta iş bağlamak için geliyorlarsa bu çok çirkin" diye tepki göstermişti. 
Edinilen bilgilere göre işadamı sıkıntısı Norveç gezisinde de baş gösterdi. İşadamları, geziye ilgi göstermedi. Ancak isteksizliklerinin altında, Erdoğan'la yolculuk edememenin yattığı yorumları yapıldı. 
Bunun üzerine bir süre önce TOBB'un organizasyonunda gazeteciler ve işadamları için ayrı bir uçak kaldırılacağını duyuran Başbakanlık, önceki gün basın mensuplarının 'kendi olanaklarıyla' geziyi izleyebileceğini duyurdu. Başbakanlık kaynakları, işadamlarının katılımının az olmasını, "Orada petrol ve balıkçılığın dışında işadamlarının ilgisini çekecek fazla birşey yok. Norveç, zengin bir ülke. Bu nedenle işadamları katılmamış olabilir" diye gerekçelendirdi. 


</TEXT>
</DOC>
