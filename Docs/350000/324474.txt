<DOC>
<DOCNO> 324474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonspo12.html </URL>
<DATE> 2005/03/17/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Trabzonspor'un gece maçı özlemi bu hafta sona eriyor... 
</HEADLINE>
<TEXT>

     Birinci Süper Futbol Ligi'nde hafta sonunda Beşiktaş ile deplasmanda karşılaşacak olan Trabzonspor, gece maçı özlemine de son vermiş olacak. 
     En son ligin 16. haftasında Samsunspor ile deplasmanda bir gece maçına çıkan ve karşılaşmayı 4-0'lık sonuçla kazanan Trabzonspor, ligde 8 haftalık bir aradan sonra gece maçına çıkacak. 
     Trabzonspor, bu sezon gece maçlarında aldığı başarılı sonuçlarla dikkat çekti. Karadeniz ekibi yaptığı 12 gece maçında, 9 galibiyet, 2 mağlubiyet ve 1 beraberlik elde etti. 
     
     GÜNEŞ, ADAPTE ETMEYE ÇALIŞIYOR 
     Teknik direktör Şenol Güneş ile birlikte bu sezon ilk kez gece maçına çıkacak bordo-mavili takım, antrenmanlarını buna göre yapıyor. 
     Güneş ile birlikte daha önce hep gündüz çalışan Karadeniz ekibi, pazartesi günkü çalışmayı 16.00, salı günkü çalışmayı 17.00, dünkü çalışmayı ise 18.00'de yaptı. Son çalışmasını ise 19.00'da yapacak bordo-mavili takım, böylece yavaş yavaş maçın oynanacağı saate adapte olmaya çalışıyor. 
     
</TEXT>
</DOC>
