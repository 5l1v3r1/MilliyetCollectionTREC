<DOC>
<DOCNO> 349640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun31.html </URL>
<DATE> 2005/06/07/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Beyaz Saray Henüz Kuzey Kore'den işaret almadık 
</HEADLINE>
<TEXT>

     Beyaz Saray, Kuzey Kore’nin, nükleer silah programını durdurması için yapılan altılı görüşmelere dönmeye hazır olduğu yönünde henüz işaret vermediğini açıkladı. 
     Beyaz Saray sözcüsü Scott McClellan, Kuzey Koreli ve Amerikalı yetkililerin, Kuzey Kore’nin nükleer programıyla ilgili görüşmelerin yeniden başlaması konusunu değerlendirmek üzere New York’ta bir araya geldiği toplantıda, bu ülkenin görüşmelere döneceği sinyalinin verilmediğini kaydetti. 
     Toplantının, müzakere için değil, görüş alışverişi yapılması amacıyla düzenlendiği belirten McClellan, Kuzey Koreli yetkililerin çeşitli konularda görüşlerini dile getirdiğini belirtti. 
     Scott McClellan, Kuzey Kore’nin altılı görüşmelere dönmesi konusunda umutlu olduklarını sözlerine ekledi. 
     Kuzey Kore’nin nükleer programıyla ilgili altılı görüşmelerin kesilmesinden yaklaşık 1 yıl sonra ABD, 13 Mayıs’ta Kuzey Kore’yi görüşmelere dönmesi için uyarmıştı. 
     
</TEXT>
</DOC>
