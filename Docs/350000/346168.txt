<DOC>
<DOCNO> 346168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonyas10.html </URL>
<DATE> 2005/05/26/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Onbinlerce yengeç, Melbourne plajını işgal etti 
</HEADLINE>
<TEXT>

     Avustralya’nın güneyindeki Melbourne kentinin bir plajını onbinlerce yengeç işgal etti. 
     The Age gazetesi haberinde, futbol sahası genişliğinde bir arazide üst üste yığılan yengeçlerin sayısının 50 bini aşkın olduğunu belirtti. Örümcek türü yengeçlerin bir metre yüksekliğinde bir tepe oluşturdukları kaydedildi. 
     İlginç olayı gözlemleyen bilimadamları Mark Norman ve Julian Finn, "Bilim-kurgu filmi gibi. Her yer yengeç dolu. Üreme döneminin bir bölümü" diye konuştular. 
     Bilimadamları, bu bölgede daha önce de üreme dönemlerinde bu tip bir yengeç yığılmasının gözlendiğini, ancak şimdiye dek hiç bu boyutta olmadığını belirttiler. 
     Avustralya’nın bu bölgesindeki örümcek türü yengeçlerin gövdeleri 20 santimetre kadar olmasına karşılık uzun bacakları 40 santimetreyi buluyor. 
     
</TEXT>
</DOC>
