<DOC>
<DOCNO> 342383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/guncel/gun03.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın C-4'leri şimdi PKK'da 
</HEADLINE>
<TEXT>


Kara Kuvvetleri Komutanı Orgeneral Yaşar Büyükanıt'ın açıklamalarıyla gündeme gelen C-4'lerin, Saddam'ın ordusundan geriye kalan patlayıcılar olduğu açıklandı 

TOLGA ŞARDAN Ankara 

Son bir yılda ele geçirilen yaklaşık 190 kilo plastik patlayıcının menşeini araştıran Emniyet Genel Müdürlüğü, yeni bilgilere ulaştı. C - 4 ve A - 4 olarak bilinen patlayıcıların seri ve üretim numaralarından, Portekiz yapımı olduğu belirlendi. Portekiz'in patlayıcıları Irak'a, İran'la 7 yıl süren savaş sırasında sattığı anlaşıldı. Irak'ta yaşanan otorite boşluğu sırasında devlet depoları yağmalanınca patlayıcılar da terör örgütlerinin eline geçti. PKK'nın da Kuzey Irak üzerinden Türkiye'ye getirdiği patlayıcıların eylemlerde kullanıldığı vurgulandı. 

Büyükanıt ne demişti 
"1997'de Türk ordusu da Kandil Dağı'na girememişti" diyen ABD Büyükelçiliği Politika Danışmanı John W. Kunstadter'e önceki gün yanıt veren Yaşar Büyükanıt, "Şu anda Kuzey Irak'tan Türkiye'ye çok fazla C-4 ve C - 3 patlayıcı madde giriyor. C - 4, teröristlerin sırt çantasının değişmez malzemesi oldu. Bu tür beyanatlarla uğraşacağına, bu patlayıcılar nasıl Türkiye'ye giriyor, ona baksın" demişti. Patlayıcıların PKK'nın eline geçmesini eleştiren Büyükanıt, ABD'nin Irak - Türk sınırını koruyamadığı mesajını vermişti. 

C-4 suikastların vazgeçilmezi 

ŞÜKRAN PAKKAN İstanbul 
Kullanımı uzmanlık gerektiren C-4'ler, radikal İslami grupların da tercihi. Sabotaj ya da suikastlarda kullanılıyor. C-4'le gerçekleştirilen bazı eylemler şöyle 
1991'de Hindistan Başbakanı Rajiv Gandhi'ye suikast. TBMM Araştırma Komisyonu, Uğur Mumcu'ya düzenlenen suikastta kullanılan bombanın plastik patlayıcı olduğunu belirledi. İstanbul'daki 2 sinagoga düzenlenen saldırılarda TNT'ler C - 4'le güçlendirilmişti. Diyarbakır'da Emniyet Müdürlüğü'ne, Doğu Anadolu'da da otobüslere binmeye çalışan teröristlerin üzerinden C-4 çıktı. 11 Eylül saldırılarının ardından Paris'ten Miami'ye giden Amerikan Hava Yolları'na ait uçakta, ayakkabısının içine gizlediği C-4 tipi patlayıcıyı aktif hale getirmek isteyen bir terörist yakalandı. 

</TEXT>
</DOC>
