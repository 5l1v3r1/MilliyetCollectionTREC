<DOC>
<DOCNO> 302224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonsiy21.html </URL>
<DATE> 2004/12/30/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Başesgioğlu Esas gaye asgari ücretin altında emeklilere artış sağlamak 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, emekli maaşlarına 2005 yılında kademeli bir artış oranı öngördüklerini belirterek, ''Burada esas gayemiz, asgari ücretin altında aylık alan emeklilere daha fazla bir artış sağlamak'' dedi. 
     İntes Eğitim Merkezi'ndeki imza töreninden ayrılırken, bir gazetecinin, emeklilere kademeli zam sisteminin ayrıntılarına ilişkin sorusunu yanıtlayan Başesgioğlu, Bağ-Kur ve SSK emeklilerine 2005 yılında uygulanacak artış oranlarına ilişkin yasa tasarısının dün akşam Meclis Genel Kurulu'ndan çıktığını anımsattı. 
     Buna göre, 200 milyon liranın altında aylık alanlara Ocak ve Temmuz aylarında yüzde 8'erlik, 200 ile şu anda geçerli olan asgari ücret olan 318 milyon lira arasında aylık alanlara yüzde 7 artı 7 ve bunun üzerinde aylık alanlara ise yüzde 6 artı 6 oranında kademeli bir artış oranı öngördüklerini bildiren Başesgioğlu, şunları söyledi 
     ''Burada esas gayemiz, asgari ücretin altında aylık alan emeklilere daha fazla bir artış sağlamak. Dolayısıyla 2 yıldır yapmış olduğumuz artışları dikkate alırsak, emeklilere son 3 yılda imkanlar dahilinde, imkanları zorlayarak iyi bir iyileştirme yapıldı diyebiliriz. Ama tabii gönlümüzün arzu ettiği bu değil. Açıkçası, daha fazla verebilmek... Ama, uygulanan bir program var. Burada populist anlayışlara yer yok. Onun için de gerçekçi olmak lazım. Neticede bunun olumsuz yansımaları ekonomiye tekrar geri dönüyor. İnşallah enflasyon bu şekilde düşük seyrettiği, ekonominin genel dengeleri iyileştiği sürece önümüzdeki dönemlerde daha fazla artış yapma imkanına sahip olacağız.'' 
     
     ''SOSYAL GÜVENLİK KURULUŞLARININ FON BİRİKİMLERİ YOK'' 
     Bir diğer esas sıkıntılarının da sosyal güvenlik kuruluşlarının fon birikimine sahip bulunmamaları olduğunu bildiren Başesgioğlu, ''Emeklilik fonlarında birikim olmadığı ve bu da nemalanmadığı için buradan emeklilerimize gelen artı bir değer olmuyor'' diye konuştu. 
     Dünyanın çoğu ülkesinde bu fonların değerlendirildiğini belirten Başesgioğlu, ikinci ayak emeklilik denilen, ikinci emeklilik sistemlerinin sisteme kazandırılması gerektiğini söyledi. Başesgioğlu, ''Yeni bir sosyal güvenlik reformu hazırlıyoruz. Bütün bu söylediğim hususları bu reform içinde değerlendiriyoruz'' dedi. 
     Başesgioğlu, kabine revizyonuna ilişkin iddiaların anımsatılması üzerine de, bunun tamamen Başbakan'ın takdiri olduğunu kaydetti. Başesgioğlu, ''Elbette kabine arkadaşlarını, yakın çalışma arkadaşlarını tayin etmek, seçmek O'nun en doğal hakkı'' diye konuştu. 
     
</TEXT>
</DOC>
