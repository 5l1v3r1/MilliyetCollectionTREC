<DOC>
<DOCNO> 310665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/spor/spo02.html </URL>
<DATE> 2005/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Onay Platini'den 
</HEADLINE>
<TEXT>


Başkan Aziz Yıldırım, Şenes Erzik vasıtasıyla Anelka'yı, Fransızlar'ın efsanevi yıldızına sordurdu. "Trezeguet ve Henry'den daha iyi. Sakın kaçırmayın" yanıtı üzerine transfere son nokta koyuldu 

YALÇIN TÜRK 


Artık Fenerli 
FENERBAHÇE transferi için büyük uğraş verdiği Nicolas Anelka'da dün mutlu sona ulaştı. Manchester City ile bonservis ücretinde anlaşan ancak Fransız oyuncunun son dakikada çıkardığı pürüz nedeniyle rest çeken Sarı - Lacivertli yönetim, Anelka'nın tüm şartları kabul etmesi üzerine dün 2. kez Fransa'ya çıkarma yaptı. Yönetici Hakan Bilal Kutlualp, ünlü golcüyle masaya oturdu ve transfere son noktayı koydu. 

Fabiano gitti 
BAŞKAN Aziz Yıldırım'ın krize girilen 24 saatlik dönem içinde UEFA Asbaşkanı Şenes Erzik vasıtasıyla Anelka'yı, Fransızların efsane yıldızı Platini'ye sordurduğu öğrenildi. Platini'nin, "Henry ve Trezeguet'den daha iyi bir golcü. Sakın kaçırmayın" yanıtını verdiği, bunun üzerine yeniden düğmeye basıldığı kaydedildi. Bu arada Fabiano'nun eşyalarını topladığı bildirildi. 

'Beni görecekler' 
GÖRÜŞMELER sırasında pay almak için birçok menajerin devreye girdiği ancak Anelka'nın bu oyunu bozduğu bildirildi. Fenerbahçe ile 3.5 artı 1 yıllık sözleşme imzalayacak olan ünlü yıldızın, "Hakkımda bir sürü spekülasyon yapılıyor. Fenerbahçe'ye faydalı olmaya gidiyorum. Herkese bunu en kısa sürede göstereceğim" dediği öğrenildi. Eşyalarını toplayan Anelka'nın bugün kız arkadaşıyla İstanbul'a gelmesi bekleniyor. 

Hooijdonk geri döndü 

SARI - Lacivertli ekibin Hollandalı yıldızı Pierre van Hooijdonk dün İstanbul'a döndü. Sakatlığı nedeniyle uzun süredir ülkesinde bulunan ve bir hafta rötarlı gelen golcü oyuncu, havalimanında sağlık durumunu soran gazetecilere, Türkçe "Çok iyiyim" yanıtını verdi. Hollandalı futbolcu, bir valizi çıkmayınca, bir süre havaalanında bekledi ve bagajı için rapor tutturdu. 

Fener'den gol provası 

ÇAYKUR Rizespor maçının hazırlıklarını dün akşam yaptığı antrenmanla tamamlayan Fenerbahçe'de Teknik Direktör Daum taktik ağırlıklı bir program uyguladı. Forvet oyuncularına gol çalışması yaptıran ve kanat ortalarını gole çevirmelerini isteyen Alman hoca, zaman zaman idmanı durdurarak uyarılarda bulundu. 

Borç 78 milyon 

YUSUF KOBAL 

FENERBAHÇE Kulübü Yüksek Divan Kurulu toplantısı dün Faruk Ilgaz Tesisleri'nde yapıldı. Kötü hava şartları nedeniyle salona yaklaşık 200 üye geldi. Denetleme Kurulu, kulübün 31.12.2004 itibarıyla 63 milyon 215 bin dolar sözleşmeye dayalı, 15 milyon 498 bin YTL de sözleşmeye dayalı olmayan borcu bulunduğunu açıkladı. Bu arada Şampiyonlar Ligi'nden kasaya 7 milyon İsviçre Frangı girdiği belirtildi. 
İKİNCİ Başkan Nihat Özdemir, stat projesi hakkında bilgiler verirken, tüzük değişikliği konusunda karşıt görüşler ortaya atıldı. Bunun üzerine söz alan Başkan Aziz Yıldırım, "Kimse 'Aziz Yıldırım ve arkadaşları kendileri için tüzük hazırlıyorlar' şeklinde bir düşünceye kapılmasın. İstediğimiz, tüzüğü değişen yeni kanunlara uygun hale getirmektir. Herkes Fenerbahçe devrimine hazırlıklı olmalı" dedi. 

Suat Usta tepkisi 

SARI - Lacivertli kulübün İkinci Başkanı Nihat Özdemir, Konyaspor - Galatasaray maçında forma giymeyen Suat Usta'nın durumuna dikkat çekti. Özdemir, Galatasaray'ın bu futbolcuyu Konyaspor'a kiraladıktan sonra, kendilerine karşı oynamaması için baskı yaptığını kaydetti, "Suat'ı 18 kişilik kadroya bile almadılar. Bunu spor kamuoyunun dikkatine sunuyoruz ve herkesi göreve davet ediyoruz" dedi. 
FENERBAHÇE'NİN geçen yılki şampiyonluğuna leke sürmek istendiğini ileri süren Nihat Özdemir, "İstanbulspor - Beşiktaş maçından dolayı bize yapılanları herkes gördü. Bu maçtan neredeyse 6 ay önce yapılan ödemeleri teşvik primiymiş gibi yanlış bilgilendirerek kamuoyunda iddialar ortaya atıldı. Koparılan gürültüleri hep birlikte izledik. Forma giymesi gereken Suat Usta neden oynatılmadı " diye konuştu. 


</TEXT>
</DOC>
