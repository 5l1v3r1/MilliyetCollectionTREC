<DOC>
<DOCNO> 303083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonsiy12.html </URL>
<DATE> 2005/01/03/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Gül - Armitage görüşmesinin perde arkası... Neler konuşuldu 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ABD Dışişleri Bakan Yardımcısı Richard Armitage'a Türkiye'nin Kürt grupların Kerkük'teki nüfus yapısını değiştirmesi çabalarına ilişkin duyduğu rahatsızlığı iletti. 
     Diplomatik kaynaklardan edinilen bilgiye göre, görüşmenin ağırlıklı gündem maddesini Irak ve yaklaşan seçimler oluşturdu. Bunun dışında, Afganistan ve Kıbrıs gibi konular da ele alındı. 
     Gül'ün Armitage'e Güneydoğu Asya'daki depremin ardından ABD'nin sağladığı yardımlardan dolayı takdirlerini ilettiği, ABD'li konuğun da Türkiye'nin AB'nin 17 Aralık zirvesinde elde ettiği sonuçtan duyduğu memnuniyeti dile getirdiği öğrenildi. 
     
     IRAK'A İLİŞKİN MESAJLAR 
     Edinilen bilgiye göre görüşmede Gül, Irak'ta seçimlerin en sağlıklı şekilde yapılması için Türkiye olarak gayret sarf ettiklerini belirterek, bu çerçevede Irak'taki bütün gruplarla tek tek konuştuklarını aktardı. 
     Gül, özellikle Sünni Arapların süreç dışında kalmaması gerektiğinin altını çizerek, Irak'ın bağımsızlığının kazanmasının ardından Şiilerin o dönemde süreç dışında kaldığını ve sonradan da dahil olmakta zorlandığını, şimdi aynı şeyin Sünni Arapların başına gelmemesi gerektiğini söyledi. 
     Dışişleri Bakanı Gül'ün Türkiye'nin hassasiyetini ilettiği bir başka konu da Kerkük konusunda oldu. Türkiye'nin Kerkük'e ilişkin endişelerini gündeme getiren Gül, seçim sürecinde kentte dengelerin gözetilmesinin önemine dikkati çekti. Gül'ün Türkiye'nin kentin demografik yapısının Kürt guruplarca değiştirilmesi çabalarına yönelik ciddi endişeler duyduğunu söylediği ve bu gelişmelerin ''ciddi sonuçlar doğurabileceğini'' aktardığı öğrenildi. 
     Armitage'ın da bu konuyu Kürt liderler Mesud Barzani ve Celal Talabani ile görüştüğünü söylediği bildirildi. 
     
     DİĞER GÜNDEM BAŞLIKLARI 
     Görüşmede Irak'ın yanı sıra Kıbrıs ve Afganistan'a ilişkin gelişmeler de ele alındı. 
     Armitage'ın Türkiye'nin Afganistan'daki Uluslararası Güvenlik Destek Gücü'nün komutasını alacak olmasından duyduğu memnuniyeti dile getirdiği öğrenildi. Gül'ün de bu konuya çok önem verdiklerini ve hatta komutanın devir teslim töreni için Afganistan'a gitmeyi planladığını söylediği bildirildi. 
     Dışişleri Bakanı ve Başbakan Yardımcısı Abdullah Gül, Kıbrıs konusunda da Türkiye'nin bilinen görüşlerini tekrarlayarak, referandum sonrası KKTC üzerindeki tecridin kaldırılması için ABD'den somut adım beklediklerini kaydetti. 
     Bu arada, Gül-Armitage görüşmesi sürerken, ayrı bir odada ABD'nin Ortadoğu'dan Sorumlu Dışişleri Bakan Yardımcısı William Burns ve Dışişleri Bakanlığı Müsteşar Yardımcısı Nabi Şensoy başkanlığındaki heyetler, Irak'taki terör örgütü PKK KADEK konusunu görüştü. Görüşmede Türk tarafı, buna ilişkin rahatsızlığını ileterek, ABD'den terör örgütüne karşı somut mücadele beklediğini aktardı. 
     
</TEXT>
</DOC>
