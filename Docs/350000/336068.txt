<DOC>
<DOCNO> 336068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/guncel/axgun02.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
10 bin kişi uğurladı 
</HEADLINE>
<TEXT>


Gediz'de, grizu faciası kurbanlarını son yolculuğuna uğurlayanlar, cami avlusuna sığmadı 

YAVUZ KUŞDEMİR, TURAN GÜLTEKİN, MÜCAHİT BEKTAŞ, MEHMET ALTINTAŞ Kütahya DHA 

Kütahya'nın Gediz ilçesi, 18 madencinin yaşamını yitirdiği önceki günkü grizu faciasıyla yasa büründü. 
Kömür İşletmeleri A.Ş.'ye ait Gediz Linyit İşletmesi'nde yaşamını yitiren madenciler için dün yapılan cenaze törenine Çalışma ve Sosyal Güvenlik Bakanı Murat Başesgioğlu ile Enerji ve Tabii Kaynaklar Bakanı Hilmi Güler'in de aralarında bulunduğu yaklaşık 10 bin kişi katıldı. Gediz'deki Ulucami avlusu vatandaşları almayınca, halk sokaklara taştı. 
Faciadan kurtulan Emrullah Ölmez, olayı, "Yemek almak için madenden çıkıyordum. Arkadaşlarıma, alevin çıktığı yöne gitmelerini söyledim. Ters istikamete gittiler" dedi. 
Gediz Başsavcılığı soruşturma başlatırken, Bakan Güler, "İhmal var mı " sorusuna, "Varsa ortaya çıkacaktır" diye yanıt verdi. 

2 ay sonra baba olacaktı 

Ölen maden işçisi Ethem Eroğlu'nun eşi, 7 aylık hamileydi. Facianın diğer kurbanları şunlar Maden mühendisi Türker Öztürk, işçiler Ahmet Asal, Mustafa Akdemir, Rüştü Söyler, Kadir Erdoğan, İsmail Öner, Ahmet Ertürk, Mehmet Çelen, Musa Kartal, İbrahim Atmaca, Fatih Gümüş, Lokman Ökten, Ramazan Atak, İbrahim Kılıç, Yüksel Dağcı, Nazım Özdoğan ve Mehmet Özdemir. 

'Dinamit sebep oldu' 

Grizu patlamasından yaralı kurtulan işçilerden Süleyman Koç, facia anını anlattı. Koç, şunları söyledi "Ocakta 380 metre, ardından da 60 metre derinliğe inip 30'ar metrelik bölümlerde çalışıyorduk. Ben bu 60 metrelik bölümde çalışırken, diğerleri nefeslik bölümünde çalışıyordu. 70 metrelik nefeslik bölümünde 8 metre daha açmak için dinamit patlattılar. Bu patlamadan sonra grizu patlaması oldu. Alev topu gördüm. Hemen yanımdaki su birikintisine atlayıp kurtuldum." 

3 arkadaşın ortak kaderi 

Ölen 18 maden işçisinden 3'ünün kaderi aynı oldu. Gökler beldesinde oturan ve uzun süre işsiz dolaşan madenciler Mehmet Özdemir 36 , Ahmet Asal 34 ve Rüştü Söyler 29 , Gökler Belediye Başkanı Murat Bardakçı'nın yardımıyla 40 gün önce Türkiye Kömür İşletmeleri'ne ait kömür ocağında işbaşı yaptı. Aynı gün işe giren, üçü de evli olan arkadaşlar, dün meydana gelen grizu patlamasında göçük altında kalarak öldüler. Söyler'in bir çocuğu var. 


</TEXT>
</DOC>
