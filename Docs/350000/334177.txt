<DOC>
<DOCNO> 334177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sondun02.html </URL>
<DATE> 2005/04/17/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Irak'ta Şiilerin rehin alınması... Iraklı ve ABD'li askerler mevzileniyor 
</HEADLINE>
<TEXT>

     Irak'ın başkenti Bağdat yakınındaki Maden kasabasında 60 kadar Şii'nin rehin alınmasının ardından yüzlerce Iraklı ve Amerikalı asker kasaba çevresinde mevzilendi. 
     Kurtarma operasyonuna hazırlık için mevzilenen ve makineli tüfek taşıyan askerlerin Maden kasabası girişinde araçlarla hareket ettiği belirtildi. 
     Amerikalı askerlerin bölgede bulunan iki ana köprüdeki geçişi de kapattığı kaydedildi. 
     Iraklı ve Amerikalı askerler dün kasabaya operasyon düzenlemişti. 
     Bağdat'ın 40 kilometre güneyindeki Maden kasabasında dün gece silahlı bir Sünni grubun, 60 kadar Şii'yi rehin aldığı ve diğer Şiilerin kasabayı terk etmemeleri halinde rehineleri öldürmekle tehdit ettiği bildirilmişti. 
     
</TEXT>
</DOC>
