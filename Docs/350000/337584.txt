<DOC>
<DOCNO> 337584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/guncel/gun04.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni konyağına izin yok 
</HEADLINE>
<TEXT>


Ağrı Dağı resimli Ermeni konyağı Ararat'ın Türkiye'de satılmasına, "Tüketiciyi yanıltacak bir şekilde, ürün Türkiye'de üretiliyor duygusunu yaratıyor" denilerek izin verilmedi 

TÜRKER KARAPINAR Ankara 

Ermenistan merkezli Yarevan Brandy şirketinin 42 ülkede satılan ve üzerinde Ağrı Dağı resmi bulunan konyağı "Ararat"ın, aynı isimle Türkiye'de satılmasına tescil vermeyen Türk Patent Enstitüsü TPE kararına yapılan itiraz reddedildi. Ankara Fikri ve Sinai Haklar Mahkemesi, markanın, temsil ettiği ürünün coğrafi kaynağı ve üretim yeri konusunda tüketiciyi yanılttığını belirtti. Şirket, Ararat ismiyle pazarladığı konyakları Türkiye'de de tescil ettirmek için TPE'ye başvurdu. Ancak TPE, Ermenilerin Ağrı Dağı ve çevresi üzerindeki talepleri bilindiği için, patent tescili talebini kamu düzenine aykırı olduğu gerekçesiyle reddetti. Şirket yetkilileri de mahkemeye başvurdu. 
TPE'nin yanıtının yerinde olmadığına karar veren mahkeme, "Ancak, Ararat ismi ve Ağrı Dağı resmi üretim yeri konusunda tüketiciyi yanıltabilir. Nuh'un gemisinin Ağrı'da karaya oturduğu dini kabulü nedeniyle yabancı turistlerin ilgisi olduğu açık" dedi. Yargılama aşamasında vizyona giren "Ararat" filminin anımsatıldığı kararda, Türkiye ile ilgili bazı iddiaların gündemde tutulması için Ararat isminin kullanılmasının, ulaşılan sonucu doğrular nitelikte olduğu vurgulandı. Kararda, "Örneğin, Çin Seddi'ni duyan tüketici derhal Çin'i hatırlayacaktır. Çin'de üretilmeyen bir ürün için bu ismin kullanılması mümkün değildir. İsviçre'de 'Bern' şehrinin İtalyanca ismi olan 'Berna' markasının İtalya'da üretilip İsviçre'de satışına izin verilmemiştir" denildi. 
Tescil yapılsaydı, Brandy dışında hiçbir şirket, aynı isim ve resimle Türkiye'de konyak üretemeyecek ve satamayacaktı. 


</TEXT>
</DOC>
