<DOC>
<DOCNO> 345369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonsiy13.html </URL>
<DATE> 2005/05/24/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
AKP'den Meclis'te yoğun çalışma önerisi... 
</HEADLINE>
<TEXT>

     AK Parti, TBMM Genel Kurulu’nun çalışma gün ve saatlerinin uzatılmasını istedi. 
     AK Parti Grubu, Anayasa değişikliği ve bazı teklif ve tasarıların bu hafta içinde görüşülmesini sağlamak üzere, Genel Kurul’un Cumartesi de dahil 5 gün çalışması ve çalışma saatlerinin uzatılması önerisini Danışma Kurulu’na getirdi. 
     TBMM Başkanvekili Ali Dinçer başkanlığında, AK Parti Grup Başkanvekili Faruk Çelik ile CHP Grup Başkanvekili Ali Topuz’un katıldığı toplantıda, öneri üzerinde anlaşma sağlanamadı. 
     Toplantının ardından açıklama yapan AK Parti’li Çelik, Anayasa değişikliği ve ceza yasalarına ilişkin teklifler ile kamu borçlarının tahsili ve terkinine ilişkin tasarının görüşülmesi için bir program önerdiklerini belirtti. 
     CHP’li Topuz ise TBMM’nin yoğun çalışmasına karşı olmadıklarını ancak, bu çalışmanın insani ölçüler içinde olması gerektiğini kaydetti. Genel Kurul’un Cumartesi günü toplanmasına karşı olduklarını bildiren Topuz, siyasi partilerin seçmenleriyle yakın ilişkilerde bulunduğu bir zaman dilimi olan bu dönemde, hafta sonu çalışmasını doğru bulmadıklarını ifade etti. 
     AK Parti’nin Genel Kurul’a getireceği öneri, çalışma saatlerinin bugün 15.00-23.00 olmasını ve Anayasa değişikliği teklifinin birinci tur müzakereleri ile ceza yasalarına ilişkin 3 teklifin görüşülmesini öngörüyor. Öneri, Genel Kurul’un yarın 11.00-21.00, Perşembe günü 11.00-23.00 saatleri arasında çalışmasını, yarın, CHP Grup Toplantısı 
     nedeniyle 12.30-14.00 arasında çalışmalara ara verilmesini içeriyor. 
     Öneri uyarınca, Genel Kurul 27 Mayıs Cuma ve 28 Mayıs Cumartesi günleri 14.00-23.00 saatleri arasında çalışacak. 
     AK Parti’nin önerisindeki programa göre, Genel Kurul’da yarın TCK değişikliğine ilişkin yasa teklifi, Perşembe günü kamu alacaklarının tahsili ve terkinine ilişkin tasarı ele alınacak. Anayasa değişikliği teklifinin ikinci tur oylaması Cuma günü yapılacak ve ardından kamu alacakları tasarısının görüşmelerine devam edilecek. Cumartesi günü de Mahalli İdare Birlikleri Tasarısı görüşülecek. 
     
</TEXT>
</DOC>
