<DOC>
<DOCNO> 325830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun26.html </URL>
<DATE> 2005/03/22/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
AB, Türkiye'den yükümlülükleri yerine getirmesini bekliyor 
</HEADLINE>
<TEXT>

     Yunanistan hükümet sözcü yardımcısı Evangelos Andonaros, AB üyesi ülkelerin Türkiye'nin üstlendiği yükümlülükleri yerine getirmesini beklediklerini söyledi. 
     Andonaros, yaptığı basın toplantısında, dün akşam bir araya gelen Başbakan Recep Tayyip Erdoğan ve Yunanistan Başbakanı Kostas Karamanlis'in yaptıkları görüşmeye ilişkin soruları yanıtladı. 
     Türkiye'nin 3 Ekim'e kadar gümrük birliği protokolünü imzalamaması halinde Atina'nın veto kullanıp kullanmayacağı sorusunu yanıtlayan Andonaros, ''Varsayıma dayalı sorulara yanıt vermiyorum. Ancak Sayın Almanya Başbakanı Gerhard Schröder'in de söylediği gibi, AB üyesi ülkeler, Türkiye'nin üstlendiği yükümlülükleri yerine getirmesini bekliyor. Bu yalnızca Yunanistan ya da Kıbrıs'ın Rum kesimi talebi değildir, Türkiye'nin tüm 25 üyeye karşı yükümlülüğüdür'' dedi. 
     Andonaros, Ege'deki ihlal iddialarına ilişkin sorulara ise Karamanlis'in dün gece görüşmeden sonra yaptığı, ''Ege'deki bazı faaliyetlerin iyi komşuluk kavramıyla uyum içinde olmadığı'' yolundaki açıklamayı tekrarlayarak yanıt verdi. 
     Yunan Hava Kuvvetleri'nin Yunanistan'ın egemenlik haklarının sorgulanmasına izin vermediğini de belirten Andonaros, bu hakları korumaya hazır olduklarını kaydetti. 
     
     YUNAN BASINI 
     Bu arada Yunan basını dün akşamki görüşmenin, iki liderin Türk-Yunan yakınlaşmasını sürdüreceğini bir kez daha teyit ettiğini ortaya koyduğunu yazdı. 
     Başbakan Erdoğan'ın, ''iyi niyet yemeği'' olarak nitelendirilebilecek dün akşamki yemekte hiçbir taahhüt altına girmediği yorumunu yapan gazeteler, Erdoğan'ın tarih vermeden gümrük birliği protokolünü yakında imzalayacaklarını söylemekle yetindiğini savundu. 
     Karamanlis'in yemekten sonra gazetecilerin sorularına yanıt vermediğini kaydeden Yunan basını, Yunanistan Başbakanı'nın Türk muadiline AB'ye karşı üstlendiği yükümlülükleri yerine getirmeleri gerektiği mesajını verdiğini ve 2 saatlik yemeğe Kıbrıs ve Türkiye'nin AB sürecine ilişkin konuların hakim olduğunu belirtti. 
     Gazeteler, Erdoğan'ın bu görüşmede Karamanlis'e Kıbrıs'ta görüşmelerin tekrar başlaması için baskı yapma olanağı bulduğunu, ancak Rum vakıflarının haklarının iadesi ya da Heybeliada Ruhban Okulu'nun açılması örneği, herhangi bir iyi niyet jesti için yükümlülük altına girmediğini de belirtti. 
     Akşam yemeğinin faturasını evsahipliğini üstlenen Yunan tarafının ödediğini de yazan Yunan basını, ''görüşmeden sonra ortak açıklama yapılmamış olmasının düşündürücü olduğu'' yorumunu yaptı. 
     
</TEXT>
</DOC>
