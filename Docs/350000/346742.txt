<DOC>
<DOCNO> 346742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonspo32.html </URL>
<DATE> 2005/05/28/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Güvenç Kurtar "Seyredenler oynadığımız futbolu takdir etmiştir" 
</HEADLINE>
<TEXT>

     Akçaabat Sebatspor Teknik Direktörü Güvenç Kurtar, iyi futbol oynamalarına karşın ligden düştüklerini belirterek, "Bugün seyredenler onyadığımız futbolu takdir etmiştir" dedi. 
     Güvenç Kurtar, 2-2’lik Beşiktaş beraberliğinin ardından yaptığı değerlendirmede, göreve geldiği günden itibaren Akçaabat Sebatspor’da şanssızlıkların bir türlü bitmediğini dile getirdi. 
     Buna karşın en iyi biçimde mücadele etmeye çalıştıklarını dile getiren Kurtar, "Son dakikaya kadar takımı hazır tuttuk. Futbolcu arkadaşlarımız iyi çalıştılar. Herkese teşekkür ediyorum. Seyredenler oynadığımız futbolu takdir etmiştir. Akçaabat Sebatspor’a yazık oldu" diye konuştu. 
     Kurtar, Akçaabat Sebatspor’un bir teknik adamın çalışabileceği iyi bir ortama sahip olduğunu vurgulayarak, şunları söyledi 
     "Çalışma ortamı olarak bir sıkıntım yoktu. Ancak söylediğim gibi şanssızlıklar yaşadık. Başkanımız Veli Sezgin’e, yönetim kurulu üyelerine ve herkese çok teşekkür ediyorum. O bakımdan mutlu bir şekilde ayrılıyorum. Göreve devam edip etmeyeceğim ise belli değil. 
     Çünkü başkan da henüz devam edip etmeyeceğim konusunda kararını vermedi. Ben kalmak isterim." 
     
     ÇALIMBAY "GALİBİYET İSTİYORDUK" 
     Beşiktaş Teknik Direktörü Rıza Çalımbay, Akçaabat Sebatspor maçında galibiyet istediklerini, ancak bunda başarılı olamadıklarını söyledi. 
     Çalımbay, oyunun bazı bölümlerinde istediklerini yapamadıklarını belirterek, şöyle konuştu 
     "Son maçımızda ne olursa olsun galibiyet almak isterdik, ancak bunda başarılı olamadık. Takımın ikinci yarıda ortaya koyduğu oyundan memnunum. Artık tüm çalışmalarımızı gelecek sezon için yapacağız. İyi grafik çizdik ve ligi iyi tamamladık. Oyuncularımın hepsinin performansından memnunum. Takıma yapılacak takviyelerle gelecek yıla iyi başlayacağız." 
     
</TEXT>
</DOC>
