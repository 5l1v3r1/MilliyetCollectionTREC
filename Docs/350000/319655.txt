<DOC>
<DOCNO> 319655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy35.html </URL>
<DATE> 2005/03/01/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
CHP'de 15 milletvekiline "Kınama" cezası... 
</HEADLINE>
<TEXT>

     CHP Yüksek Disiplin Kurulu'nun kınama cezası verdiği 15 milletvekili arasında yer alan İzmir Milletvekili Muharrem Toprak, ''İfademiz, savunmamız alınmadan haksız, yersiz bir ceza verildi, bunu kınıyoruz'' dedi. 
     AA muhabirine açıklama yapan Toprak, verilen cezayı hak edecek bir şey yapmadıklarını söyledi. Suç olarak gösterilen mitingin CHP'nin bir belediye başkanı tarafından yapıldığına dikkat çeken Muharrem Toprak, ''Biz bu cezayı hak etmedik. İfademiz, savunmamız alınmadan haksız, yersiz bir ceza verildi, bunu kınıyoruz. Yapılan bir yanlışlık yoktur. Gidilen CHP'li bir belediye başkanının mitingidir. Bu karar, partiyi büyütmez. Aksine parti her geçen gün kan kaybeder. Bu partide işimiz biraz zor. Gücümüz yettiğince mücadele etmeye devam edeceğiz'' dedi. 
     Toprak, kınama cezası alan milletvekillerinin yarın ortak bir toplantıyla tepkilerini duyuracağını ifade etti. 
     CHP Yüksek Disiplin Kurulu, 15 milletvekili hakkında Şişli Belediye Başkanı Mustafa Sarıgül'ün 20 Kasım 2004 tarihinde Mersin'de düzenlediği mitinge katılmamaları yönündeki genelgeye rağmen toplantıya katılarak parti suçu işledikleri gerekçesiyle, kınama cezası vermişti. 
     
</TEXT>
</DOC>
