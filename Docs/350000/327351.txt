<DOC>
<DOCNO> 327351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonsiy17.html </URL>
<DATE> 2005/03/26/ </DATE>
<TIME> 18.48 </TIME>
<AUTHOR>  </AUTHOR>
<HEADLINE>
Baykal "Bu iktidarın boyası dökülmeye başladı." 
</HEADLINE>
<TEXT>

     CHP Genel Başkanı Deniz Baykal, ''Bu iktidarın boyası dökülmeye başladı. Tarımda uyguladıkları politikalar iflas etti. Çiftçiyi kaderine terk ettiler'' dedi. 
     CHP İzmir İl binasında, ilçe başkanlarıyla basına kapalı toplantı gerçekleştiren Baykal, daha sonra, yeniden düzenlenen CHP Karşıyaka İlçe binasının açılışına katıldı. Baykal, burada yaptığı konuşmada, siyasal düşüncelerinde parti binalarının eğitim yerleri olduğunu belirtti. 
     İzmirli vatandaşların tercihiyle ''yerel yönetimde iktidar olduklarını'', belediye başkanlarının ve İzmir milletvekillerinin, vatandaşa hizmet üretmek için gayret gösterdiğini belirten Baykal, şunları söyledi 
     ''Buralarda iktidardayız. 'Sıra bize geldi, biraz da biz iktidar nimetlerinden yararlanalım' gibi bir düşünce, bizim anlayışımız değildir. İnsanoğlu şaşar beşer. Bu tip olayları gördüğünüzde ilk noktada gerekeni yapın, yapamazsanız beni çağırın, ben yaparım. Biz, bu halka, bu topluma hizmet için varız. 
     İzmir Büyükşehir Belediyesi, Menderes-Aliağa metro projesi için anlaşmayı yaptı. İzmir'e kendimizi borçlu hissediyoruz. Önümüzdeki günlerde önemli projeleri gündeme getireceğiz.'' 
     
     ''BU İKTİDARIN BOYASI DÖKÜLMEYE BAŞLADI...'' 
     İktidarın ''iç yüzünün ortaya çıkmaya başladığını'' öne süren Baykal, sözlerini şöyle sürdürdü 
     ''Bu iktidarın boyası dökülmeye başladı. Tarımda uyguladıkları politikalar iflas etti. Çiftçiyi kaderine terk ettiler. Bundan sonra da çözüm getirme şansları yok. Esnafımız, sanayicimiz ciddi sorunlarla karşı karşıyadır. Akaryakıta sürekli sessiz sessiz zam yapıyorlar. Kurşunsuz benzin 2.40 YKr. Dolar 1.30 YKr seviyelerindedir. Kurşunsuz benzin neredeyse 2 dolar seviyesinde. Benzin, 1 doları aştığında eskiden kıyamet kopardı.'' Baykal, işçi emeklilerinin maaş farklarının ödenmesi konusunda yargıya gittiklerini, buna rağmen hükümetin bu farkları ödememek için ''ayak sürüdüğünü'' iddia etti. 
     CHP Karşıyaka İlçe Başkanı Remzi Özen, Baykal'a ziyaret anısına plaket verdi. Özen, Karşıyaka Belediye Başkanı Cevat Durak'ın parti binasının yenilenmesinde önemli katkısı olduğunu belirtti. 
     
</TEXT>
</DOC>
