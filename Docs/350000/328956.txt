<DOC>
<DOCNO> 328956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy07.html </URL>
<DATE> 2005/03/31/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Öğretmenlere 2788 yeni konut 
</HEADLINE>
<TEXT>

     ANKARA Milliyet 

      Toplu Konut İdaresi TOKİ ve İlkokul Öğretmenleri Sağlık ve Sosyal Yardım Sandığı'nın İLKSAN , Yenikent'te ortaklaşa yürüttüğü ve 2 bin 788 ailenin yararlanacağı "Öğretmene Konut Projesi" çerçevesinde konutların temeli atıldı. Temel atma töreninde konuşan Milli Eğitim Bakanı Hüseyin Çelik, "İLKSAN'ı kamuoyundaki kötü imajından bu ve benzeri projelerle kurtarmaya çalışıyoruz. İLKSAN'ı ideolojik yapılaşmaların uzağında, tüm öğretmenlerimizin yardımlaşma ve dayanışma sandığı haline getirmeye çalışıyoruz" diye konuştu. 
     Kooperatifçilikte konutların bitirilmesinin yıllar aldığına işaret eden Çelik, "TBMM mensuplarının 1983'te, 1985'te başlattığı kooperatifler hala bitmedi. Milletvekillerinin kurduğu kooperatiflerde sürünen yapı var. Taksitler devam ediyor, bitmiyor, maliyetler artıyor. Konutları anahtar teslim yapacağız" dedi. 
     
     10 yıl geri ödemeli 

     TOKİ Başkan Yardımcısı Ercan Tıraş da, 78 ve 114 metrekarelik büyüklüklerde, depreme dayanıklı ve ısı izolasyonlu projelendirilen konutların yıl sonunda tamamlanacağını söyledi. Konut bedellerinin yüzde 25'inin peşin alınacağını, ilk taksitin 2006 Ocak'tan başlamak üzere 10 yılda geri ödeneceğini anlatan Tıraş, taksitlerin 221 - 360 YTL arasında değiştiğini, 6 ayda bir memur maaş artışı oranında artırılacağını açıkladı. İLKSAN üyelerinden yeterli talep gelmemesi halinde, şehit olan İLKSAN üyelerinin eşlerine, merkez ve taşra teşkilatında çalışan öğretmenlere, diğer şahıslara da öncelik sırasında satış yapılacak. 
     
</TEXT>
</DOC>
