<DOC>
<DOCNO> 305639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/magazin/mag01.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Köylü güzeli bunalımda 
</HEADLINE>
<TEXT>


Köyde inek sağarken 'Biz Evleniyoruz' yarışmasıyla şöhret olan Tülin, evine dönünce bunalıma girdi .. 

MAGAZİN SERVİSİ 

Tülin Koca, Eskişehirli köylü güzeli olarak katıldığı "Biz Evleniyoruz" adlı yarışma programında kısa sürede sivrilip, favori gelin adayı oldu. Seyircilerin oylarıyla "haftanın gelini" seçildikçe, köy evinde süt sağarken çekilen görüntüleri ekranlara gelmeye başladı. Çok geçmeden "favori gelin"e "favori damat" bulundu. Gelen SMS'lerle Caner, Tülin için "ideal eş" seçildi. 

'Evlensek yürümezdi' 
Stüdyo aşkı, "Biz Evleniyoruz" bitene kadar bir dargın, bir barışık sürdü. Seyirci Caner'e, final gecesi oylarıyla, Tülin'e evlilik teklifinde bulunması için son şans verdi. "Hayır" yanıtı alacağını düşünen Caner "Benimle Evlenir misin " demedi. Tülin, "Teklif etse kabul edecektim" deyince bu kez Caner, "Evlensek bile yürümezdi" dedi. Hayran baskısı nedeniyle birkaç kez alınan evlilik kararı da işe yaramadı. Caner'in gizli bir sevgilisinin ortaya çıkmasıyla da köprüler atıldı. Tülin köyüne döndü, Caner bunalıma girdi. 
Caner, fenalaşıp kaldırıldığı hastanede kameralara "Tülin beni arayıp geçmiş olsun bile demedi" diye yakınırken ailesinin yanına dönen Tülin de hastaneye yatırıldı. Geçen cuma günü Eskişehir SSK Hastanesi Psikiyatri Servisi'ne yatırılan Tülin, 5 gündür tedavi altında. Depresyon tedavisi gören Tülin, yakınları dışında kimseyle görüştürülmüyor. Öyle ki önceki gece 02.00 sıralarında televizyon ekibiyle gelen Caner bile içeriye alınmadı. 



</TEXT>
</DOC>
