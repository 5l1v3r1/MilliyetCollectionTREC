<DOC>
<DOCNO> 339192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/soneko17.html </URL>
<DATE> 2005/05/03/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Türkiye'de büyümenin kaynağı sermaye... 
</HEADLINE>
<TEXT>

     Türkiye’nin 1972-2000 döneminde yakaladığı ortalama yüzde 4’lük büyümede en önemli katkı, sermaye stokundaki artıştan geldi. 
     Devlet Planlama Teşkilatı DPT Ekonomik Modeller ve Stratejik Araştırmalar Genel Müdürlüğü’nce yapılan bir çalışmadaki verilere göre, bazı OECD ülkeleri arasında Türkiye 1972-2000 döneminde sermaye birikimi GSYH’ya en fazla katkı yapan ülke olarak göze çarparken, istihdam artışının GSYH’ye katkısı 21 puan seviyesinde kaldı. 
     Toplam faktör verimliliğinin büyümeye katkısı ise sadece 6.5 puan oldu. Bu rakam da ABD, Kanada, Japonya, Belçika, Danimarka, Finlandiya, Fransa, Almanya, İtalya ve İsveç gibi OECD ülkeleri arasında en düşük katkıya işaret ediyor. 
     
     1990’LI YILLARDA BÜYÜME 
     Bu arada, 1992-2000 dönemi dikkate alındığında ise Türkiye’nin GSYH büyümesinde sermaye stokunun katkısı 79 puana kadar çıkıyor. Bu dönemde sadece Japonya’da sermaye stoku katkısı 146.4 puana çıktı. 
     Uzmanlar, söz konusu rakamın Türkiye’nin özellikle 1990’lı yıllarda istihdam içermeyen ve verimliliği çok da artırmayan sermaye stokuna yüklendiği verimsiz yatırım anlamı taşıdığını vurguluyor. 
     Aynı dönemde, istihdam artışının GSYH’ya katkısı 23.8 puana çıkarken, faktör verimliliği büyümeyi -2.1 puan etkiledi, yani verimlilikten ekonomiye bir katkı olmadığı gibi, verimlilik GSYH’yi azalttı. 
     Buna karşılık 2000 yılının ardından son 3 yıllık dönemde ortalama yüzde 7’ler civarında verimlilik artışı yaşandığına dikkat çekiliyor. 
     
</TEXT>
</DOC>
