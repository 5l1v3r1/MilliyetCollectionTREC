<DOC>
<DOCNO> 323309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/guncel/gun02.html </URL>
<DATE> 2005/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'de fabrika kurmuşlar 
</HEADLINE>
<TEXT>


Sahte içki şebekesinin, cin ve votkaları Suriye'de bir Türk'ün kurduğu fabrikadan Türkiye'ye getirdiği saptandı 

TOLGA ŞARDAN Ankara 

Polis ve jandarmanın Antalya, İstanbul, Kilis ve Hatay'da eşzamanlı gerçekleştirdiği operasyonda sahte rakının İstanbul'dan, sahte cin ve votkanın Kilis'ten geldiği saptandı. 
Sahte içki şebekesinin cin ve votkaları Suriye'de bir Türk'ün kurduğu fabrikadan Türkiye'ye getirdiği belirlendi. 
Antalya'daki operasyonda turistik tesislere sahte rakı, cin ve votkanın yanı sıra gümrük kaçağı viski, votka ve malibu pazarlayan bir şebeke ortaya çıkarıldı. 
Polis ve jandarmanın birlikte yürüttüğü çalışmada İstanbul'da Hakkı A, Hatay'da Ali Y, Kilis'te Mehmet A, Turgut K, Celal B, Mustafa G, Antalya'da Cahit ve Hüseyin K, Barış Y, İbrahim F, Doğan A. gözaltına alındı. 
Kilis'te yakalanan Turgut K'nin Tekel'in Kilis'teki işletmesinde bekçi olduğu ve sahte votka ve cin satışını gerçekleştirdiği saptandı. 

Kilis'ten Antalya'ya 
Mahkeme kararıyla farklı yerlerdeki 18 depoda yapılan aramalarda 3951 şişe sahte rakıyı Hakkı A'nın İstanbul'dan karayoluyla gönderdiği, 3045 şişe sahte cin ve 2904 şişe sahte votkanın Kilis'ten Antalya'ya ulaştırıldığı belirlendi. 
Güvenlik birimleri, Kilis'ten gelen sahte votka ve cinin Suriye'den Türkiye'ye sokulduğunu belirledi. 
Suriye'deki sahte içki fabrikasını henüz ismi belirlenemeyen Gaziantepli bir Türk'ün kurduğu ve sürekli Kilis üzerinden sevkıyat yapıldığı tespit edildi. 

Telsizle yol kontrolü 
Sahte ve gümrüksüz içkilerin nakliye güvenliğinin sağlanması için şebekenin telsiz sistemi kullandığı ortaya çıktı. 
Şebeke elemanlarının, içki taşıyan araçların 20 kilometre önünde seyrederek kente giriş güzerg hlarında polis veya jandarma kontrolü olup olmadığını izledikleri ve bilgileri telsizle nakil araçlarına ilettikleri saptandı. 


</TEXT>
</DOC>
