<DOC>
<DOCNO> 341922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy53.html </URL>
<DATE> 2005/05/12/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
13 ile daha teşvik... 
</HEADLINE>
<TEXT>

     TBMM Genel Kurulu’nda, 13 ilin daha teşvik kapsamına alınmasına ilişkin "Yatırımların ve İstihdamın Teşviki ile Bazı Kanunlarda Değişiklik Yapılması Hakkında Kanunda Değişiklik Yapılmasına Dair Kanun Tasarısı"nın 3 maddesi daha kabul edildi. 
     Maliye Bakanı Kemal Unakıtan, tasarı üzerindeki soruları yanıtlarken teşvik kapsamına alınmadaki kriterin, sosyo-ekonomik gelişmişlik endeksi olduğunu ifade etti. Tasarıyla Sosyo-ekonomik gelişmişlik endeksi sıfırın altında kalan 13 ilin daha teşvik kapsamına alındığını belirten Unakıtan, "Gönül arzu ediyor ki tüm illeri teşvik kapsamına alalım ama imkanımız bu kadar" dedi. 
     Türkiye’de Kişi başına milli gelirin 2160 dolarlardan 4200 dolarlara geldiğini ifade eden Unakıtan, mevcut birtakım dengesizliklerin giderilmesi yönündeki tedbirleri almaya devam edeceklerini söyledi. Unakıtan, "Ekonominin gerekleri, gelişmişlik düzeyinin arttırılması ve bölgeler arasındaki dengesizliklerin giderilmesi için her türlü tedbiri almaya devam edeceğiz" diye konuştu. 
     Maliye Bakanı Unakıtan, devletin 2004 yılında 10 katrilyon liranın üzerinde altyapı yatırımı yaptığını ve bunun her yıl artarak devam edeceğini söyledi. Özel sektör yatırımlarının da devam ettiğini belirten Unakıtan, geçen yıl özel sektörün 60 katrilyon liralık yatırım yaptığını ve 896 bin kişilik istihdam meydana getirdiğini bildirdi. 
     
     "BEN DE MAĞDURUM" 

     Unakıtan, Milli Eğitim Bakanlığı’nın meslek liselerinin teşviki yönünde alacağı bildirilen önlemlerle ilgili bir soru üzerine de şöyle konuştu 
     "Ben de meslek lisesi mağdurlarındanım. Ben Ticaret Lisesi’ni 1963’te bitirdim. O zaman da meslek lisesi mezunları her istediği üniversiteye giremiyordu. Ticaret Lisesi mezunları da ancak İktisadi ve Ticari İlimler Akedemisi’ne devam edebiliyordu. Ben de oraya gittim. Ben niye başka okullara gidemedim. Bir kuşak bu acıyı çekti. 
     Sonra bu kaldırıldı ama yeniden getirildi. Meslek lisesi mezunlarının bu mağduriyeti giderilmeli. Meslek lisesi mezunlarının sesini yükseltmesi lazım. Almanya gibi ülkeler meslek liselerini teşvik ederken biz adeta önünü kesmek için elimizden geleni yapıyoruz. Meslek liselerinin önünün açılması lazım." CHP Ardahan Milletvekili Ensar Öğüt ise Türkiye’de 15 milyon insanın aç olduğunu, bölgesel dengesizlikler nedeniyle meydana gelen göçlerle büyükşehirlerde gasp, hırsızlık ve fuhuş gibi suçların arttığını söyledi. Öğüt, Doğu ve Güneydoğu Anadolu illerinde teşvik süresinin 20 yıla çıkarılması ve teşvik için öngörülen istihdam sayısının da 30’dan 10’a çekilmesini istedi. 
     CHP Malatya Milletvekili Ferit Mevlüt Aslanoğlu da hiçbir yatırımcının 5 yıllık bir süre için Doğu ve Güneydoğuya gitmediğini söyledi. Aslanoğlu, bu nedenle teşvik süresinin 20 yıla kadar çıkarılmasını önerdi. 
     
     KABUL EDİLEN HÜKÜMLER 

     TBMM Genel Kurulu’nda bugün kabul edilen maddelere göre, teşvikten 31 Aralık 2008 tarihine kadar vergi teşvikleri şöyle uygulanacak 
     "1 Nisan 2005 tarihinden itibaren yeni işe başlayan gelir ve kurumlar vergisi mükelleflerinin, en az otuz işçi çalıştırmaları koşuluyla, bu iş yerlerinde çalıştırdıkları işçilerin son ücretleri üzerinden hesaplanan gelir vergisinin organize sanayi veya endüstri bölgelerinde kurulu işyerleri için tamamı, diğer yerlerdeki işyerleri için yüzde 80’i, tahakkuk eden vergiden terkin edilecek. 
     1 Nisan 2005 tarihinden önce işe başlamış olan gelir ve kurumlar 
     vergisi mükellefleri, 1 Ocak 2005 tarihinden önce çalıştırdıkları işçi sayısını en az yüzde yirmi oranında artırmaları ve çalıştırılan toplam işçi sayısının asgari otuz kişiye ulaşması durumunda, vergi teşvikinden yararlanacak." 
     
     SSK PRİM TEŞVİKLERİ 

     Tasarının sigorta primi işveren hissesi teşviklerinin uygulanmasına ilişkin maddesine göre, bu illerde 1 Nisan 2005 tarihinden itibaren yeni işe başlayan gelir ve kurumlar vergisi mükelleflerinin, en az otuz işçi çalıştırmaları koşuluyla, sigorta primlerinin işveren hissesinin organize sanayi veya endüstri bölgelerinde kurulu işyerleri için tamamı, diğer yerlerdeki işyerleri için ise yüzde 80’i Hazine tarafından karşılanacak. 
     Bu tarihten önce işe başlayan mükellefler ise işçi sayısını en az yüzde 20 oranında arttırmaları ve toplam işçi sayısının asgari otuz kişiye ulaşması durumunda bu teşvikten yararlanabilecek. 
     Bu maddeye göre, primlerin geç ödenmesi durumunda, Hazine’ce Kuruma yapılacak ödemenin gecikmesinden kaynaklanan gecikme zammı işverenden tahsil edilecek. 
     
     BEDELSİZ KULLANMA İZNİ 

     Tasarıya göre, teşvik kapsamındaki illerde, Orman Kanunu’na tabi alanlar hariç olmak üzere, devletin hüküm ve tasarrufu altında bulunması nedeniyle mülkiyeti devredilemeyen taşınmazlar üzerinde bedelsiz kullanma izni verilecek. 
     Ancak devredilen veya kullanma izni verilen taşınmazın değerinin yatırım maliyet bedelinin yüzde 50’sinden fazla olması halinde, şerh kaldırılırken bu taşınmazın kanunda öngörülen amaçlar dışında kullanılamayacağına dair tapuya şerh konulacak. 
     
</TEXT>
</DOC>
