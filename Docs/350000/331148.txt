<DOC>
<DOCNO> 331148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonsiy21.html </URL>
<DATE> 2005/04/07/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Koç'un 'Rus turist' eleştirisine tepki 
</HEADLINE>
<TEXT>

     Kültür ve Turizm Bakanı Atilla Koç'un Rus turistlerle ilgili 'sonradan görme' sözlerini değerlendiren Dışişleri Bakanlığı Sözcüsü Namık Tan, Rus turistlerin Türkiye'ye yaptıkları ziyaretlerin ekonomik anlamının ötesinde, ikili ilişkilere katkı ve köprü olma yönünden önemli olduğunu söyledi. 
     Sözcü Namık Tan, konu ile ilgili bir soru üzerine, Türk-Rus ilişkilerinin çok kapsamlı olduğunu, ticaret hacminin milyarlarca dolarla ifade edildiği söyledi. 
     Rus turistlerin ziyaretinin halkların birbirlerini anlamasına büyük katkısı olduğunu vurgulayan Tan, ilişkilerin daha da güçlenmesi için bir köprü görevi gördüklerinin de altını çizdi. 
     
     Mumcu'dan tepki 
     Bakan Koç'un Rus turistlerle ilgili sözlerini değerlendiren ANAP Genel Başkanı Erkan Mumcu da, "...Ruslar en yüksek harcama yapan müşteri gurubundadırlar. Başımızın üzerinde yeri vardır'' diye konuştu. 
     Turizmin ülkede 2.5 milyon kişinin doğrudan ekmek yediği bir sektör olduğunu, turizmin yolunda giden yegane ekonomi olduğunu belirten Mumcu, Türkiye'nin karşı karşıya bulunduğu cari açık belasıyla, turizm sayesinde baş edebilme fırsatı bulduğunu ifade etti. 
     Mumcu, ''Ruslar bizim için son derece önemli, nitelikli ve değerli müşterilerdir. En yüksek harcama yapan müşteri gurubundadırlar. Başımızın üzerinde yeri vardır'' diye konuştu. 
     ANAP Genel Başkanı Mumcu, bu konularda sorumlu kişilerin açıklama yaparken, dikkatli olmaları gerektiğini çünkü hakkında konuştukları şeyin insanların ekmeği olduğunu da söyledi. 
     
     CHP'den soru önergesi 
     Bu arada, CHP Antalya Milletvekili Feridun Baloğlu, Kültür ve Turizm Bakanı Atilla Koç'a, ''Turizm bakanlarının,Türkiye'ye gelen yabancı turistleri görgü ölçeğinde kategorize etmek gibi bir görevi var mıdır '' diye sordu. 
     Baloğlu, Atilla Koç'un yanıtlaması istemiyle TBMM Başkanlığı'na sunduğu önergede, basında, Bakan Koç'un yabancı turistlerle ilgili olarak, ''Ruslar sonradan zengin olmanın görgüsüzlüğüyle fazla para bırakıyor. Ruslar bu söylediğimi de duymasın. Bu sene çok Rus turist bekliyoruz'' değerlendirmesinin yer aldığını hatırlattı. 
     
     Koç ne demişti 
     Kültür ve Turizm Bakanı Koç, dün Muğla’da Ormancı Türküsü’nde anlatılan öykünün yaşandığı Belen Kahvesi’ni hizmete açarken yaptığı konuşmada, Rus turistler için, Kitle turizminde Almanlar fazla para bırakmıyor. Ancak Ruslar sonradan zengin olmanın görgüsüzlüğüyle fazla para bırakıyor. Ruslar bu söylediğimi de duymasın, bu sene çok Rus turist bekliyoruz’ demişti. 
     
</TEXT>
</DOC>
