<DOC>
<DOCNO> 320831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur43.html </URL>
<DATE> 2005/03/04/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Çocuk köyü tacizcilerine 24 yıl hapis istemi... 
</HEADLINE>
<TEXT>

     Tacizcilere 24 yıl hapis istemi Urla'daki Barbaros Çocuk Köyü'nde 'cinsel taciz, cinsel ilişkiye girme ve görevi kötüye kullanma' olaylarıyla ilgili hazırlanan iddianamede, altı kişi hakkında 24 yıldan 7.5 yıla kadar değişen hapis cezaları istendi. 
     Urla'daki Barbaros Çocuk Köyü'nde 'cinsel taciz, cinsel ilişkiye girme ve görevi kötüye kullanma' olaylarıyla ilgili sürdürülen soruşturmayla ilgili, iddianame hazırlandı. 
     Köyde kalan çocuklara 'ırza geçmek için teşebbüste bulundukları' ve 'cinsel ilişkiye' girdikleri iddia edilen altı kişi hakkında 24 yıldan 7.5 yıla kadar değişen hapis cezaları istenirken, olayları adli mercilere bildirmeyen Sosyal Hizmetler SHÇEK İl Müdürü Ali Nazmi Taşkın ve Barbaros Çocuk Köyü Müdürü Erdal Tunce'nin ise 3 yıla kadar hapis cezasına çarptırılmaları istendi. 
     Cumhuriyet Savcısı Orhun Sezer tarafından hazırlanan iddianamede, Barbaros Çocuk Köyü'nün güvenlik görevlisi Vehbi Yiğit'in, üç çocuğun ırzına geçmek için teşebbüste bulunduğu, bir erkek çocuğuyla ilişkiye girdiği, teknisyen olarak görev yapan Cengiz Dilek'in ise üçü kız, dört çocuğa, ırza geçmeye teşebbüs niteliğinde eylemlerde bulunduğu belirtildi. 
     
     Çocuk Köyü Müdürü'nün oğlu ırza geçmeye teşebbüste bulunmuş 

     Çocuk Köyü Müdürü'nün oğlu Rasim Tunce'nin bir kız çocuğunun ırzına geçmek için teşebbüste bulunduğu, 12 yaşlarındaki bir kız çocuğuyla da müdür lojmanının da aralarında bulunduğu köyün bir çok yerinde ilişkiye girdiği, Urla Şoförler Odası Başkanı'nın oğlu Yiğit Öz'ün aynı lisede okuduğu ve çocuk köyünde kalan bir kızla bir çok kez ilişkiye girdiği,Yiğit Öz'le birlikte çocuk köyüne giden arkadaşı Akın Akçay'ın da, köyde kalan bir kız çocuğuyla ilişkiye girdiği ifade edildi. 
     Barbaros Köyü'nde yaşayan ve çocuk köyüne sıkça giderek buradaki çocuklarla yakın ilişki kuran Evren Coşkun'un, bir kız çocuğuyla cinsel ilişki kurduğu ve bir erkek çocuğun da ırzına geçtiğinin yer aldığı iddianamede, 'bakıcı anne' Egemen Hasgül'ün, Yiğit Öz ile köyde kalan kız çocuğunun ilişkisini bildiği, kendi evinde buluşmalarına ve ilişkiye girmelerine aracılık ettiği, 'bakıcı anne' Gönül Köke'nin ise, özellikle kız çocuklarına karşı baskı, sindirme ve sövme eylemlerinde bulunduğu, kanuna aykırı şekilde oğlunu yanında barındırdığı ve oğlu hakkında iddialarda bulunan bir kızı ölümle tehdit ederek ifadesini değiştirmesini istediği yer aldı. 
     
     SHÇEK İl Müdürü olayı gizlemekle suçlandı 

     İddianamede, olaylar sırasında SHÇEK İl Müdürü olarak görev yapan Ali Nazmi Taşkın'ın, özellikle Umut Berk tarafından ırza geçme ve teşebbüs suçlarının kendisine iletilmesine rağmen konuyu adli mercilere bildirmediği, aynı şekilde Barbaros Çocuk Köyü Müdürü Erdal Tunce'nin de olayların bir bölümünün kendisine bildirilmesine rağmen, adli makamlara ihbarda bulunmayarak suç işledikleri belirtildi. 
     Çocuk Köyü'nde görevli psikolog Mehmet Savaş Pektekin, doktor Abdurrahim Güçlü, sosyal hizmetler uzmanları Olcay Özduran ve Tuncay Yılmaz, bakıcı anneler Sevil Can, Aysel Yavuz, Aycan Derman, Aynur Gülseren Oruç ve Meryem Altay'ın, meslek ve görevleri nedeniyle yaşanan olayları görmemelerinin veya tespit etmemelerinin mümkün olmadığı, bu nedenle 'görevi suiistimal' suçlarını işledikleri de iddianamede yer aldı. 
     
     OLAYIN GELİŞİMİ 

     İzmir’in Urla ilçesinde örnek proje olarak açılan Barbaros Çocuk Köyü’nde kalan çoğu kız, 12 çocuğa taciz ve tecavüz iddialarıyla ilgili 27 ocak'ta idari soruşturma başlatıldı. 
     Aynı gün düzenlenen operasyonla aralarında köyü müdürü ve oğlunun da bulunduğu 12 kişi polis tarafından gözaltına alındı. Polis tarafından ifadeleri alındıktan sonra mahkemeye sevkedilen zanlılardan üçü mahkemece serbest yargılanmak üzere bırakıldı. 
     
     İSTENEN CEZALAR 

     Savcı Sezer, suçlarından dolayı, Sosyal Hizmetler ve Çocuk Esirgeme Kurumu İl Müdürü Ali Nazmi Taşkın, Barbaros Çocuk Köyü Müdürü Erdal Tunce, Sosyal Hizmetler Uzmanı Olcay Özduran ve Tuncay Yılmaz, Psikolog Mehmet Savaş Pektekin, Doktor Abdürrahim Güçlü'nün 3 yıla, çocuk köyü müdürünün oğlu Rasim Tunce'nin 20 yıla, köyde güvenlik görevlisi Vehbi Yiğit'in 22 yıla, teknisyen Cengiz Dilek'in 24 yıla, Yiğit Öz'ün 13 yıl 6 aya, Akın Akçay'ın 7 yıl 6 aya, Evren Coşkun'un 8 yıla, bakıcı anne Egemen Hasgül'ün 6 yıla, Gönül Köke'nin 2 yıl 6 aya, diğer bakıcı anneler Sevil Can, Ayçan Derman, Meryem Altay, Aysel Yavuz ve Aynur Gülseren Oruç'un ise 18 aya kadar hapis cezalarına çarptırılmalarını istedi. 
     
     ÖRNEK PROJEYDİ 

     Dokuz yıl önce hayata geçilrilen Barbaros Çocuk Köyü, 18 dönüm arazi üzerine kurulu ve dokuz evde toplam 80 çocuk kalıyor. 'Özel eğitimli anneler', müstakil evlerde dokuz çocuğun ve ailesinin sorumluluklarını yükleniyor. 
     Köyde, çocuklar ortak mekanları paylaşmıyor. Bir eve, bir anneye, kardeşlere sahip olma düşünceleri gelişiyor. Çocuklar barınaklarda hayvanları besliyor, seralarda sebze üretiyor. 
     
</TEXT>
</DOC>
