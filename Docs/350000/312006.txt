<DOC>
<DOCNO> 312006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/soneko12.html </URL>
<DATE> 2005/02/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Rusya'nın IMF'ye borcu kalmadı... 
</HEADLINE>
<TEXT>

     Nihat Dağdelen AA 

Rusya, Uluslararası Para Fonu'na IMF olan borcunu süresinden önce ödedi. 
     Rus haber ajansları, Rusya'nın 3.3 milyar dolarlık son borç taksidini Pazartesi akşamı IMF'ye gönderdiğini belirterek, Maliye Bakanı Aleksey Kudrin'in ülke tarihinin bir dönemine nokta koyduğunu ve Rusya'nın 1990'larda zorlukla aldığı kredilere artık ihtiyacı kalmadığını duyurdular. 
     Rusya'da 1990'ların başında IMF'den ''Gölge Rus Hükümeti'' diye söz edilirken, muhalefet İgor Gaydar hükümetinin ekonomik politikalarını IMF'nin talimatları doğrultusunda oluşturduğunu söylüyordu. 
     Ekonomik kriz koşullarında Rusya piyasada kredi bulamıyor, bu nedenle IMF ve Dünya Bankası gibi kuruluşlar hayati önem taşımaya başlıyordu. 
     Gaydar hükümeti, bir milyar dolarlık ilk krediyi 1992 Ağustosunda alırken, IMF Rusya'ya toplam 9 ayrı kredi verdi. Böylece 1999 yılına kadar Rusya'nın IMF'ye borcu 15.3 milyar dolara ulaştı. O tarihten sonra Rusya bir daha borç almazken, sadece borç taksitlerini ödedi. Geçen yılın sonlarında da borçların vadesinden önce ödenmesiyle ilgili görüşmeler anlaşmayla sonuçlandı. 
     Aslında IMF'ye olan borcun 2008 yılına kadar ödenmesi gerekirken taksit ödemelerini erken tamamlayan Rusya, 204 milyon dolarlık faiz ödemekten de kurtulmuş oldu. 
     Uzmanlar, IMF'nin gelecek yılların faizini almamayı kabul etmesinin Rusya'nın şansına olduğunu belirtirken, 45 milyar dolarlık borcun söz konusu olduğu Paris Kulübü ile aynı şansın yaşanmadığını kaydettiler. 
     Rusya'nın borcunu ödeyecek kadar parası olduğunu, ancak kredi kuruluşlarının gelecek yılları faizini de istediği için Moskova'nın ödeme taleplerini kabul etmeye yanaşmadığını kaydeden uzmanlar, Rusya Maliye Bakanlığı'nın, faiz oranlarını düşürebilmek için yoğun pazarlıklar yaptığına dikkat çektiler. 
     Rusya'nın, 1 Ekim 2004 yılı itibariyle Sovyetler Birliği'nden kalan borç dahil devlet borcu 112.9 milyar dolar düzeyinde bulunuyor. 
     
</TEXT>
</DOC>
