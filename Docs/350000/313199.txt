<DOC>
<DOCNO> 313199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonspo38.html </URL>
<DATE> 2005/02/07/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Tuborg Pilsener, Hollanda'ya gidemedi... 
</HEADLINE>
<TEXT>

     FIBA Avrupa Ligi C Grubu'nda son karşılaşmasını yarın akşam Hollanda'nın Demon Astronauts takımıyla oynayacak Tuborg Pilsener, Atatürk Havalimanı'ndaki uçuşların iptal edilmesi nedeniyle Hollanda'ya gidemedi. 
     Tuborg Pilsener'den yapılan açıklamaya göre, Hollanda'ya gitmek üzere bu sabah saat 06.00'da İstanbul Atatürk Havalimanı'na giden yeşil-beyazlı kafile, saatlerce seferin gerçekleşmesini beklemek zorunda kaldı. 
     Kafile, saat 14.30'a kadar süren bekleyişin ardından seferlerinin iptal edildiğinin açıklanmasıyla kamp yaptığı otele geri dönmek zorunda kaldı. 
     Yaşananlar nedeniyle yarın saat 20.30'da başlayacak karşılaşmanın bir gün ertelenmesi talebiyle FİBA'ya başvurulduğunun belirtildiği açıklamada, yanıtın akşam saatlerinde geleceği, kafilenin seferlerin normal seyrine dönmesi durumunda yarın sabah Hollanda'ya gideceği bildirildi. 
     
</TEXT>
</DOC>
