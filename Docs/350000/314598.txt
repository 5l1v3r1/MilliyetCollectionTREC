<DOC>
<DOCNO> 314598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/siyaset/axsiy01.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den euro yağacak 
</HEADLINE>
<TEXT>


Avrupa Birliği, Türkiye için 2004 - 2006 yılları arasında 1 milyar euro olan hibe yardım miktarını 2007 - 2013 döneminde 9 milyar euro'ya çıkarmayı planlıyor 

Güven Özalp - Brüksel 


Müzakere sürecinde Avrupa Birliği'nden AB Türkiye'ye aktarılacak olan yardım miktarında önemli ölçüde artış bekleniyor. AB'nin 2007 - 2013 dönemi bütçesinde Türkiye'ye yönelik hibe yardım miktarının 9 milyar euro'ya yaklaşık 15.4 milyar YTL ulaşması öngörülüyor. 
Avrupa Parlamentsou AP Bütçe Komisyonu'nda çalışmaları sürdürülen 2007 - 2013 dönemine ilişkin bütçenin henüz nihai halini almamasına rağmen şu anki verilere göre bu bütçe döneminde aday ülkelere 14.5 milyar euro ayrıldığını, aday ülkeler arasında aslan payının da Türkiye'ye düşeceği belirtiliyor. 
AB'nin Türkiye için 2004 - 2006 döneminde öngördüğü miktarın 1 milyar 50 milyon euro olduğu dikkate alındığında Brüksel'den Ankara'ya yönelik kaynak aktarımındaki artışın ciddi boyutta olduğu ortaya çıkıyor. 

Yılda 1.3 milyar euro 
Bu miktarın resmi hale gelmesi halinde Türkiye'ye yılda ortalama yaklaşık 1.3 milyar euro yardım geleceği sonucuna varılıyor. 
Ancak diplomatik kaynaklar, yapılacak yardımda yıldan yıla farklılık yaşanabileceğine dikkat çekiyor. Yılbaşına düşen miktar farklılaşma olasılığına sahip olsa da toplamda gelecek yardım oranında büyük bir değişiklik öngörülmüyor. 
Yardım pastasında olası değişikliğin şu an aday olan Hırvatistan'a 2007 - 2013 döneminde Makedonya ve Bosna - Hersek gibi Balkan ülkelerinin eklenmesi durumunda gündeme gelebileceği ifade ediliyor. 
Türkiye'nin Avrupa Yatırım Bankası AYB kaynaklarından da en geniş ölçüde yararlanabilmesi için çalışmalar sürüyor. Bu yönde de olumlu gelişmeler olduğuna dikkat çeken kaynaklar, Türkiye'nin AYB projelerinden maksimum düzeyde yararlanabilmesi için "eşgüdüm, iyi örgütlenme ve iyi proje" gereğinin altını çiziyor. 

Yine Fransa engeli 
Ekonomik alanda bu gelişmeler yaşanırken Ankara, müzakere sürecine ilişkin çalışmalarda yine Fransa engeline takıldı. Daha önce üzerinde anlaşmaya varılan takvim çerçevesinde nisanda açıklanması beklenen gözden geçirilmiş Katılım Ortaklığı Belgesi'nin yayımlanması ertelendi. 
Komisyon kaynaklarının verdiği bilgiye göre, belgenin ertelenmesinde Fransa'nın itirazları etkili oldu. Fransa, Avrupa Anayasası referandumu öncesinde Türkiye konusunun mümkün olduğu kadar düşük düzeyde tutulmasını istiyor. 


</TEXT>
</DOC>
