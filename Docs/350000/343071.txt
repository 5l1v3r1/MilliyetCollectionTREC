<DOC>
<DOCNO> 343071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sontur16.html </URL>
<DATE> 2005/05/16/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İnci Doğan, ''adaleti yanıltmaktan'' gözaltına alındı 
</HEADLINE>
<TEXT>

     Antalya’nın Alanya İlçesi’nde, geçen hafta yol kenarında baygın bulunan ve yüzünde, vücudunda jilet kesikleri ile sigara yanıkları tespit edilen şarkıcı İnci Doğan, menajeri ve vokalisti, "halkta infial oluşturacak şekilde adaleti yanıltma" suçundan gözaltına alındı. 
     İnci Doğan’ın darp edilmesiyle ilgili araştırma yapan Alanya Emniyet Müdürlüğü Asayiş Büro Amirliği ekipleri, Mahmutlar Beldesi’nde bir görgü tanığının "İnci Doğan, kayıp olduğunu söylediği günlerde buralarda geziyordu" ihbarı üzerine harekete geçti. 
     Soruşturma sonucunda, İnci Doğan’ın, kayıp olduğunun bildirildiği dönemde, Alanya’nın Mahmutlar Beldesi’nde ev kiraladığı ve bir marketten 4 gün boyunca alışveriş yaptığı ve burada bazı kişilerle görüştüğü belirlendi. İnci Doğan ile birlikte menajeri Ş.R.D. ve vokalisti D.A, gözaltına alındı. 
     Doğan’ın menajeri ve vokalistinin, emniyetteki ifadelerinde "sanatçının gündeme gelmesi amacıyla böyle bir olayın organize edildiğini" itiraf ettikleri öğrenildi. 
     İnci Doğan, menajeri ve vokalistinin "halkta infial oluşturacak şekilde adaleti yanıltma" suçundan adliyeye sevk edildiği, ancak İnci Doğan’ın olay üzerine hap içerek intihar girişiminde bulunması nedeniyle Alanya Devlet Hastanesi’ne kaldırıldığı belirtildi. 
     Sağlık durumunun iyi olduğu bildirilen İnci Doğan’ın suçlamaları kabul etmediği, olaydan haberinin olmadığını söylediği öğrenildi. 
     Geçen hafta, İnci Doğan’ın menajeri Ş.R.D. ve vokalisti D.A, Alanya İlçe Emniyet Müdürlüğü’ne giderek İnci Doğan’ın kayıp olduğunu bildirmişlerdi. 2 gün sonra da İnci Doğan, sabah saatlerinde, yarı çıplak, vücudunda kesiklerle ve yüzünde sigara söndürülmüş halde bulunmuştu. 
     
     EMNİYET MÜDÜRÜ REKLAM OLDUĞUNU İTİRAF ETTİ 

     Alanya Emniyet Müdürü Turgay Çalışkan, şarkıcı İnci Doğan’ın menajeri Ş.R.D’nin, olayı reklam amacıyla yaptıklarını itiraf ettiğini söyledi. 
     Çalışkan, gazetecilere yaptığı açıklamada, Alanya’da geçen hafta yol kenarında baygın bulunan, yüzünde ve vücudunda jilet kesikleriyle sigara yanıkları olan şarkıcı İnci Doğan, menajeri ve vokalistinin, "halkta infial oluşturacak şekilde adaleti yanıltma" suçundan gözaltına alındığını bildirdi. 
     Şarkıcının kaybolması üzerine arkadaşı Ş.R.D’nin kendilerine müracaat ettiğini ve bunun üzerine arama çalışmalarına başladıklarını belirten Çalışkan, Doğan’ı yarı baygın halde bulduklarını ve olayla ilgili 2 kişiyi gözaltına aldıklarını ifade etti. Çalışkan şunları kaydetti 
     "Önceki akşam gelen bir ihbar üzerine İnci Doğan’ın Mahmutlar’da bir emlakçıdan ev tuttuğunu öğrendik. Bunun üzerine operasyonu bu yönde genişlettik. Kredi kartlarıyla marketlerden alışveriş yaptığını öğrendik. Bunun üzerine Doğan ve arkadaşlarını sorgulamaya aldık." Sorgulamada, Doğan’ın ifadesini alamadıklarını, menajeri Ş.R.D’nin ise olayı reklam amacıyla yaptığını itiraf ettiğini açıklayan Çalışkan, "İnci Doğan’ın vücudundaki çizikler nedeniyle araştırmamız sürüyor. Olayı adli makamlara sevk ettik" diye konuştu. 
     Çalışkan, olayın Alanya’da turizm sektörüne büyük zarar verdiğini kaydetti. 
     Öte yandan, İnci Doğan, menajeri Ş.R.D. ve vokalisti D.A. ile Alanya Adliyesi’ne getirildi. Gazetecilerin, "Niçin gözaltına alındınız " sorusunu Doğan, "Gözaltında değil, koruma altındayım" diye yanıtladı. 
     Geçen hafta, İnci Doğan’ın menajeri Ş.R.D. ve vokalisti D.A, Alanya İlçe Emniyet Müdürlüğü’ne giderek, şarkıcının kaybolduğunu bildirmişlerdi. 2 gün sonra da İnci Doğan, sabah saatlerinde, yarı çıplak, vücudunda kesiklerle ve yüzünde sigara söndürülmüş halde bulunmuştu. 
     Polis her yerde onu ararken, markette derbi maç izlemiş 
     ALANYA DHA 

Esrarengiz şekilde kaybolan ve işkence gören, 4 gün sonrada yarı baygın halde sokakta bulunan Ozan Orhon'ın sevgilisi şarkıcı İnci Doğan'ın kaçırılması olayını’ soruşturan polis, karanlıkta kalan noktaları çözmeye çalışıyor. 
     Arkadaşlarının, kayıp olduğu yolunda polise yaptığı ihbardan 1 gün sonra, İnci Doğan'ın Alanya kent merkezine 10 kilometre uzaklıktaki Mahmutlar Beldesi'ndeki bir markette Galatasaray- Fenerbahçe maçını izlediği, daha sonra da kredi kartıyla bir şişe şarap aldığı bilgisine ulaşıldı. Polis, Doğan'ın kaçırılmamış olabileceği ihtimali üzerinde dururken, ona işkence yapanları arıyor. 
     Ünlü pop şarkıcısı Ozan Orhon'un sevgilisi olarak adını duyuran 33 yaşındaki İnci Doğan, vokalisti D.A. ve yakın arkadaşı, şovmen Ş.R.D. ile İskenderun'daki programından sonra iş aramak üzere Alanya'ya geldi. 10 Mayıs gecesi, daha sonra bir barda buluşmak üzere 45 dakikalığına arkadaşlarından ayrılan İnci Doğan, buluşma yerine gelmedi. 
     Doğan'a cep telefonundan ulaşamayan, kaldıkları otele de dönmediğini öğrenen 2 arkadaşı, Terminal Polis Merkezi'ne giderek kayıp ihbarında bulundu. Alanya Cumhuriyet Savcılığı konuyla ilgili olarak soruşturma başlattı. İlçede görev yapan bütün polislere Doğan'ın fotoğrafları dağıtıldı ve araştırma başlatıldı. 
     İnci Doğan, kayboluşundan 4 gün sonra, Alanya'nın ara sokaklarından birinde perişan halde yerde yarı baygın yatarken bulundu. 
     Yüzünde sigara söndürüldüğü, vücudunun hemen her yerinde, özellikle de bacaklarında çizikler bulunan İnci Doğan, Alanya Devlet Hastanesi'ne kaldırıldı. Arkadaşı Ş.R.D., panik atak hastası olduğunu ve yıllardır ilaç kullandığını söylediği İnci Doğan, ilk gece polise ifade veremedi. Arkadaşlarına, kendisini 3 kişinin kaçırdığını, hücre gibi bir yerde tuttuklarını, bu kişilerden 2'sinin birbirine Babo’ ve Bremen’ diye kod adlarıyla seslendiğini söyleyen İnci Doğan, 3'ncü kişinin 22 yaşlarında olduğunu ve kendisine diğerlerinden daha iyi davrandığını söyledi. 
     
     MARKETTE MAÇ İZLEMİŞ 

     Alanya İlçe Emniyet Müdürlüğü'ne bağlı ekipler, İnci Doğan'ın kaçırılıp alıkonulduğunu iddia ettiği Mahmutlar Beldesi'nde de araştırma yaptı. Doğan'ın, 11 Mayıs'ta Barbaros Caddesi'ndeki Mert Market'e gittiği, işyerinin sahibi Gürcan Ilıca ile oturup Galatasaray- Fenerbahçe arasında oynanan Türkiye Kupası final maçını izlediği ortaya çıktı. 
     Ilıca, İnci Doğan'ın Fenerbahçe'nin yenilgisine üzüldüğünü ve bir şişe şarap almak istediğini belirterek, şunları söyledi 15 milyon liralık şarabın bedelini ödemek için 100 dolar verdi. Paranın üstünü verecek kadar bozuk param çıkışmadı. O da kredi kartıyla ödeme yaptı. Saat 21.34'de kredi kartı pos makinesinden çektim. Şarabı alıp tek başına gitti. Bugün polisler geldi. Kredi kartının ekstresini aldılar." 
     
     PEKÇOK İDDİA 

     İnci Doğan'ın, kaybolduktan sonra Mahmutlar Beldesi Babaros Caddesi'ndeki Onur Sitesi B Blok'taki Ender Kireçci'ye ait bodrum katında kaldığı, sık sık çevredeki marketlerden bira ve şarap aldığı, eve Kireççi ile girip çıktığı iddia edildi. Mahalle sakinleri Ender Kireççi'yi, 12 Mayıs perşembe gününden bu yana görmediklerini belirtti. 
     İnci Doğan'ın ayrıca bir internet kafeye gidip maillerini kontrol ettiği de ileri sürüldü. En ilginç iddia ise Doğan'ın, kaybolduğu gece Kireççi'nin evinin önüne uzun boylu, saçlarını kazıtan bir erkek tarafından motosikletle bırakıldığı oldu. Çevredekilerin verdiği eşkalin, Doğan'ın yakın arkadaşı Ş.R.D.'yi andırdığına da dikkat çekildi. 
     Bu gelişmelerin ardından polis, İnci Doğan'ın kaçırılmayıp, kendisine işkence edenlerle kendisinin buluştuğu ihtimali gündeme geldi. Bu ihtimal dahil her iddianın üzerinde duran ve araştırmalarını sürdüren polisin, sokakta yaralı bulunduktan bir gün sonra otel odasında ifadesini aldığı İnci Doğan'ın yarın tekrar ifadesine başvuracağı belirtildi. 
     Arkadaşları, Alanya'da otelde kalan İnci Doğan'ın pskilojisinin bozuk olduğunu, yaşadıklarının etkisinden kurtulamadığını söyledi. 
     

     
</TEXT>
</DOC>
