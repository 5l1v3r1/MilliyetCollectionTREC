<DOC>
<DOCNO> 301254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/soneko01.html </URL>
<DATE> 2004/12/27/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Çin'den Türkiye'nin tekstilde koruma önlemi uygulamasına tepki 
</HEADLINE>
<TEXT>

     Çin yönetimi, Türkiye'nin Çin tekstil ürünlerine koruma önlemi uygulamasına tepki gösterdi. 
     Çin Ticaret Bakanlığı Sözcüsü Cong Çüen, Çin hükümetinin Türkiye'nin kısa süre önce Çin'in 42 tür tekstil ürününe koruma önlemleri uygulama kararı almasından ''şok etkisi duyduğunu ve buna kesinlikle karşı çıktığını'' belirtti. 
     Sözcü Cong, Çin Uluslararası Radyosu'nun internet sayfasında yer alan açıklamasında, Çin'in, Türk hükümetinin ''bu hatalı kararını derhal iptal etmesini istediğini'' kaydetti. 
     Cong, dünya tekstil ürünleri ticaretinin bütünleşeceği kritik anda, Türkiye hükümetinin söz konusu kararının Dünya Ticaret Örgütü'nün serbest ticaret ilkelerine ve tekstil ürünlerinin ticaretinin özgürlüğü ruhuna aykırı olduğu gibi, çok taraflı ticaret yapısını ciddi bir şekilde çiğnediğini ileri sürdü. 
     Cong Çüen, Çin hükümetinin, Türkiye hükümetinden iki ülke arasında tekstil ürünleri ticareti sorununu diyalog ve işbirliği yoluyla çözmesini istediğini kaydetti. 
     
</TEXT>
</DOC>
