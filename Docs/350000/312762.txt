<DOC>
<DOCNO> 312762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/ekonomi/eko04.html </URL>
<DATE> 2005/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks düzeltmelerle 28.500'lere gidebilir 
</HEADLINE>
<TEXT>


Cari açığın 2004 yılında 15.5 milyar dolara ulaşmasına rağmen dolar ve euroda arz kaynaklı düşüş sürüyor. Endeks ise senet bazında hareketlerle çıkışını sürdürüyor 

SONGÜL HATISARU Finans atölyesi 

Endeks, geçen hafta Koç Holding, Yapı Kredi Bankası ve bankanın iştiraklerinin işlem sıralarının açılmasının ardından artan alımlarla 28.074 puanı test etti. Ardından diğer senetlerde yoğunlaşan k r satışlarıyla haftanın ikinci yarısını satıcılı geçiren endekste en düşük 27.465 görüldü. Perşembe günü FED'in 0.25 puanlık faiz artırımı ve YTL olarak yeni enflasyon sepetiyle hesaplanan ilk enflasyon verileri açıklandı. 
Ocak ayında tüketici fiyatları binde 5.5 artarken üretici fiyatları binde 4.1 oranında geriledi. Tüketici fiyatları yıllık bazda yüzde 9.23 oranında artmış oldu. Cuma günü enflasyonun olumlu etkisiyle açılan piyasalarda İMKB 100 Endeksi 27.813 puandan kapanırken dolar 1.31, euro ise 1.70 seviyelerine geriledi. 9 Ağustos 2006 vadeli tahvilin bileşik faizi 17.92 seviyelerinde oluştu. Cari işlemler açığının 2004 yılında 15.5 milyar dolara ulaşması halihazırda piyasalarda olumsuz algılanmıyor. Ancak Türkiye'nin en büyük riskinin cari işlem açığı olduğu uzmanlar tarafından dile getiriliyor. 
İMKB 100 Endeksi kısa vadeli göstergelerinin aşırı alım bölgelerine ulaşmasına rağmen önümüzdeki hafta da senet değişimleriyle çıkışını sürdürebilir. Endekste ilk destekler 27.400 ve 26.900 iken dirençler 28.000 ve 28.500 seviyelerinde bulunuyor. 
Daha önce de tekrarladığımız gibi endeksteki hareketlerden çok senetlerin hareketlerini dikkatle izlemek gerekiyor. 
Bol kazançlı haftalar dileğiyle. 


</TEXT>
</DOC>
