<DOC>
<DOCNO> 347171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/soneko41.html </URL>
<DATE> 2005/05/30/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
İşadamı Sırrı Yırcalı, toprağa verildi... 
</HEADLINE>
<TEXT>

     İstanbul’da tedavi gördüğü hastanede vefat eden, Balıkesir’in 55 yıldır vergi rekortmeni işadamı ve eski milletvekili Ahmet Sırrı Yırcalı’nın 86 cenazesi, toprağa verildi. 
     Yırcalı için Paşa Camii’nde düzenlenen cenaze törenine, ailesi ve yakınlarının yanı sıra TOBB Başkanı Rifat Hisarcıklıoğlu, Balıkesir Valisi Atıl Üzelgün, Belediye Başkanı Sabri Uğur, Balıkesir Üniversitesi Rektörü Prof. Dr. Necdet Hacıoğlu, Emniyet Müdürü Celal Uzunkaya, AK Parti Balıkesir Milletvekili ve TBMM Hesaplarını İnceleme Komisyonu Başkanı İsmail Özgün, sanayiciler, işadamları ve kalabalık bir vatandaş topluluğu katıldı. 
     Sırrı Yırcalı’nın cenazesi, burada kılınan namazın ardından Başçeşme Mezarlığı’ndaki aile kabristanına defnedildi. 
     
     AHMET SIRRI YIRCALI 
     Milli mücadele yıllarında Balıkesir Alacamescit Camii’nde direniş meşalesini yakarak silahlı mücadele kararı alan ve "41 Bayrak Adam" olarak anılan Kuvayı Milliyecilerden Yırcalızade Şükrü Efendi’nin oğlu Ahmet Sırrı Yırcalı, 1919 yılında dünyaya geldi. İlk ve orta öğrenimini Balıkesir’de tamamladıktan sonra İstanbul Hukuk Fakültesi’nden mezun olan Yırcalı, 1954-1960 yılları arasında Demokrat Parti’den iki dönem Balıkesir milletvekili seçildi. Balıkesir’de 55 yıldır gelir vergisi rekortmenliğini kimseye bırakmayan Yırcalı, BEST Balıkesir Elektromekanik Sanayi Tesisleri A.Ş , Yersa Sentetik Sanayi, Balıkesir Yem Sanayii ve Mortaş Madenciliğin de aralarında bulunduğu çok sayıda şirketin yönetim kurulu başkanlığını yapıyordu. 
     
</TEXT>
</DOC>
