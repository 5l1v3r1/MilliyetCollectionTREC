<DOC>
<DOCNO> 328928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko44.html </URL>
<DATE> 2005/03/31/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Mustafa Koç Minicargo projesinde 8 yılda 1 milyon araç üretilecek 
</HEADLINE>
<TEXT>

     Koç Holding ve Tofaş Yönetim Kurulu Başkanı Mustafa Koç, Avrupa'da 3 farklı marka altında satılacak Minicargo projesinde Tofaş'ın 8 yılda yaklaşık 1 milyon araç üreteceğini ve yıllık 1 milyar dolar civarında ihracat geliri sağlanacağını bildirdi. 
     Koç, Minicargo projesiyle ilgili yatırım anlaşmasının imzalandığı basın toplantısında yaptığı konuşmada, Türkiye'nin son dönemde elde edilen politik istikrar, ekonomide yaşanan önemli gelişmeler, yaklaşmakta olan AB üyelik müzakereleri ve gerçekleştirilen yapısal reformlar ile bir yatırım merkezi olmayı başardığını vurguladı. 
     Bu gelişmelerin doğrudan bir sonucu olan Minicargo projesinin, Koç Grubu'nun Türkiye'ye olan inancı ile geleceğine olan güvenini gösterdiğini dile getiren Koç, söz konusu projenin Türkiye'nin uluslararası pazarlardaki üretim merkezi rolünü pekiştireceğini kaydetti. 
     Koç, son 10 yılda Türkiye'nin toplam otomotiv ihracatının 10 kattan fazla artarak 800 milyon dolardan 2004 yılında 10 milyar dolara ulaştığını, araç ihracatının da 35 kat büyüdüğünü vurgulayarak, ''Tofaş'ın bu büyümede lider konumda olduğunu da eklemekten gurur duyarım'' dedi. 
     
     ''GLOBAL ORTAK İÇİN ÜRETİM ÜSSÜ OLAN İLK YERLİ FİRMA'' 

     Mustafa Koç, Tofaş'ın global ortağı için üretim üssü olmayı başaran ilk yerli üretici firma kimliğine sahip olduğuna dikkat çekerek, şunları kaydetti 
     ''Tofaş'ın liderliği, Türkiye'nin üretim üssü olması yolunda atılmış ilk adımdır ve Minicargo projesi bunu daha ileri götürecektir. Tofaş, iki global oyuncunun ortak aracını üretecek ilk şirket olacaktır. Avrupa'da 3 farklı marka altında satılacak Minicargo projesine Tofaş 350 milyon avro yatırım yapacak ve 8 yıl boyunca yılda 135 bin adet üretim gerçekleştirecektir. Bu dönemde yaklaşık 1 milyon araç üretilecek ve yıllık 1 milyar dolar civarında ihracat geliri sağlanacaktır. Minicargo projesinin yaratacağı ivme, Türkiye için önemli iş sahaları açılmasına imkan tanıyacak.'' Koç, Minicargo projesinin önemli bir bölümünün Tofaş ARGE ve mühendisleri tarafından geliştirileceğine işaret ederek, ARGE yatırımlarına ayrıca hükümetin de destek verdiğini, bu desteğin yüksek katma değerli, teknoloji odaklı yatırımların gelişmesini ve teknolojik rekabet gücünün artırılmasını sağlayacağını vurguladı. 
     Minicargo lansmanıyla yeni pazarda Doblo'da olduğu gibi segmentinde lider olmayı ve toplam pazar payına önemli oranda katkıda bulunmayı hedeflediklerini dile getiren Koç, kapasite kullanımının yüzde 100'e ulaşılacağını, Tofaş'ın bu sayede verimlilik ve karını artıracağını söyledi. 
     
     OTOMOTİV STRATEJİK AÇIDAN KALBİ OLUŞTURUYOR 

     Mustafa Koç, grup olarak hızlı ve karlı büyümede Avrupa'nın lider firmalarından biri olma vizyonları bulunduğunu, otomotivin portföylerinde önemli yer tuttuğunu ve stratejik açıdan kalbini oluşturduğunu vurguladı. 
     Minicargo projesinin, sağlayacağı büyüme ile vizyonlarında kilit rol oynayacağını, global otomotiv sanayinde rekabetçi kimliklerini geliştireceğini belirten Koç, bu durumun Koç Grubu'nun uluslararası satış rakamlarını önemli ölçüde artıracağını kaydetti. 
     Koç, geçen yıl Türkiye'nin otomobil üretimi ve ihracatının yüzde 44'ünü gerçekleştirdiklerine değinerek, şöyle konuştu 
     ''Yine de çok daha iddialı hedeflerimiz var. Koç Grubu 2010 yılına kadar 1 milyon otomobil üretmeyi hedefliyor. Minicargo projesi, bu hedefe ulaşılmasında önemli bir katkı sağlayacaktır. Proje, otomotiv sektöründe Türkiye'nin global rekabetçi özelliğini kazanma sürecinde büyük bir adım olmaktadır. Proje, aynı zamanda Koç Grubu'nun agresif büyüme hedef ve stratejilerinin gerçekleşmesine yardımcı olacaktır. 
     Tofaş, daha yüksek satış ve ihracat rakamlarına ulaşmaktan, Fiat ve Peugeot Cıtroen ile daha kuvvetli işbirliği gerçekleştirmekten memnuniyet duymaktadır. Türkiye ve Tofaş'a duydukları güvenden dolayı global partnerlerimize teşekkür ediyorum. Başarılı işbirliğimizin her alanda yeni pencereler açmasını ümit ediyorum.'' 
     
     ''KÜRESELLEŞMENİN ZORLUKLARINA EN İYİ CEVAP ORTAKLIKLAR'' 

     PSA Peugeot Citroen Üst Yöneticisi CEO Jean-Martin Folz da konuşmasında, Türkiye'de yüzde 8.2'lik pazar payına sahip olduklarını, dünyada geçen yıl toplam 3 milyon 375 bin araç sattıklarını ve 56.8 milyar avro satış rakamı elde ettiklerini belirtti. 
     Folz, Avrupa'da son 5 yılda 2 kat büyüdüklerini ve şu anda yüzde 19'luk paya sahip olduklarını kaydederek, Türkiye'nin de içinde olduğu Orta ve Doğu Avrupa ile Çin'de de büyümeye devam ettiklerini ifade etti. 
     Minicargo projesinin kendine özgü bir ortaklık olduğuna işaret eden Folz, ''Bir tarafta kendi bağımsızlığımızı korurken, diğer taraftan işbirliğimizi sürdüreceğiz. Bugün her zaman olduğundan daha fazla spesifik işbirliğine ihtiyacımız var. Öyle işbirlikleri ki bütün ortakların bağımsızlığına saygı gösteren ortaklıklar. Küreselleşmenin zorluklarına en iyi cevabı verebilecek olan da bu ortaklıklardır'' diye konuştu. 
     
     ''ÜRETİMİN YÜZDE 95'İ İHRAÇ EDİLECEK'' 

     Tofaş Üst Yöneticisi CEO Diego Avesani de ortak üretim anlaşmasının Türk otomotiv sektörünün ulaştığı yüksek standart ve kalitenin bir göstergesi olduğunu vurguladı. 
     Avesani, Tofaş'ın kurulduğu 1968 yılından bugüne kadar 2 milyondan fazla araç ürettiğine değinerek, Doblo projesi sayesinde 2000 yılından bu yana farklı bir seviyeye ulaşan Tofaş'ın, günümüzde Fiat'ın en önemli fabrikalarından biri haline geldiğini belirtti. 
     Minicargo projesi ile vizyonlarındaki en önemli hedeflerine ulaştıklarını dile getiren Avesani, şöyle devam etti 
     ''Sosyal paydaşlarımızla birlikte, Fiat Auto'nun ürün tanımlama, tasarım ve üretim proseslerinde rol alıyoruz. Bu proje ile bir yandan ihracat adetlerimizi artırırken, diğer taraftan Türk otomotiv pazarındaki payını da artırmayı hedeflemekteyiz. 
     1 milyondan fazla üretmeyi planladığımız Minicargo'nun yüzde 95'ini ihraç edecek olan Tofaş, böylece Türkiye'nin lider ihracatçısı konumuna gelecektir. Bu projeyle ilgili yatırımların Tofaş tarafından finanse edilecek olması da ayrıca gurur duyduğumuz bir konudur.'' 
     Diego Avesani, Minicargo'nun üretimine 2007 yılının son çeyreğinde başlanmasının planlandığını bildirdi. 

     
</TEXT>
</DOC>
