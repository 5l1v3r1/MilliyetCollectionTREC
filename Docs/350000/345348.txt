<DOC>
<DOCNO> 345348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/soneko35.html </URL>
<DATE> 2005/05/24/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
TOBB Başkanı Babacan'ın görevlendirilmesi olumlu 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ekonomiden sorumlu Devlet Bakanı Ali Babacan’ın "Başmüzakereci" olarak görevlendirilmesini, Türk özel sektörü olarak son derece olumlu bulduklarını açıkladı. 
     Hisarcıklıoğlu, konuya ilişkin yaptığı yazılı açıklamada, Avrupa Birliği üyeliği sürecinin, Türkiye’deki iş ortamını ve şirketlerini derinden etkileyeceğini belirtirken, halihazırda mevcut 31 müzakere başlığının 24’ünün doğrudan ekonomi ve iş dünyası ile ilgili olduğunu söyledi. 
     "Aslında AB sürecinin gerekleri ile Türkiye ekonomisinde yapılması gerekenlerin birbirleriyle örtüştüğü hep hatırda tutulmalıdır" diyen Hisarcıklıoğlu, şöyle devam etti 
     "Müzakere sürecinin kendisi bile, Türkiye ekonomisine pozitif katkıdır. Dolayısıyla bu sürecin başına Türkiye ekonomisini iyi bilen ve son 2.5 senede Türkiye ekonomisinin gösterdiği pozitif gelişmede büyük katkısı bulunan Sayın Babacan’ın gelmesinin, müzakere sürecinin başarıyla yönetilmesini sağlayacağına inanıyoruz. Bugün gelinen noktayı doğru kavramalıyız. Türkiye ekonomisi, 2001 krizi sonrasında tasarlanan iktisadi programa olumlu tepki vermiştir. Tedavi, yolunda gitmiştir. Böylece iktisadi toparlanma dönemini tamamlanmıştır. 
     Şimdi iktisadi toparlanma sürecinden, istihdam yaratan bir büyüme sürecine geçmek gerekmektedir. Bunun yolu şirketler kesiminde başlayan ve küresel rekabete ayak uydurmamızı sağlayan değişim sürecini devam ettirmektir." Hisarcıklıoğlu, AB sürecinin, bu değişimi en az maliyetle tamamlamaya yardım edeceğini ifade ederken, AB üyeliği olmasa bile, Türkiye’nin kendi başına zaten gerçekleştirmesi gereken bu yapısal değişimin, AB üyeliğiyle birlikte daha kolay ve daha az maliyetle yapılabileceğinin açık olduğunu vurguladı. 
     TOBB Başkanı Hisarcıklıoğlu, "bu değişimi başarılabildiği ölçüde Türkiye ekonomisi, kabuk değiştirecek ve normalleşecektir. İşte önümüzdeki dönemde Türkiye ekonomisindeki durumun önümüze koyduğu vazife budur" dedi. 
     
</TEXT>
</DOC>
