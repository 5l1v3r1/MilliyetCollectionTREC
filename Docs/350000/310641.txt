<DOC>
<DOCNO> 310641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/magazin/amag.html </URL>
<DATE> 2005/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Konser ve kanser tek harf fark eder' 
</HEADLINE>
<TEXT>


Etnik rock müziğin 33 yaşındaki yıldızı Kazım Koyuncu, hayranlarının desteği ve Karadeniz'e özgü müziğinin tınısıyla kansere direniyor... Son konserini hastalığı nedeniyle iptal eden Koyuncu, 4 Şubat'ta sahneye çıkmaya kararlı kemoterapi nedeniyle kaybettiği saç ve sakalına rağmen... 

Ali Eyüboğlu 

Hopa'nın Yeşilyurt köyündeki ailesi Kazım Koyuncu'nun 'kaymakam' olmasını istiyordu. O da 1989'da geldi İstanbul'a İstanbul Üniversitesi Siyasal Bilgiler Fakültesi'nde okuyacaktı. Ancak bambaşka bir hayata adım attı. 
Kazım Koyuncu, okuldan arkadaşlarıyla "Dinmeyen", o dağılınca da Memedali Beşli ile Lazca sözlü rock müzik yapmak için 'Zuğaşi Berepe'yi kurdu. Bu grup da 2 albüm çıkardıktan sonra 1998'de dağıldı. 2000'de çıkan "Salkım Söğüt 2" adlı albümde 3 şarkısı yer alan Koyuncu, ilk solo albümü "Viya"yı da 2001'de çıkardı. 

Dizi müzikleri 'yaradı' 
Şevval Sam'ın başrolünü oynadığı "Gülbeyaz", ardından da "Sultan Makamı" dizilerine yaptığı müziklerle hayran kitlesini genişletti. Son albümü "Hayde"nin başarısıyla da zirve çıkışını sürdürdü. Üniversiteyi terk edip çıktığı müzik yolculuğunda geldiği noktanın ailesini de gururlandırdığını şu sözlerle dile getiriyordu "Babam kaymakam olmamı çok isterdi. Ama şimdi vali bile olsam şu andaki kadar gurur duyacaklarını sanmıyorum." 

Grip sandı ama... 
Yurtdışına açılmak en büyük hayaliydi Kazım Koyuncu'nun. Fransa, ABD ve İngiltere'de konser verip onlara alışık olmadıkları tulumun sesini dinletmek isteyen Koyuncu, 2005'in ilk günlerinde öksürükleri sıklaşınca, soğuk algınlığına yakalandığını düşünüp gittiği hastanede kanser olduğunu öğrendi. Testislerde başlayan kanser, karın boşluğu ve ciğerine de sıçramıştı. 

"4 Şubat'a hazırım" 
Konserine hazırlanırken öğrendiği bu habere Koyuncu, "Kanser ve konser, arada sadece bir harf fark var" diyerek espriyle yaklaştı. Ve hırçın Karadeniz'in inatçılığıyla, vücuduna nüfuz eden kanseri yenmek için mücadeleye başladı. 
Cerrahpaşa'da kemoterapiye başlayan Koyuncu, hayranlarının alışık olduğu uzun saçları ile sakalına veda etmek zorunda kaldı. 
Kanserin ardından ses tellerini de etkileyen enfeksiyon nedeniyle 2 gün önceki konserini erteleyen Koyuncu, "Doktorum izin vermedi. 'Bu halinle ancak bir iki şarkı söyleyebilirsin' dedi. Ama 4 Şubat'ta tam bir Kazım Koyuncu konseri olacak. Tek fark bu kez insanlar karşısında kel bir Kazım görecek" diye konuştu. 

Destek çok 
Karadeniz için "Doğduğum, şüphesiz ölünce de gideceğim yer" diyen Koyuncu'ya, hastalığını öğrenen hayranlarından destek çığ gibi. Koyuncu, internet sitesine gelen mesajları tek tek okuduğunu, moral ve güç kazandığını söylüyor. 
Koyuncu'ya 4 Şubat'ta Yeni Melek Gösteri Merkezi'ndeki konserinde, sadece hayranları değil, Bulutsuzluk Özlemi, Haluk Levent, Fuat Saka, Hülya Polat, Mor ve Ötesi, Birol Topaloğlu ve Kıraç gibi sanatçı dostları da destek verecek. 




</TEXT>
</DOC>
