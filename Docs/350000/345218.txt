<DOC>
<DOCNO> 345218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/siyaset/siy03.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege'de 'it dalaşı' Yunan pilotlara yaramadı 
</HEADLINE>
<TEXT>


Yunan Thema gazetesi, Ege'de her gün yaşanan "it dalaşları" yüzünden, Yunan pilotlarının sinirlerinin bozulduğunu, yorgun düştüklerini yazdı 

TAKİ BERBERAKİS Atina 


Yunanistan'da yayımlanan "Thema" gazetesi, Yunan savaş uçağı pilotlarının sinirlerinin, Ege'de her gün yaşanan yoğun faaliyetler ve "it dalaşları" yüzünden bozulduğunu ve "yorgun düştüklerini" iddia etti. Gazete, Türk uçaklarının Ege'deki faaliyetlerinin Yunan pilotları "gerdiğini" belirtti. Thema, 16 Mayıs'ta Yunan pilotların giriştikleri, "Türk uçaklarını geri püskürtme operasyonunda dozu kaçırdıklarını" ve "aşırıya kaçtıklarını" duyurdu. Gazete konu hakkında ayrıntı vermedi. Thema, nisanda Türkiye ve Yunanistan Dışişleri bakanları Abdullah Gül ile Petros Molivyatis'in, Yunan bakanın Ankara ziyareti sırasında vardıkları, "Ege'deki askeri faaliyetler sırasında gerginliğin önlenmesi amacıyla, iki ülke hava kuvvetleri arasında oluşturulmasına karar verilen direkt iletişim hattının 40 gün geçmesine rağmen hiç işlemediği"ni öne sürdü. 



</TEXT>
</DOC>
