<DOC>
<DOCNO> 347847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko50.html </URL>
<DATE> 2005/06/01/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Şahin MİT'in dinleme konusu Bakanlar Kurulu'na hemen girecek 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Milli İstihbarat Teşkilatı'nın MİT telefon konuşmalarını, e-mail yazışmalarını, faks ve SMS mesajlarını mahkeme kararıyla izlemesi iddialarıyla ilgili olarak, ''mutlaka Bakanlar Kurulu gündemine hemen gelecek bir konudur'' dedi. 
     Şahin, düzenlediği basın toplantısında, açıklamalarının ardından gazetecilerin sorularını cevaplandırdı. 
     Bakan Şahin, MİT'in yargı kararı ile ''dinleme kararı'' iddialarına ilişkin olarak, şunları söyledi 
     ''Bu konu ile ilgili gerek Adalet Bakanı gerek İçişleri Bakanı ile konuşarak değerlendirme yapma imkanı bulamadım. Ancak haberleşmenin gizliliği esastır. Biz AB bağlamında gerek Anayamızda gerek diğer temel yasalarda bu konu ile ilgili iyileştirme anlamında bir takım yasal düzenlemeler yaptık. Bu yaptıklarımızın bir kıymeti yoktur anlamına gelecek uygulamaları asla tasvip etmediğimi, doğru bulmadığımı söylemek isterim. Bu imkanın çok geniş tutularak, dinlenmediği halde ben de mi dinleniyorum diye vatandaşlarımızda bir kuşku verecek uygulamaların bir an önce son bulmasını kişisel olarak düşünüyorum. Bu mutlaka Bakanlar Kurulu gündemine hemen gelecek bir konudur. Temel hak ve özgürlükler bağlamında yargı kararı ile de olsa bir çok insanın telefonlarının dinleniyor olması, dinlenmeyenler açısından da ciddi huzursuzluğa yol açmaktadır. Biz toplumun huzurunu bozmak değil, toplumu daha da huzurlu hale getirmekle mükellefiz. Vatandaş da bunu bekler bu konuyu yakinen takip edeceğmizi ifade etmek isteriz.'' 
     
     ATAMALAR 

     Bakan Şahin, atamalarla ilgili Cumhurbaşkanı'nca geri gönderilen atama sayısının 83, görevlerini vekaleten yöneten bürokrat sayısının 93 olduğunu söyledi. 
     Asilde aranan şartların vekilde var ise vekillik yapmasında bir sakınca olmadığına ilişkin bir düzenleme bulunduğuna dikkat çeken Bakan, şöyle dedi 
     ''Ben göreve gelince, Gençlik ve Spor Genel Müdürlüğü'nde Mehmet Atalay'ı, Vakıflar Genel Müdürlüğü'nde de Yusuf Beyazıt'ı vekalaten görevlendirdim. Sonra da her ikisinin asaleten atamalarını Sayın Cumhurbaşkanımıza gönderdim. Sayın Cumhurbaşkanımız sadece bir tek cümle ile geri gönderdi uygun görülmemiştir . Ben gerek Atalay'ın gerek Beyazıt'ın yerine şu ana kadar atayacak, bu görevleri onlardan daha iyi yürütecek bir personel bulamadım, son derece başarılı iki arkadaşımızdır. Plan Bütçe Komisyonu'nda, muhalefet üyelerinin her iki genel müdüre teşekkür üstüne teşekkürü vardır. Bu iki arkadaşın asil atanacak her türlü şartı taşıdığı halde neden uygun görülmediğini de merak ediyorum. Ben neden uygun görülmediği konusunda ikna edilmem halinde herhalde yeni bir değerlendirme yapabileceğimi düşünüyorum ama bu kişilerden daha iyi yürütecek bir kamu personeline rastlamadım. Önemli olan kamu hizmetlerinin en iyi şekilde yürütülebilmesidir. Şu anda her iki genel müdür de bana göre son 2 yılın en başarılı bürokratıdır. Bu arkadaşlarla çalışmaktan da son derece mutluyum.'' Bakan Şahin, bir başka soru üzerine de Vakıflar Yasa Tasarısı'nın Başbakan'ın imzasından çıktığını ve yarın büyük ihtimalle TBMM'ye gönderileceğini söyledi. 
     
     YENİ PERSONEL TASARISI 

     Şahin, yeni kamu personel tasarısı konusunda da şunları kaydetti 
     ''Bakanlar Kurulu'nda görüşülüp son şekli verildikten sonra bu tasarı önce tüm kesimlere gönderilecek görüşler alınarak yeniden gözden geçirilerek TBMM'ye sunulacak. 
     Bu kanun tasarısı ile hiç bir kamu görevlisinin mali ve sosyal haklarında bir kötüleşmenin geriye gidiş söz konusu değil. Hatta bu düzenleme çıktığında Maliye'ye ciddi yük getirecek. Bazı kamu personeli diğerlerinden biraz daha yüksek alıyor, biz düşük maaş alanları yukarıya çıkararak dengeyi sağlamayı istediğimiz için bu ilave yük getirecek. Yük kamu görevlilerinin lehine olacak. 
     Sözleşmeli personel yapmak suretiyle güvencesizleştirmek isteniyor deniyor. Bu kanun tasarısı bu şekilde yasalaştığı takdirde şu anda görevli hiçbir devlet memuru sözleşmeli statüye istekleri olmaksızın geçirilmeyecek. Ancak yeni alınacak personel açısından memurlar eliyle yapılması gerekmeyen bazı hizmetler için örneğin ahçı, garson, berber gibi sözleşmeli statüde çalışma koşulu getirildiği için, yeni alınacak olanlar kuşkusuz ki kamuya o statüde girecektir.'' 
     
     MEMURLARIN TOPLU GÖRÜŞMESİ 

     Memurlarla toplu görüşmelerin 15 Ağustos'ta yapılacağını, geçen yılki taleplerin hepsinin yerine getirildiğini belirten Bakan Şahin, ''Memur sendikaları ve Konfederasyonu ile asgari müştereklerde ciddi işbirliği halindeyiz. Bu seneki toplu görüşme sürecinde memurların lehine olabilecek ciddi adımların atılmasına yol açabileceğini düşünüyorum'' dedi. 
     Bakan Şahin, yeni tasarıdaki sözleşmeli personele getirilecek haklar konusunda da şunları kaydetti 
     ''Sözleşmeli pozisyon ihdas ediyoruz, onlar da yine kamu personeli seçme sınavı ile görev alabilecekler. Sözleşmeli statüde mali ve sosyal haklar bakımından bir takım avantajları olacaktır kuşkusuz ama sosyal güvence açısından ve kamuda çalışıyor olmaktan bir kayıpları olmayacaktır. Hatta belirli süre sonunda otomatik sözleşme yenileme olacaktır.'' Askerlerin de disiplin suçu sonrası yargıya başvurabilmesi konusunda ise Bakan Şahin, ''Yüksek Asgari Şura kararlarının yargı denetimine açılması anayasa değişikliği ile gerçekleşmeden bu konuda yasa ile bir düzenleme yapmamız mümkün değildir'' şeklinde konuştu. 
     
     KAMUDA TOPLU SÖZLEŞME GÖRÜŞMELERİ 

     Bakan Şahin, kamuda çalışan işçilerle ilgili toplu sözleşme görüşmeleri konusunda da görüşmelere başladıklerini belirterek, şöyle devam etti 
     ''2 yıl önce toplu sözleşme yaptık Türk-İş'le. O sırada enflasyon hedefimiz yüzde 12 idi. Türk-İş'le 5 5 'de anlaşmıştık. Enflasyon altında rakamda anlayış göstermişti Türk-İş. Şimdi 2005'de enflasyon hedefi yüzde 8, biz de kendilerine enflasyon kadar, kümülatif olarak biraz üstünde, bir öneri getirdik 4 4 . Bizim verdiğimiz oranın makul olduğu düşüncesindeyiz. Kendileri yetkili kurulları ile bunu konuşacağını ifade etti, tekrar biraraya geleceğiz tabii. 
     Bütçede bu artışlar için öngörülen bölüm var, bu paranın üstünde verirsek bu seferde bütçe açığı açısından sorunla karşı karşıya geliyoruz. 
     Geçen gün uzman arkadaşlara hesap yaptırdım, göreve geldiğimizde temel tüketim mallarından ne kadar alınabiliyordu Şimdi ne alabiliyor diye. Sonuçta yüzde 50'nin üzerinde alım gücünün arttığını gördük. Enflasyondaki düşüş gerçekten vatandaşlarımızın alım gücünü önemli ölçüde artırdı. Biz hem Türkiye'nin genel ekonomik durumunu gözününde bulundurmak hem de çalışanların durumunu gözetmek durumundayız. Bu dengeyi yürütmeye çalışıyoruz, bundan sonra da devam edeceğiz. Hedefimiz enflasyonu 2006'da yüzde 5, 2007'de de yüzde 4'e indirmektir.'' 

     
</TEXT>
</DOC>
