<DOC>
<DOCNO> 345782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sontur24.html </URL>
<DATE> 2005/05/25/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
İzmirli avukattan Marlboro'ya suç duyurusu... 
</HEADLINE>
<TEXT>

     İzmir Barosu avukatlarından Atınç Gültekin, günde 4 paket içtiği Marlboro sigarasından dolayı sağlık sorunları yaşadığını öne sürerek, üretici şirket Philsa A.Ş hakkında İzmir Cumhuriyet Başsavcılığı’na suç duyurusunda bulundu. 
     Gültekin, savcılığa verdiği dilekçede, firmanın üretim, satış ve pazarlamasını yaptığı Marlboro isimli sigarayla 1989 yılında henüz 17 yaşında iken tanıştığını, o dönemlerde halk arasında var olan ve hali hazırda gençler arasında mevcut bulunan "sigaranın sıkıntıları giderdiği, keyif verdiği ve büyümenin, adam olmanın göstergesi olması" kanısıyla sigara içmeye başladığını belirtti. 
     Sigaranın, özellikle "kovboylu" reklamlarından çok etkilendiği için bu markayı tercih ettiğini ve günde 4 paket içtiğini ifade eden Gültekin, dilekçesinde, "Sigara içmem dolayısıyla, dudaklarım, ağzımın iç bölgesi, nefes borum, yemek borum, midem, solunum yollarım, akciğerlerim, kalbim ve daha bilemediğim bir çok organımda harabiyet meydana geldiğini fark etmekteyim. Zaman zaman çeşitli sıkıntılar yaşamaktayım" ifadesine yer verdi. 
     Savcılık tarafından tam teşekküllü bir hastaneye sevk edilmesi halinde, sigaradan dolayı vücudunun tamamında ne kadar ve ne miktarda harabiyet oluştuğunun tespiti amacıyla gerekli tetkiklerin yaptırılmasını talep ettiğini kaydeden Gültekin, içtiği sigarının içinde böcek öldürücü, katran, radon gibi maddelerin bulunduğunu yeni öğrendiğini ifade etti. Gültekin, "Samimiyetime inanılması anlamında, gerek yazılı gerek görsel basından takip ettiğim ve çevremden duyduğum bilgiler ışığında, sigaranın zararlı olduğunu ve kanser hastalığına yol açtığını bilmekteydim. Ne var ki içerisinde radyasyon, eksoz gazı, böcek öldürücü maddeler olduğunu gerçekten bilmemekteydim" görüşünü bildirdi. 
     
     "AVRUPA’DAKİ UYARILAR TÜRKİYE’DE YOK" 
     Hollandalı bir arkadaşı tarafından kendisine getirilen bir karton Marlboro sigarası üzerinde çok büyük puntolarla "SMOKİNG CAUSES FATAL LUNG CANSER" Sigara içmek akciğer kanseri hastalığına sebebiyet verir ve kartonun diğer yüzünde "SMOKİNG SERİOUSLY HARMS YOU AND OTHERS AROUND YOU" Sigara içmek size ve çevrenizdekilere zarar verir yazılarının bulunduğunu, ancak Türkiye’de satılan aynı markanın üzerinde böyle uyarıların olmadığına dikkati çeken Gültekin dilekçesine, şöyle devam etti 
     "Kartonu açıp paketleri kontrol ettiğimde ise şaşkınlığım bir misli daha arttı. Öyle ki her paketin üzerinde, neredeyse paketin yarısını kaplayacak büyüklükte "SMOKİNG KİLL" sigara öldürür 
     "SMOKİNG CLOGS THE ARTERİES AND CAUSES HEART ATTACKS AND STROKES" Sigara içmek damarlarda harabiyete kalp krizine neden olur yazıları mevcuttu. Yaptığım araştırma üzerine Amerika ve Avrupa ülkelerinde bu uyarıcı yazıların tüm sigara karton ve paketleri üzerinde mevcut olduğunu, bunun yasal zorunluluk teşkil ettiğini öğrendim. Ne olursa olsun para kazanalım zihniyetini taşıyan sigara firması, bilerek ve isteyerek en yüksek sağlık standartlarında yaşama hakkımı, tarafımı ve insanlarımı iğfal etmek suretiyle elimden almıştır. " Dilekçesinde, sigaranın içinde bulunan maddelerin uzman sağlık kuruluşlarına gönderilerek, muhteviyatının tespitini de talep eden Gültekin, "Her ne kadar sorumluluk tarafım ve sigara içicisinin üzerine atılmaya çalışılsa da görünüm ve özendirme psikolojisi başarıyla uygulanmış, milyonlarca insan bu şekilde kandırılmış ve zehirlenmekte olduğu unutulmamalıdır" ifadesine yer verdi. 
     Gültekin, üretici firmanın kendisini sigara içmediği günlerdeki sağlığına kavuşturmasını, bununla ilgili tüm işlem ve eylemleri üstlenmesi gerektiğini savunarak, çeşitli uluslararası sözleşmeler, anayasa ve kanunlarca tarafına tanınmış bulunan en yüksek sağlık standartlarında yaşama hakkını, hileyle kendisini kandırarak elinden aldığını, bu nedenle sigara firmasının cezasız bırakılmamasını talep etti. 
     Gültekin ayrıca, paketler üzerinde gerekli ve yeterli uyarılarını taşımayan sigaraların, kamu sağlığını tehlikeye sokmasından dolayı derhal toplatılmasını istedi. 
     
</TEXT>
</DOC>
