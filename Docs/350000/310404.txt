<DOC>
<DOCNO> 310404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/ekonomi/eko07.html </URL>
<DATE> 2005/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bill Gates, yarın Türkiye'ye geliyor 
</HEADLINE>
<TEXT>


BAHAR ATAKAN Ankara 

Dünyanın en zengin işadamlarından, yazılım devi Microsoft'un sahibi Bill Gates, Başbakan Recep Tayyip Erdoğan'ın özel davetlisi olarak yarın Türkiye'ye gelecek. Milli Eğitim Bakanlığı için 30 milyon dolar değerindeki "e-eğitim" portalını ücretsiz olarak yaşama geçirecek olan Gates, Microsoft Office programlarının kullanım alanını da yaygınlaştırıp, Türkiye'yi yeni Ortadoğu üssü haline getirecek. Erdoğan ve Milli Eğitim Bakanı Hüseyin Çelik, Türkiye'de 3 saat kalacak Gates'le Hilton Oteli'nde düzenlenecek, "Türkiye Bilişimde Kalkınıyor" toplantısında buluşacak. Serveti 48 milyar dolar olan Gates ve eşi Melinda'nın, Türk eğitiminde kullanılmak üzere büyük miktarda bağışta bulunmaları da bekleniyor. Ancak Gates'in eşinin Türkiye'ye gelmeyeceği kaydediliyor. 


</TEXT>
</DOC>
