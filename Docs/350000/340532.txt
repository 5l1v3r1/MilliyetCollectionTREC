<DOC>
<DOCNO> 340532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sontur18.html </URL>
<DATE> 2005/05/07/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Yaş çaya destekleme primi ödemelerinde izdiham... 
</HEADLINE>
<TEXT>

     Rize’de, Tarım ve Köyişleri Bakanlığı’nca yaş çaya kilo başına verilen 65 YKr’lik destekleme primi ödemeleri sırasında, ödemelerin yapıldığı Ziraat Bankası önünde izdiham yaşandı. 
     Kimlik numarasının son rakamı 6, 7 ve 8 olan vatandaşlar, sabah erken saatlerde, Ziraat Bankası önünde beklemeye başladı. 
     Bankanın kapılarının açılmasıyla birlikte aynı anda bankaya girmeye çalışan vatandaşlar izdihama yol açtı. 
     Emniyet güçlerinin müdahalesine karşın önlenemeyen izdiham sırasında banka kapısının camları kırıldı, kalabalık nedeniyle sıkışan Meryem Çap ve Hacer Öksüz fenalık geçirdi. Vatandaşların ve polisin yardımıyla kalabalık arasından çıkarılan Öksüz özel bir otomobille, Çap ise ambulansla Rize Devlet Hastanesi’ne kaldırıldı. 
     Paralarını almak için banka önünde bekleyen vatandaşlar, ödemelerin yalnızca Ziraat Bankası’ndan yapılmasına tepki gösterdiler. 
     Öte yandan, kimlik numarasının son rakamı 3, 4, 5 olanlara yarın, 1, 2 olanlara 10 Mayıs Salı, 0 olanlara ise 11 Mayıs Çarşamba günü 
     destekleme primi ödemesi yapılacak. Kimlik numarasının son rakamı 9 olanlara dün ödeme yapılmıştı. 
     
</TEXT>
</DOC>
