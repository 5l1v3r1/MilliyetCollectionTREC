<DOC>
<DOCNO> 325054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/soneko05.html </URL>
<DATE> 2005/03/19/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Yurtdışı yasağı, 1500 kişiyi bankayla yeniden tanıştırdı... 
</HEADLINE>
<TEXT>

     Tasarruf Mevduatı Sigorta Fonu'na TMSF borcu olanların ardından kamu bankalarına borcu olanlara da yurtdışı yasağı getirilmesi ile birlikte yaklaşık 1500 kişi deyim yerindeyse bankayla yeniden tanıştı. 
     A.A muhabirinin aldığı bilgiye göre, Ziraat ve Halk Bankası'na kredi borcu olan yaklaşık 31 bin 500 kişiye yurtdışı yasağı konurken, bunlardan 1500'ü borçlu oldukları bankalara başvuruda bulundu. 
     Ziraat Bankası'nda kredi borcunu ödemeyerek takibe düşen 16 bin 500 kişi için yurtdışı yasağı konuldu. Bunlardan 1400'ü banka ile temasa geçerken, 600 kişinin borcu yeniden yapılandırıldı. 
     Ziraat Bankası'na borcu olduğu için yurtdışı yasağı konanların 2 binini ticari müşteriler, 500'ünü de büyük zirai müşteriler oluşturuyor. 
     
     12 YILDIR BANKAYA UĞRAMAYANLAR GELDİ 
     Halk Bankası'na borcu bulunan yaklaşık 15 bin kişiye de yurtdışı yasağı kondu. Bunlardan 100 kişi bankayla temas kurarken, anlaşma yapılanlardan 8 trilyon liraya yakın tahsilat sağlandı. 
     Halen 4 kişi ile de yeniden yapılandırma görüşmeleri sürüyor. 
     Bu arada, yurtdışı yasağının ardından Halk Bankası'na dönenler arasında 12 yıl, 8 yıl veya 6 yıl gibi uzun süredir Banka'ya hiç uğramayan borçluların geldiği belirtiliyor. 
     
     EMLAK BANKASI İÇİN DE 283 FİRMAYA YASAK 
     Öte yandan, Emlak Bankası'na borcu olan 283 firma için de bunların yetkililerine yurtdışı yasağı geldi. 
     Bunlardan 23'ü banka ile temas kurarken, 11 firma ile anlaşma sağlandı. Bu 23 firmanın toplam borcu 40 trilyon lirayı bulurken, 8.5 trilyon liralık bölüm yeniden yapılandırıldı. 
     Geriye kalan yaklaşık 32 trilyon liranın da anlaşmasının yapıldığı, ancak sözleşme şartlarının henüz tam olarak yerine gelmemesi nedeniyle bunların yurtdışı yasağının henüz kalkmadığı kaydediliyor. 
     
     SAYIN'DAN BORÇLULARA ÇAĞRI 
     Diğer yandan, yurtdışı yasağı konan borçlulara bir çağrı yapan Kamu Bankaları Ortak Yönetim Kurulu Başkanı Zeki Sayın, ''Bu yasak eziyet ızdırap için değil, sadece bu kişileri davet manasındadır. Lütfen gelin, size her türlü kolaylığı göstereceğiz ve anlaşacağız'' dedi. 
     Yurtdışı yasağı konması üzerine hiç banka kapısından girmeyenlerle anlaşma olanağı doğduğunu vurgulayan Sayın, borcunu ödeyen ya da protokole bağlayanların yasağını hemen kaldırdıklarını kaydetti. 
     Ziraat ve Halk Bankası'nda takibe düşenlerin hemen hemen tamamına yurt dışı yasağı koyduklarını söyleyen Sayın, bunun yanında takip davalarının da devam ettiğini vurguladı. 
     
</TEXT>
</DOC>
