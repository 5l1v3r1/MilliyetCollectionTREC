<DOC>
<DOCNO> 328824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/yazar/sazak.html </URL>
<DATE> 2005/03/31/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Antalya markası 
</HEADLINE>
<TEXT>


Üzerinde güneş batmayan imparatorluk gibi Antalya da Türkiye'nin tatil cenneti olarak, 'turizm sezonu'nu yıl boyu kapatmayan 'marka' kentimiz. 
Milliyet'in düzenlediği 'Antalya'nın markalaştırılması' toplantısı nedeniyle Akdeniz'in turizm merkezine geldik, gece de Akdeniz Üniversitesi'nde Abbas Güçlü'nün 'Genç Bakış' toplantısına katıldık. Üniversite öğrencileri, yerel yöneticiler ve turizmcilerle Antalya'nın 2005 yılı beklentilerini ve Türkiye'nin sorunlarını tartıştık. 
Yeni Ceza Yasası'yla getirilen hapis cezaları, 'Demokles'in kılıcı' gibi medyanın üzerinde sallanırken, 1 Nisan'da yürürlüğe girecek yasanın basınla ilgili bölümlerinin değiştirilmesi beklentisi 'komisyona havale' edilmiş gözüküyor. Böylece 20'yi aşkın madde nedeniyle 'basın suçları'nda cezaevi yolu açılıyor. Geçen yıl AB İlerleme Raporu'nu pozitif etkilesin diye Basın Yasası'ndaki hapis cezaları paraya dönüştürülürken, Ceza Yasası'nın daha ağır yaptırımlar getireceğini kimse öngörmemişti. Medya adeta tuzağa düşürüldü. 
1 Nisan'dan sonra Türkiye'nin tekrar gazetecilerin hapsedildiği bir ülke konumuna düşürülmesi felaket olacak. Bu ayıbı ortadan kaldırmanın sorumluluğu siyasi iktidarın. AB'nin yeni Ceza Yasası'ndaki kısıtlamalara kayıtsız kalması düşünülemez. Washington'dan gelen tepkiler de olumsuz. ABD Dışişleri Bakanlığı'nın İnsan Hakları Raporu'na medyadaki gelişmeler Türkiye'nin sicilini bozacak şekilde yansıdı. 
Hükümetin 'Uygulamayı görelim' gerekçesine sığınmadan bir adım atması gerekiyor. Toplumun haber alma özgürlüğüne indirilen '1 Nisan darbesi'yle hükümet AB nedeniyle gerçekleştirdiği reformları da baltalıyor. Demokrasi ve özgürlükler yolunda kendi bindiği dalı kesiyor. Dün Antalya'da kentin genç ve başarılı Belediye Başkanı Menderes Türel'in AKP'den aday gösterilme sürecini dinlerken bunları düşündük. 
Politikacı bir aileden gelen, CHP ile AKP arasında tercih yapmaya zorlanırken, Başbakan Erdoğan'ın Cidde gezisinde Maliye Bakanı Kemal Unakıtan tarafından adaylığına ortam hazırlanan Menderes Türel'in tercih ettiği AKP 'merkez sağdan çok merkez ve demokrat' bir partiydi. Türel seçimi kazandıktan sonra Antalya'nın 'liberal vitrini' olarak takdim edilmişti. 
Türel, özel sektör deneyimiyle Antalya'da kısa sürede kentin ve halkın desteğini kazanmış. AKP'nin muhafazak r temeli üzerinde herkesin kendini bulabildiği çok katlı bir siyasi yapı inşa etmiş. Türel'in 'merkez'i temsil etme siyaseti Antalya'nın yılda 7.5 milyon turisti ağırlayan 'uluslararası marka olma' özelliğiyle de örtüşüyor. 
Antalya şimdi 'sembol' bir projeyle dışa açılmada yeni bir arayışın içinde. "Milliyet Akdeniz" buluşmasında Antalya markası yeniden oluşturuluyor. 



</TEXT>
</DOC>
