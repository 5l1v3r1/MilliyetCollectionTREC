<DOC>
<DOCNO> 300468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun02.html </URL>
<DATE> 2004/12/24/ </DATE>
<TIME> 03.02 </TIME>
<AUTHOR>  </AUTHOR>
<HEADLINE>
Rum polisi Rum gazeteciye geçit vermedi 
</HEADLINE>
<TEXT>

     Oshan SABIRLI LEFKOŞA, DHA 

KIBRISLI Rumların 1974 yılında Muratağa, Sandallar, Atlılar köylerinde yaptığı katliamları anlatan 'Kan Sesi' isimli belgeselin yapımcısı Antonis Angastiniyotis, Rum polisine takıldı. Ercan Havaalanı üzerinden İstanbul'a gideceği haberi alınan Angastiniyotis'in Kuzey Kıbrıs'a geçişi Rum polisi tarafından engellenirken, Kıbrıs Türk Hava Yolları KTHY listesinin Rumların eline nasıl geçtiği konusunda soruşturma açma kararı aldı. 
     Rum gazeteci, Kan Sesi belgeseli sonrasında Rum kesimindeki tepkilerin odağı olmuştu. KKTC'de yayınlanan Volkan gazetesinin haberine göre Rum polisinin tutumu nedeniyle Angastiniyotis konuşmacı olarak çağrıldığı İstanbul'daki Kıbrıs Türk Kültür Derneği İstanbul Şubesi tarafından düzenlenen '1963 Kanlı Noel Olaylarının 41. Yıldönümü' adlı toplantıya katılamadı. 21 Aralık günü Ercan üzerinden İstanbul'a gitmek üzere Ledra Palas barikatından KKTC'ye geçmek isteyen Angistiyonidis'in geçişine Rum polisi izin vermedi. 
     
     GÖZÜ KORKTU 

     Daha önceki demeçlerinde, Vatan haini diye çağırmaları umurumda değil. Vatan haini diyorlarsa, ben vatan hainiyim ama ben geceleri rahat uyuyorum. Ben, gerçeğe dayanıyorum çünkü bu acılar, çekilen bu ıstırab benim ıstırabımdır, çünkü benimde çocuklarım var" diyen Angastiniyotis Doğan Haber Ajansı'na yaptığı açıklamada ise haberin abartıldığını ve böyle birşeyin olmadığını iddia etti. Angastiniyotis zaman zaman önemli sorunlarla karşılaştığını, baskı gördüğünü ve daha fazla sorunla karşılaşmamak için konuşmak istemediğini de belirtti. Ancak Rum gazeteci dün yaptığı açıklamada Ledra Palace sınırından geçerken yaşadığı sorunlar yüzünden İstanbul'daki toplantıya gidemediğini bunun yerine telefonla bağlandığını söylemişti. 
     
     RUM POLİSİ HABERİ NEREDEN ALDI 

     Volkan Gazetesi 'KTHY'de Rum'un köstebeği kim' manşetiyle verdiği haberde KTHY yolcu listesinin Rum polisine sızdırıldığını iddia etti. Gazeteye göre 21 Aralık günü Ercan Havaalanı'na gitmek üzere Ledra Palas sınır kapısına gelen Rum gazeteci, polisi tarafından engellendi, sebepsiz yere bir süre bekletildi. Polis, Angastiniyotis'e Ercan üzerinden İstanbul'a gideceğinin bilindiğini bu nedenle kendisine geçiş izni verilemeyeceği söyledi. Rum polisinin havaalanından hareket edecek uçağın yolcu listesini gösterdi de iddia ediliyor. 
     KTHY Genel Müdürü Saddettin Gezmek ise Akdeniz TV'ye yaptığı açıklamada Genel Müdürlük olarak konuya ilişkin soruşturma başlatılacağını söyledi. 
     
</TEXT>
</DOC>
