<DOC>
<DOCNO> 300636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonspo28.html </URL>
<DATE> 2004/12/24/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Erzik Derbide Türk futbol toplumu büyük bir fırsat kaçırmıştır... 
</HEADLINE>
<TEXT>

     UEFA Asbaşkanı ve FIFA İcra Kurulu Üyesi Şenes Erzik, ''Galatasaray-Fenerbahçe maçında Türk futbol toplumu büyük bir fırsat kaçırmıştır'' dedi. 
     TSYD tarafından Denizli'nin turistik beldesi Pamukkale'de düzenlenen ''42. Yıl Sporun Zirvesi Semineri''nde, spor yazarı Doğan Koloğlu başkanlığında yapılan ''UEFA Kriterleri ve Şiddet Olgusu'' konulu oturuma, teknik direktör Fatih Terim, TMOK ve AIPS Başkanı Togay Bayatlı ile birlikte konuşmacı olarak katılan Şenes Erzik, ''Galatasaray-Fenerbahçe maçında, futbolun disiplini sağlanamamıştır. Suçlu, federasyon veya kulüpler değil, Türk futbol toplumudur. O maçın ertelenmemesiyle büyük bir fırsat kaçırılmıştır. Erteleme kararı zor bir karar olurdu ama bir yerden de başlamak şarttı. Bu fırsatı ülke olarak değerlendiremedik'' diye konuştu. 
     Yasakların caydırıcılıktaki rolüne değinen Erzik, önemli noktanın, anında yapılan uygulamalar olduğuna dikkati çekerek, disiplini sağlamak için söylenenlerle uygulamanın birbirini tutması gerektiğini ifade etti. 
     
     UEFA KRİTERLERİ 
     Erzik, ''UEFA kriterleri, futbolu disiplin altına sokma gayretidir'' dedi. 
     Federasyon, kulüp, futbolcu ve altyapı olsun, her branşta standardın sağlanması gerektiğini vurgulayan Erzik, ''Kriterlerle sağlanmaya çalışılan esas amaç, futbolun kalitesini artırmaktır. UEFA olarak esas amacımız, eğitimle, mali yardımlarda bulunarak, üst liglerdeki kulüplerden başlayarak, aynı standartları tutturabilmektir'' diye konuştu. 
     Erzik, şunları söyledi 
     ''Kulüpleri cezalandırmak için değil, teşvik etmek, eğitim düzeyinin yükselmesi ve çağdaş futbolun yakalanması için mali kriterler koyuyoruz. Amacımız, bağcıyı dövmek değil, üzüm yemek. Disiplinli UEFA ligleri, ülkelerde eşit takımlar, renkler oluşturmak. Başta futbolcular olmak üzere, çalışan personele ödemelerde gecikme olmayacak. Olsa da gerekçeleri açıklanacak. Lisansı UEFA olarak biz değil, federasyonlar veriyor. Biz federasyonları bağımsız denetçi kuruluşlar yoluyla kontrol ediyoruz.'' 
     
     TERİM'DEN CEZALARIN ARTIRILMASI ÖNERİSİ 
     Teknik direktör Fatih Terim, ''Tek doğrulu yaşam kalitesi bizi doğrudan fanatik yapıyor'' dedi. 
     Seminerde, şiddet olgusu ile ilgili açıklamalarda bulunan tecrübeli teknik adam, ''35 yıldır futbolun içindeyim. Yaşanan olaylarda çok fazla değişiklik yok. Şiddetin önlenmesi için cezaların artırılması gerekli'' diye konuştu. 
     Türkiye'deki şiddete, sadece ölüm hadiseleri olarak bakıldığını belirten Terim, şunları söyledi 
     ''Halbuki spor adamları olarak, sahalarda çok çeşitli tacizler yaşıyoruz. Seçkin insanların olduğunu düşündüğümüz tribünlerden bile taciz ediliyoruz. Bizler, bir bütün olarak bu işin karşısında durmalıyız. Ölümler olmasın ama Türkiye çapındaki küfürler, hakaretler ne olacak. Herkes, herkesin hakkına saygı duyup, tek doğrulu yaşamdan vazgeçmelidir.'' 
     
     İTALYA-TÜRKİYE KARŞILAŞTIRMASI 
     İtalya futbolundan tecrübelerine dayalı örnekler veren Terim, ırkçılık ve şiddet içeren yazılı, sözlü saldırıların cezalarının bekletilmeden verilmesi gerektiğini söyledi. 
     Holigan denen şiddet yanlısı kişilerin eğitimsiz ve cahil oldukları yorumuna katılmadığını ifade eden Terim, ''İngiltere'de holigan denen kişilerin eğitim durumuna bakıldığında, üst düzey eğitim almış bireylerden oluştuğu görülüyor. Olay, yaşam kalitesiyle ilgili. Tek doğrulu yaşam buna neden. Tuttuğum takım var, başkası yok. Futbol camiasının içindekiler bir araya gelmiyor. Camia içinde, futbolcu, yönetici, taraftar ve hakemin yakınlaşması, sorunların halledilmesi demektir. Antrenörler dernek, kulüpler dernek, futbolcular dernek, ancak bizde hepsinin etkisi sıfır'' diye konuştu. 
     
     BAYATLI'DAN MEDYA SAVUNMASI 
     Dünya Spor Yazarları Birliği AIPS ve Türkiye Milli Olimpiyat Komitesi TMOK Başkanı Togay Bayatlı, futboldaki şiddet olayları ile ilgili olarak, ''Medyadan önce, günahın çoğu kulüp yöneticilerindedir'' dedi. 
     Her konuda medyayı suçlamanın doğru olmadığını savunan Bayatlı, ''Statlara sokulan yasak maddelerin buralara girmesinden kulüp yöneticileri sorumludur. Statlardaki korumalar ve emniyet güçlerinin parayla içeri taraftar aldıkları tespit edilmiştir. Gelir seviyesi düşük gençler, devlet tarafından eğitilmelidir. Psikolojik bir olgu var ve psikologlar harekete geçmelidir. TMOK olarak, ilköğretime yönelik olarak, spor kültürü, olimpizm ve fair-play'i anlatan ders kitabı hazırladık. Gerekli girişimleri yaptık ve bunun gelecek yıldan itibaren okullarda kullanılması gerekli'' diye konuştu. 
     
</TEXT>
</DOC>
