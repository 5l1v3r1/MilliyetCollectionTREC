<DOC>
<DOCNO> 303442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonspo38.html </URL>
<DATE> 2005/01/04/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Akçaabat Sebatspor, Güvenç Kurtar yönetiminde çalışmalara başladı 
</HEADLINE>
<TEXT>

     Ligin ilk yarısını 9 puanla son sırada tamamlayan 1. Süper Lig ekiplerinden Akçaabat Sebatspor, ikinci yarı hazırlıklarına Antalya'nın Manavgat İlçesi'ne bağlı Çolaklı Beldesi'nde başladı. 
     Yeni Teknik Direktör Güvenç Kurtar yönetiminde, kamp yaptıkları otelin sahasında sabah teknik ve taktik antrenmanı yapan Akçaabat Sebatsporlu futbolcular, akşam üzeri ise Sorgun Çamlığı'nda kondisyon çalışması yaparak, oksijen depoladılar. 
     Teknik Direktör Güvenç Kurtar, kampa 18 futbolcunun katıldığını belirterek, şu bilgileri verdi 
     ''Ne yazık ki kampta 1. devre kadroda yer almış sadece 9 futbolcu bulunuyor. Bu 9 futbolcu arasında yer alan Ogün, telefonla görüşmem sonrasında kampa katılırken, Hakan Bayraktar, Tunç Kip, Bakadal kulüple ve daha önceki teknik heyetle yaşadıkları bazı problemler nedeniyle kampa katılmadılar. Kaleci Miloshevski ise ülkesine geç gittiği için 2 gün sonra kampa katılacak. Kadro olarak büyük bir sıkıntı yaşayacağımız bir gerçek. Mutlaka transfer yapmamız gerekiyor. Bu doğrultuda bazı futbolcuların menajerleriyle görüşmelerimiz devam ediyor. Birkaç gün içerisinde yöneticilerimizle biraraya gelerek transfer konusunu masaya yatıracağız.'' Manavgat'ta güzel bir ortamda çalıştıklarını da ifade eden Kurtar, ''Ligin ikinci yarısında iyi bir çıkış yakalayarak ligde kalmayı hedefliyoruz'' diye konuştu. 
     Kurtar, Manavgat kampı sırasında Çanakkale Dardanelspor, Karşıyaka, Gaziantepspor ve Denizlispor ile hazırlık maçları yapacaklarını sözlerine ekledi. 
     
</TEXT>
</DOC>
