<DOC>
<DOCNO> 314328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/yasam/axyas01.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AIDS aşısı 2008'de 
</HEADLINE>
<TEXT>


HIV'e karşı en etkili aşının mucidi Fransız Prof. Andrieu, Paris'te müjdeledi AIDS aşısıyla ilgili sonuçlar mükemmel 

MİNE G. KIRIKKANAT Paris 

AIDS'e karşı bugüne kadar üretilen en etkili aşıyı geliştiren Prof. Jean Marie Andrieu, aşının 2006'da sınırlı, 2008'de ise yaygın kullanımına geçileceğini açıkladı. Paris'teki George Pompidou Avrupa Hastanesi Onkoloji Servis Şefi Andrieu ve asistanı Louis Wei Lu, patenti Fransa'da almalarına karşın, çalışmalarını Çin ve Brezilya'da yürütüyor. Kuduz aşısı gibi, HIV bulaşmış kişilere uygulanan aşı, HIV'i yok etmek yerine, çoğalmasını önlüyor. Bağışıklık sistemini, HIV'i tanıyıp yok edecek biçimde yeniden programlıyor. 

'Beni kıskanıyorlar' 
Milliyet'in sorularını yanıtlayan Andrieu, HIV üzerinde çalışmaya 1985'te başladığını belirtti. 
Tüp deneylerini Fransa'da tamamladıklarını söyleyen Andrieu, şöyle konuştu "Çin'de maymun deneklere, Brezilya'da gönüllü AIDS hastalarına uyguladık. 2002'den beri aldığımız sonuçlar mükemmel. Çin, Brezilya, İspanya destek olurken, ABD 2006 başında aşının sınırlı kullanımına geçiyor. Fransa'da ise öfkeyle karşılaştık. Pasteur Enstitüsü'nden henüz davet bile almadım." 
Andrieu, deneylerini niçin Çin ve Brezilya'da yürüttüğü sorusuna da, "Fransa'da maymun üzerine deney izni 3-4 yıldan önce verilmiyor. Üstelik tek bir maymun denek için 10 bin euroluk bütçe çıkması gerekiyor. Oysa Çin'e gittikten 2 ay sonra, bir maymun üzerinde yalnızca 400 dolara mal olan deneylerimiz başlamıştı. Brezilya da çok kolaylık gösterdi. Böyle bir araştırma hızı, Fransa'da imk nsız" yanıtını verdi. 




</TEXT>
</DOC>
