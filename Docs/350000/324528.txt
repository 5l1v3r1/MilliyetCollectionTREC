<DOC>
<DOCNO> 324528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur24.html </URL>
<DATE> 2005/03/17/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Esmanur'a anne işkencesi .. 
</HEADLINE>
<TEXT>

     Kerem PULGAT- Özlem DOĞAN KONYA, DHA 

KONYA'da bir süre genelevde çalıştıktan sonra Şefkat Derneği'ne ait Kadın Yaşamevi'ne sığınan ve bir ay önce burnadan ayrılan 23 yaşındaki Hatice Karabağ, gayrimeşru ilişkiden dünyaya gelen 1.5 yaşındaki kızı Esmanur'a işkence yaptıktan sonra Çocuk Yuvası'na bırakıp kaçtı. Vücudunun çeşitli yerleri moraran ve beyin kanaması geçirdiği saptanan minik Esmanur, Selçuk Üniversitesi Tıp Fakültesi Hastanesi'nde tedavi altına alındı. 
     Çeşitli genelevlerde 3 yıl çalıştıktan sonra bu işi bırakan Hatice Karabağ, 2 yıl önce Konya'daki Şefkat Derneği'nin sığınacak yeri olmayan mağdur kadınlar için kurduğu Kadın Yaşamevi'ne yerleşti. Gayrimeşru ilişkiden hamile kalan Hatice Karabağ, bebeğini burada dünyaya getirdi. Hatice Karabağ, geçen ay Kadın Yaşamevi'nden ayrılarak, merkez Karatay İlçesi Keçeciler Mahallesi'nde ev tutup orada yaşamaya başladı. 
     Hatice Karabağ, dün akşam saatlerinde vücudu çürük içinde olan kızı 1.5 yaşındaki Esmanur'u, Konya Sosyal Hizmetler İl Müdürlüğü'nün 0-6 yaş grubu çocukların kaldığı Çocuk Yuvası'a getirdi. Karabağ'ın, "Banyo yaptırırken elimden düştü, doktora götürecek param yok, tedavi ettirin'' diye bırakıp gittiği Esmanur'un şuurunun kapalı olduğunu farkeden Çocuk Yuvası görevlileri, hemen hastaneye götürdü. Çocuk Yuvası Müdür Yardımcısı Fahriye Ermin, kendilerine bırakılan Esmanur Karabağ'ın baş ve vücudunun çeşitli yerlerinde dayak izleri görüp, şuurunun kapalı olduğunu farkettikleri Esmanur'u hemen Konya Numune Hastanesi'ne kaldırdıklarını belirterek şöyle dredi 
     "Annesi çocuğunu kucağından düşürdüğünü ve hastanede tedavi ettirecek parası olmadığını söyleyerek bıraktı. Çocuğun hayati tehlikesinin bulunduğunu görünce hemen hastaneye götürdük. Biz çocuğu hastaneye yetiştirmeye çalışırken, anne ortadan kayboldu.'' Konya Numune Hastanesi Acil Servisi'nde ilk müdühalesi yapılan Esmanur Karabağ'ın beyninde travma ve kanama tespit edildi. Durumu çok ağır olduğu için Selçuk Üniversitesi Meram Tıp Fakültesi Hastanesi'ne kaldırılan Esmanur, yoğun bakımda tedavi altına alındı. Küçük kızın tedavisiyle ilgilenen Dr. Murat Ayan, şu bilgileri verdi 
     "Çocuğun başında birkaç noktada birden, ayrıca vücudun çeşitli yerlerinde dayak izleri tespit ettik. Darbe nedeniyle beyinde travmasının yanı sıra kanama da meydana gelmiş. Hayati tehlikesi devam ediyor ve şuuru kapalı. Onu yaşama döndürmeye çalışıyoruz. Küçük kızın kafasında bir kaç ayrı noktada darbe, ayrıca vücudunun çeşitli yerlerinde darp izi olması düşme veya düşürme ile oluşması imkansız.'' Kızına işkence yapmakla suçlanan ve polis tarafından aranan Hatice Karabağ, DHA muhabirlerine olayı anlatırken, kızını kaza sonucu düşürdüğünü ileri sürdü. Hatice Karabağ, "Yıkarken, elimden kayıp yere düştü başını zemine çarptı. Hastaneye tedavi için götürdüm ama almadılar. Ben de çaresiz çocuğumu tedavi olması için yurda götürüp bıraktım'' iddiasında bulundu. 
     
</TEXT>
</DOC>
