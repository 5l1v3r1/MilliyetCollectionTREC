<DOC>
<DOCNO> 312910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonspo16.html </URL>
<DATE> 2005/02/06/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Kırmızı kart cezası amcasının oğluna kesildi... 
</HEADLINE>
<TEXT>

     Konya Amatör Kümesi'nde yapılan bir maçta, kırmızı kartla oyun dışında kalan futbolcu yerine gözlemcinin raporu doğrultusunda aynı takımda oynayan amcasının oğluna 3 maç oynamama cezası verildi. 
     A.A muhabirinin edindiği bilgiye göre, Konya'nın Karapınar İlçesi'nde geçen hafta yapılan Karapınar Belediyespor-Muhasebe Gençlerbirliğispor Konya Amatör Küme Genç Takımlar B Grubu karşılaşmasında, Karapınar Belediyespor oyuncusu 4 numaralı Adem Çelik, kendisini kasden yere düşürdüğü gerekçesiyle rakip takımdan 10 numaralı Volkan'a 90. dakikada vurdu. 
     2-2 berabere biten maçta orta hakem Mustafa Saçma, Adem Çelik'i kırmızı kartla oyun dışı bıraktı. Ancak maç sonunda gözlemci, kırmızı kart gören 4 numaralı Adem Çelik'in yerine yanlışlıkla, aynı takımda oynayan kuzeni 5 numaralı Mücahit Çelik'i rapor etti. 
     Konya Futbol İl Disiplin Kurulu da aynı hataya düşerek gözlemcinin verdiği rapor doğrultusunda, takım kaptanı 5 numaralı Mücahit Çelik'e 3 maç oynamama cezası verdi. 
     Kendisine verilen cezaya takım arkadaşları gibi kendisi de çok şaşıran Mücahit Çelik, ''Hakem ve gözlemci raporu aynı şekilde tutulmuş. Bu nedenle yapacağım itiraz sonucu değiştirmeyecek. Bu olayı hayatım boyunca unutmayacağım'' diye konuştu. 
     
</TEXT>
</DOC>
