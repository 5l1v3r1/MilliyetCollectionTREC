<DOC>
<DOCNO> 304549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/siyaset/asiy.html </URL>
<DATE> 2005/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarıgül'e 2. engel 
</HEADLINE>
<TEXT>


Sarıgül'ün, kurultay öncesi, 'tedbirli' olarak yeniden disipline gönderileceği iddia edildi. Bu durumda Sarıgül aday olamayacak 

Ezelhan Üstünkaya - Ankara 


CHP kulisleri, genel merkezin Şişli Belediye Başkanı Mustafa Sarıgül'ü yeniden "tedbirli olarak" disipline sevk edeceği iddialarıyla çalkalandı. Parti tüzüğü, Sarıgül'ün aynı suçlamalarla yeniden sevkine izin vermemesine rağmen, başka suçlamayla disipline sevkin gündeme gelebileceği belirtildi. Sarıgül'ün Yüksek Disiplin Kurulu YDK üyelerine rüşvet verdiği iddiası ve Deniz Baykal aleyhindeki açıklamaların da disipline sevke gerekçe olabileceği iddia edildi. 
Baykal'ın, "Kurultayın genel başkanlık yarışı gibi sunulmasından rahatsızlık duyuyorum, önce rüşvet çözülecek" açıklaması, CHP kulislerinde Sarıgül'ün adaylığının engelleneceği iddialarına neden oldu. Bu gelişmelerin ardından kulislerde yeni bir iddia daha dile getirildi. Merkez Yönetim Kurulu'nun MYK , kurultaydan önce toplanarak, Sarıgül'ün "tedbirli olarak yeniden disipline sevki istemine hazırlandığı" kaydedildi. Buna göre, Sarıgül'ün sevk isteminin YDK'da karara bağlanmasına gerek olmayacak. Çünkü, "tedbirli olarak" disipline sevk edilmesi halinde, Sarıgül, kurultayda aday olamayacak. Yargı yolu da YDK'dan kesin karar çıkana kadar kapanacak. 
Sarıgül'ün ilçe belediye başkanı olması nedeniyle, MYK doğrudan YDK'ya sevk ediyor. 
Genel merkezin bugün açıklanması beklenen bildiride, "Sarıgül'ün ihracına ilişkin, delegelere yönelik bir çağrının" ifadelerinin yer alacağı belirtildi. CHP'de bugün il başkanları, Baykal'ın başkanlığında genel merkezde toplanacak. Kurultay sürecini değerlendirecek olan başkanlar, toplantı sonunda Baykal'a destek açıklaması yapacak. Baykal, yarın akşam da Marmara delegasyonuyla İstanbul'da buluşacak. Sarıgül de yarın Ankara'da kurultay hazırlıklarını sürdüreceği çalışma bürosunun açılışını yapacak. 


</TEXT>
</DOC>
