<DOC>
<DOCNO> 339402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/siyaset/siy01.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB'ye verdiğiniz sözleri tuttunuz' 
</HEADLINE>
<TEXT>


Almanya Başbakanı Schröder, görüştüğü Erdoğan'a, "Türkiye'nin Ankara Protokolü'nü de 3 Ekim'den önce imzalayacağını ümit ediyorum" dedi 

ABDULLAH KARAKUŞ Ankara 


Almanya Başbakanı Gerhard Schröder, Başbakan Recep Tayyip Erdoğan'ın soykırım iddialarıyla ilgili Ermenistan Devlet Başkanı Robert Koçaryan'a götürdüğü "ortak komisyon" teklifini memnuniyetle karşıladığını söyledi. Schröder, Türkiye ile Ermenistan arasındaki ilişkilerin geliştirilmesi için atılacak her türlü adıma destek vereceklerini de söyledi. 
Dün akşam Ankara'ya gelen Schröder'i Esenboğa Havalimanı'nda Dışişleri Bakanı Abdullah Gül karşıladı. Buradan Başbakanlık Konutu'na geçen Schröder, Erdoğan ile deniz mahsullerinin ağırlıkta olduğu akşam yemeğinde baş başa bir görüşme gerçekleştirdi. Erdoğan, yemekte Schröder'e KKTC'ye uygulanan izolasyonun ve ambargonun bir an önce kaldırılması gerektiğini söyledi. Türkiye'nin AB'ye tam üye olabilmek için çok çalıştığının üzerinde de duran Erdoğan, "Şimdi sıra sizde" diye konuştu. 

AB ve Ermeni meselesi 
Havalimanında yaptığı açıklamada, Türkiye'nin AB'ye üyelik müzakerelerinin 3 Ekim'de başlayacağının altını çizen Schröder, Erdoğan'a ise, "Bugüne kadar verdiğiniz sözleri yerine getirdiniz. 3 Ekim'e kadar da sözlerinizi yerine getireceğine inanıyorum" dedi. Kıbrıs konusunda Türkiye'nin attığı olumlu adımları memnuniyetle karşıladıklarını da ifade eden Schröder, "Türkiye'nin Ankara Anlaşması Protokolü'nü 3 Ekim'den önce imzalayacağını ümit ediyorum" ifadelerini kullandı. Schröder, "Ermeni soykırımı iddialarıyla ilgili ortak komisyon kurulması, arşivlerin açılması ve tarihçilerin devreye sokulması önerinizi destekliyoruz" dedi. 

Konut'ta balık mönüsü 

Başbakan Erdoğan'ın, "Türkiye'ye gelin, Boğaz'da balık yiyelim" dediği Schröder'i, Başbakanlık Konutu'nda deniz ürünleri ağırlıklı bir mönüyle ağırladı. Schröder'in de beğendiği mönüde şu yemekler yer aldı 
Enginarda karides gratenHamsi tava, midye tava, kalamar tavaMidye dolmaLevrek prensesKalkan karidesCevizli saray tatlısıTürk kahvesi 

Kapıda karşıladı.. 

Erdoğan, 2 günlük çalışma ziyareti için Ankara'ya gelen Schröder'i Başbakanlık Konutu'nun kapısında karşıladı. Erdoğan, kucaklaştığı Schröder onuruna da akşam yemeği verdi. 

Marmara'dan Schröder'e 'fahri doktora' 

Schröder'e, "Kamu Hukuku ve Siyaset Bilimi" konularındaki uluslararası hizmetlerinden dolayı, bugün Marmara Üniversitesi tarafından "fahri doktora" unvanı verilecek.Üniversitenin Sultanahmet'teki Rektörlük binasında düzenlenecek törende, Schröder'e unvan belgesi Marmara Üniversitesi Rektörü Prof. Dr. Tunç Erem tarafından verilecek. 

AB perspektifiniz inandırıcı olmalı 

Almanya Başbakanı Gerhard Schröder'in, Türkiye ziyareti öncesinde bir açıklama yapan Birlik 90 Yeşiller Partisi Eşbaşkanı Claudia Roth, Schröder'in, Türkiye'ye "reformların dinamizminin frenlenmemesinin önemini" anlatması gerektiğini belirtti. Roth, "Reformların dinamizminin desteklenmesi için inandırıcı bir AB perspektifi şart" dedi. Özellikle hukuk alanındaki reformların aksamasını eleştiren Roth, "Bazı şeylerin daha hızlı yapılmasını dilerdim" diye konuştu. 


</TEXT>
</DOC>
