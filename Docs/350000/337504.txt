<DOC>
<DOCNO> 337504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sontur31.html </URL>
<DATE> 2005/04/27/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
KESK üyeleri iş bıraktı 
</HEADLINE>
<TEXT>

     KESK üyeleri, ''Sosyal Güvenlik Reformu'' ile Personel Rejimi Temel Kanunu'nda değişiklik yapılmasına yönelik yasa tasarılarını protesto etmek üzere iş bıraktı. 
     Bir grup KESK üyesi, konfederasyonun daha önce aldığı karar doğrultusunda, bugün, çalıştıkları işyerlerinde hizmet üretmedi. 
     Sendika şubelerinde biraraya gelen KESK üyeleri, daha sonra gruplar halinde Ziya Gökalp Caddesi'nde toplandı. 
     Eylem süresince, Ziya Gökalp Caddesi trafiğe kapatılırken, emniyet güçleri eylem alanında güvenlik önlemleri aldı. 
     ''Bütçede halk, kamu reformunda yarar yok-Alanlardayız'', ''Kölelik yasasına hayır'' yazılı dövizler taşıyan KESK üyeleri, Ziya Gökalp Caddesi'nde bir süre ''Zafer direnen emekçinin olacak'', ''Emekçiye değil, IMF'ye barikat'', ''Eğitim-Sen kapatılamaz'', ''Direne direne kazanacağız'' sloganları attı. 
     Eylem sırasında, Eğitim-Sen üyeleri de ''Eğitim-Sen kapatılamaz'' yazılı pankart açtı. 
     KESK Genel Başkanı Sami Evren, eylem alanındaki ses aracının üzerinden yaptığı konuşmada, Türkiye'nin iyi yönetilmediğine inandıklarını söyledi. Hükümetin programlarının 70 milyonu olumsuz etkilediğini, Türkiye'nin iç ve dış politikada çıkmaz içine girdiğini savunan Evren, bunlara itiraz eden kamu emekçilerinin, Türkiye'nin 4 bir tarafında eylem yaptığını bildirdi. 
     Gelir dağılımındaki adaletsizliğin büyüdüğünü ve işsizliğin her geçen gün arttığını savunan Evren, bunun, sosyal felaketlerin habercisi olduğunu ileri sürdü. 
     ''Sosyal Güvenlik Reformu'' ile insanların sosyal güvenlikten yoksun bırakılmak istendiğini ileri süren Sami Evren, sadece parası olanların kamu hizmetlerinden yararlanabildiği bir sistemin oluşturulmaya çalışıldığını savundu. 
     Evren, IMF ile gelecek günlerde stand-by anlaşması imzalanacağını anımsatarak, sağlıkta dönüşüm programı ile ''Sosyal Güvenlik Reformu''nun, bu durumda yeniden gündeme geleceğini dile getirdi. Bunlara, ''IMF istediği için'' kimsenin ses çıkarmadığını ifade eden Evren, ''Devletin tepesi bunlara ses çıkarmıyor. Tek ses çıkaran emekçiler'' diye konuştu. 
     
     ''HÜKÜMET IMF'YE SADIK, BİZE DEĞİL'' 
     Hükümetin, IMF ile yaptığı anlaşmalara sadık kaldığını belirten Evren, ''Ama, bizimle yaptığı toplu görüşmelere sadık kalmıyor. Grev, toplu iş sözleşmesi haklarımız, sicil affı hala gündeme gelmedi. Soruşturmalar sürüyor'' dedi. 
     Geleceklerine, işlerine ve aşlarına sahip çıkmak isteyen herkesi 1 Mayıs kutlamalarına çağıran Sami Evren, ''Bizi yok sayan, kendini yok sayar. Kamu çalışanlarını, KESK'i görmeyen, kendini görmüyor, demokrasiyi görmüyor demektir'' diye konuştu. 
     KESK üyeleri, konuşmanın ardından dağıldı. 
     
</TEXT>
</DOC>
