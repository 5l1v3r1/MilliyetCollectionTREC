<DOC>
<DOCNO> 328933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko49.html </URL>
<DATE> 2005/03/31/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Şener Büyüme rakamı ilk verilere göre dünyadaki en yüksek büyüme 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, bugün açıklanan yüzde 9.9'luk 2004 yılı büyüme rakamının, ilk ve ham bilgilere göre, geçen yıl dünyadaki en yüksek büyümeyi gösterdiğini bildirdi. 
     Şener, Başbakanlık Yeni Bina'da gazetecilere, bugün açıklanan büyüme hızı ve son ekonomik gelişmelere ilişkin açıklamalarda bulundu. 
     Son üç yılda Türkiye'nin ortalama yüzde 7.9'luk bir büyüme gerçekleştirdiğini belirten Şener, bunun iyi bir performans olduğunu söyledi. 
     Şener, yüzde 9.9'luk büyüme oranının Türkiye'yi, OECD ülkeleri arasında en yüksek büyümeyi gerçekleştiren ülke yaptığını bildirdi. 
     
     DOLAR CİNSİNDEN GSMH 

     Gayrısafi milli hasıla'nın GSMH dolar cinsinden rakamını da açıklayan Şener, 2004 yılında GSMH'nin 301.5 milyar dolar olarak gerçekleştiğini bildirdi. 
     Bu rakamın daha önce 293 milyar dolar olarak tahmin edildiğini hatırlatan Şener, 301.5 milyar dolarlık gsmh rakamı ve büyümenin, Türkiye'nin, dünyanın en büyük ekonomilerden biri olduğunu gösterdiğini söyledi. 
     Şener, kişi başına milli gelirin 4 bin 172 dolara ulaştığını da bildirdi. 
     Turkcell'in çoğunluk hisselerini almak isteyen TeliaSonera'nın ''çağrı muafiyeti'' isteğinin hatırlatılıp, ''çağrı muafiyeti konusunda SPK'nın ilgili maddesinin değiştirilmesi konusunda talimatınız oldu mu'' şeklindeki soruya karşılık Şener, ''benim hiç bir talimatım olmamıştır, olamaz da. SPK bağımsız bir kuruldur, yapılması gerekeni yapacaktır'' dedi. 
     
</TEXT>
</DOC>
