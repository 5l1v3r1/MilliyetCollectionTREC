<DOC>
<DOCNO> 317904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/soneko36.html </URL>
<DATE> 2005/02/23/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Unakıtan IMF ile anlaşmamak diye bir şey sözkonusu değil 
</HEADLINE>
<TEXT>

     Dilek Kocabaş AA 

Maliye Bakanı Kemal Unakıtan, Türkiye ile IMF arasında bir anlaşmaya varılamaması gibi bir durumun söz konusu olmadığını, görüşmelerin sürdürüldüğünü söyledi. 
     Londra'da UBS adlı finans kuruluşunun düzenlediği program çerçevesinde iki gündür yatırımcılarla bir araya gelen Unakıtan, dün yaklaşık 300 yatırımcıya hitap etti. Bakan Unakıtan, daha sonra 20 ayrı toplantıda da yatırımcıların özel görüşme taleplerini yerine getirdi. 
     Bu sabah da UBS binasında yabancı gazeteciler için basın toplantısı düzenleyen Unakıtan, Türkiye ile IMF arasında ikinci üç yıllık anlaşma için çalışmaların sürdüğünü kaydetti. 
     Bir soru üzerine, Türkiye ile IMF arasında anlaşma sağlanamaması gibi bir durumun söz konusu olmadığını belirten Unakıtan, kendisinin Maliye Bakanlığı görevine gelmesinden bu yana IMF ile yapılan ilk stand by'ın uzantısı olan gözden geçirme toplantılarında bulunduğunu, bunların tümünde de IMF görevlileriyle gayet rahat anlaştıklarını hatırlattı. 
     Bundan sonra da bu durumun süreceğine inandığını belirten Unakıtan, ''Zaten birbirimize de alıştık. Hatta stand by'lar bittikten sonra da alışkanlıklarımızı sürdürüp görüşmeyi sürdüreceğiz herhalde'' dedi. 
     Unakıtan, ''IMF'nin, Türkiye'de teşvik edilen il sayısının artırılmasıyla ilgili bazı itirazları olabileceğine'' dair iddiaların hatırlatılması üzerine de daha önce 36 ile verilen teşviklerin 13 ile daha genişletilmesi yolundaki hazırlığın IMF tarafından getireceği yük açısından yakından izlendiğini belirtti. 
     ''IMF yetkilileri bu yükün büyük olabileceğini belirtiyor'' hatırlatmasında bulunan Unakıtan, ''Ancak biz zaten Türkiye olarak mali disipline çok büyük önem veriyoruz. Ve bundan da asla taviz vermeyiz'' diye konuştu. 
     2005 yılında da yüzde 6.5 faiz dışı fazlayı elde edeceklerini hükümet olarak ilan ettiklerini ve programlarını buna göre yaptıklarına dikkat çeken Unakıtan, 2005 yılı Ocak ayındaki ilk sonuçların iyiye işaret ettiğini kaydetti. 
     Hedeflerin tutturulması sağlandıktan sonra, detayda IMF ile oturulup hesaplamaların yapılabileceğini de vurgulayan Unakıtan, şöyle konuştu 
     ''Ben Maliye Bakanı olarak bu durumun altından kalkamayacağımız bir yük getirmeyeceğinden eminim. Bu konuda IMF ile de bir sorun yaşanacağını sanmıyorum. Hedeflerimizden mali disiplinden sapmadan IMF ile anlaşacağımıza inanıyoruz. Önlemlerimizi de alıyoruz.'' Unakıtan, teşvikler için gerekli paranın nereden bulunacağı sorusu üzerine de ''Ocak ayında alınan ilk netice faiz dışı fazlanın beklenenin iki katına çıktığını gösteriyor'' yanıtını verdi. 
     Bakan Unakıtan, ''Türkiye'nin gelirlerinde önemli bir artış oluyor. Vergi gelirlerindeki artış, gelir kalitesini de artırıyor. IMF ile konuştuğumuzda hem bunun kaynağını gösterebiliriz ve hem de bütçe hesaplarımızı ortaya koyabiliriz'' diye konuştu. 

     
</TEXT>
</DOC>
