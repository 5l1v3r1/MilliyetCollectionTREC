<DOC>
<DOCNO> 347688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/spor/aspo.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuşatma altında 
</HEADLINE>
<TEXT>


Fenerbahçe, transferlerini gerçekleştirmek istediği Emre Belözoğlu ile Nihat Kahveci üzerinde müthiş bir baskı kurdu. Nihat ile her konuda anlaşıldığı, İngiltere'ye gitmek isteyen Emre'nin de ikna edilmeye çalışıldığı öğrenildi 

MEHMET ÇİFTÇİ 


Fenerbahçe, Nihat Kahveci ve Emre Belözoğlu konusunda kararlı adımlar atmaya devam ediyor. 
Başkan Aziz Yıldırım'ın Nihat ile yıllık 2 milyon Euro'ya el sıkıştığı öğrenildi. Transferde şu an için iki engelin bulunduğu belirtildi. Real Sociedad'ın, Nihat sakatlanmadan önce CSKA Moskova ile 10 milyon Euro'ya anlaşmaya vardığı, ancak protokolün daha sonra askıya alındığı bildirildi. Rus ekibinin bundan sonra nasıl bir politika izleyeceğinin ise şimdilik belirsiz olduğu kaydedildi. 

Kongre bekleniyor 
Yıldız oyuncunun menajeri Miguel Santos'un da Haziran ayında yapılacak Real Sociedad kongresinde başkanlığa adaylığını koyacağı ve kazanması durumunda 1.5 yıllık daha sözleşmesi bulunan Nihat'ı kesinlikle satmayacağı belirtildi. Şimdiki başkan Asti ise koltuğunu korursa, milli oyuncunun kesinlikle satılacağı ifade edildi. 
Sarı - Lacivertli yönetimin Emre için de yıllık 4-5 milyon Euro'yu gözden çıkardığı ileri sürüldü. Newcastle United Kulübü'nün 3.5 milyon Euro'luk teklifine daha sıcak bakan milli oyuncunun Türkiye'ye dönmek istemediği ve yakın çevresine, "Bana kalırsa İngiltere daha cazip. Ancak Fenerbahçe çok baskı yapıyor. Milli maçlar sonrası her şey netleşir" dediği öğrenildi. 



</TEXT>
</DOC>
