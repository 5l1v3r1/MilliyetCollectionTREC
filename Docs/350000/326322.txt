<DOC>
<DOCNO> 326322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonsiy29.html </URL>
<DATE> 2005/03/23/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Erdoğan'dan DEHAP'a uyarı Daha duyarlı olun 
</HEADLINE>
<TEXT>

     Başbakan Recep Tayyip Erdoğan, bayrağa yöneliksaldırı nedeniyle DEHAP'ı düzenlediği mitinglerde daha duyarlı olmaya çağırdı. 
     Erdoğan, KKTC Cumhurbaşkanı Denktaş'ın aday olmamasıyla ilgili olarak da "Bizi bahane ederek eğer siyasetten çekilirse buna üzülürüm" dedi. 
     Başbakan Erdoğan, TOBB Yönetim Kurulu toplantısı sonrasında gazetecilerin sorularını da yanıtladı. Erdoğan, bir gazetecinin hükümetin Nevruz olaylarıyla ilgili olarak geç açıklama yaptığı yönündeki değerlendirmeleri hatırlatmasına "Olaydan 24 saat geçmeden hükümetimiz adına Abdullah Bey açıklama yaptı" dedi. Erdoğan, bu tür açıklamaların duygusallık içinde yapılamayacağını belirterek, "Bilgiler bize ulaştıktan sonra ben de bu alçakça girişimle ilgili olarak Brüksel'de açıklama yaptım" dedi. Erdoğan sözlerini şöyle sürdürdü 
     "Hangi siyasi parti olursa olsun eğer tertiplemiş oldukları mitinglerinde provokasyonlara açıksa, o tür provokatif hareketleri kontrol altına alamayacaklarsa siyasi partilerin burda çok daha hassas olmaları gerekir. Şüphesiz ki bu tür toplumsal olaylarda provokatif hareketler olabilir, ama o siyasi örgüt orada tavrını çok açık, net koymalıdır. Yani o, üzerinden biraz zaman geçsin ondan sonra tavrımı koyayım diyemez. Dolayısıyla ben DEHAP'ın yöneticilerine de bu konuda daha hassas olmalarını, daha dikkatli olmalarını öneririm. Ki o mitinglerde açılan bayraklar bir defa milletimizi rahatsız etmektedir, aklı selim olan herkesi rahatsız etmektedir. Bu konuda duyarlı olmaları gerekir." 
     
</TEXT>
</DOC>
