<DOC>
<DOCNO> 310888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/spor/yercan.html </URL>
<DATE> 2005/01/31/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Doğru teşhis 
</HEADLINE>
<TEXT>



Doğru teşhis, yerinde müdahale bir tedavinin yarısı ise eğer, Şenol Güneş çok kısa sürede tekrar koşar hale getirecek gibi Trabzonspor'u... 
Bordo - Mavili ekipte görev yapan her teknik adamın "can sıkıcı belası", problem adam Yattara ile başlamış tecrübeli hoca anlaşılan işe. Trabzonspor'un, Yattara ile daha farklı ve kolay kazanacağını düşünen Güneş, "yakın markaja" aldığı Gineli top cambazını ilk on birde sahaya sürdü. Yattara da dün tadına doyum olmayan futboluyla hem tribünleri ayağı kaldırdı, hem de hocasının güvenini boşa çıkarmadı. Oyunda kaldığı 80 dakika içinde yine akıl almaz muhteşem işler yaptı. Kaptan Fatih Tekke'ye yapılan penaltının hazırlayıcısı, penaltıyı da gole çeviren adamdı. Kayserispor'un toparlanıp, baskı kurduğu ve Trabzonspor'un bocaladığı dakikalarda kendine has klas hareketlerle önünü temizleyip, ceza alanı içinde Mehmet Yılmaz'a attırdığı nefis gol, göz kamaştıran futbolunun bir başka lezzetiydi. 

Hesap tutmadı 
Ligin ikinci yarısına bol gollü bir galibiyetle giriş yapma düşüncesindeki Güneş, dört forvetle hücum ağırlıklı bir kadro sürdü Kayserispor karşısına. Fatih ve Mehmet Yılmaz'dan oluşan ileri ikiliyi kanatlara yerleştirdiği Gökdeniz ve Yattara ile destekleyerek, kısa sürede skor üstünlüğü yakalama düşüncesindeydi. Ancak ilk yarıda sahaya çok iyi yayılan ve oldukça başarılı bir adam markajı uygulayan konuk ekip, bu hesapları boşa çıkardı. Devrenin sonlarına doğru Fatih'in düşürülmesiyle kazanılan penaltı atışını gole çeviren Yattara ile skor avantajı yakalayan Trabzonspor, ikinci devrede futbol olarak vasatın üzerine çıkamadı. Gol ayakları Kaptan Fatih ile Gökdeniz'in tutuk futbolu, farklı skor peşindeki Trabzon'un hızını kesen en büyük etkenlerdi. 
Malatya kupa maçının ardından tam 8 yıl sonra eski takımı Trabzonspor ile yeniden lig heyecanı yaşayan Şenol Güneş, sıkıntılı da olsa, Kayserispor galibiyetiyle zorlu şampiyonluk yarışı için güven tazeledi. 
Karşılaşmanın orta hakemi Fırat Aydınus başarılı bir 90 dakika çıkardı. Penaltı pozisyonundaki kararı ve kullandığı sarı kartlar yerindeydi. 



</TEXT>
</DOC>
