<DOC>
<DOCNO> 339712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/ekonomi/eko03.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Denizden tahsilat' operasyonu başladı 
</HEADLINE>
<TEXT>


TMSF, batık bankalara borcu olanlara ait yatları tespit etmek için 18 marinayı inceledi. 100 civarında 'borçlu ama yat sahibi' tespit edildi, 10'una el konuldu. Aynı uygulama uçaklar için de başlatılıyor 

NEDİM ŞENER 

Tasarruf Mevduatı Sigorta Fonu TMSF , el konulan bankalara borçları olan kredi müşterilerine yönelik tahsilat operasyonu başlattı. Bugüne kadar batık banka sahiplerine yönelik tahsilatlarıyla gündeme gelen TMSF, bankalara borcu olan 13 bin 500 kişi ve kurumun listesini çıkararak borçluların yatlarına el koymaya başladı. 
Denizcilik Müsteşarlığı, Gemi Sicil Müdürlüğü ve liman başkanlıklarıyla ortak yürütülen çalışma kapsamında, Türkiye'de bulunan 18 marinadaki yatlar, borçlu listesiyle karşılaştırılıyor. 'TMSF'ye borcu olan yata binemez' sloganıyla yürütülen çalışma kapsamında, bugüne kadar 4 bin 119 teknenin sahipleri hakkında tarama sonucunda, 100'e yakın yat sahibinin TMSF'ye borcu olduğu ortaya çıktı. 
TMSF'nin yürüttüğü yat operasyonu kapsamında şu ana kadar, aralarında bazı batık banka patronlarının da olduğu 10 yata el konuldu. İlk el konulan bu yatlar, TMSF'ye her ne şekilde borcu olursa olsun buna mal beyanında yer vermeyen kişilere ait. Şişli eski Beldiye Başkanı Gülay Aslıtürk'ün eski eşi, kırmızı bültenle aranan ve halen İngiltere'de yaşayan Orhan Aslıtürk'ün 3 yatına, 'emlak kralı' olarak tanınan Nevzat Ak'ın bir yelkenli yatına, Etibank sanığı olan ve son olarak İbrahim Tatlıses'e uçak satışıyla gündeme gelen Başkurt Okaygün'ün 1 yatına, Dinç Bilgin'in 'Asır' adlı yatına, Bülent Eyilik'in 'Fubu' adlı yatına ve ayrıca Toprak Grubu'na ait üç yata el konuldu. Bu el koymalar, 5020 sayılı Yasa'nın 'ikincil borçlu olanlar'a yönelik ilk uygulaması olduğu belirtildi. 

'Finansal kiralama yolu' 
Yatlara ilişkin fiili haciz işlemleri ise TMSF adına hareket eden görevliler tarafından yapılıyor. 
Yapılan incelemede yüksek kredi borçlusu bazı kişilerin finansal kiralama yoluyla yatları kullandıkları belirlendi. Bu durum, TMSF'nin elindeki borçlular listesiyle marinalarda bağlı yatları kullananların listesi karşılaştırıldığında ortaya çıktı. Bu yatların sicil kayıtlarının incelenmesi sonucunda, araçların halen faal olan bazı bankalar adına kayıtlı olduğu tespit edildi. Kredi borçlularının şirketlerine gider göstermek için bu yola seçtikleri belirlendi. 
Bilindiği gibi 'finansal kiralama' leasing yoluyla alınmış gösterilen yatlar, bütün taksitleri ödeninceye kadar mülkiyeti finans şirketi üzerinde gözüktüğünden, borçlu kişinin mülkü sayılıp borcuna karşılık haczedilemiyor. 

Uçaklara gözaltı 
TMSF elindeki borçlular listesini Ulaştırma Bakanlığı Sivil Havacılık Dairesi'ne de gönderdi. Bu yöntemle de kredi borçlularının uçaklarına haciz koymayı hedefleyen TMSF, Ulaştırma Bakanlığı'ndan gelecek bilgilere göre kısa süre içinde harekete geçecek. 

TMSF, 10 yata el koydu Borçlu Alacaklı Yatın adı Orhan Aslıtürk Toprakbank True Dream Orhan Aslıtürk Toprakbank M Y Dream Orhan Aslıtürk Toprakbank IL Vero Sogmo Nevzat Ak Etibank Venessa Dinç Bilgin Etibank Asır Toprak Grubu Toprakbank Princess-T Toprak Grubu Toprakbank Toprak Başkurt Okaygün Etibank Viator Türk Eks.Hav.Tur. Toprakbank Keyif -1 Bülent Eyilik TMSF Fubu 


</TEXT>
</DOC>
