<DOC>
<DOCNO> 328298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonyas05.html </URL>
<DATE> 2005/03/29/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
"O şimdi mahkum" filmine intihal suçlaması 
</HEADLINE>
<TEXT>

     Türkiye cezaevlerinde uzun süre yattıktan sonra, "Karafatmanın Sarayı" adlı bir anı roman yazan Daniel Koplowitz, 15 Nisan'da gösterime girecek "O Şimdi Mahkum" filminde, izinsiz olarak kendi kitabından bazı alıntılar yapıldığını öne sürdü. 
     Yapımcılığını Green Pine Studios, yönetmenliğini ise Abdullah Oğuz'un üstlendiği, senaryosu Levent Kazak tarafından yazılan "O Şimdi Mahkum" filmi, henüz gösterime girmeden tartışma yarattı. Uyuşturucu kaçakçılığı suçuyla 12 yıl Türkiye cezaevlerinde yatan ve çıktıktan sonra bir anı roman yazan Daniel Koplowitz, söz konusu filmde, kendi kitabından bazı alıntılar yapıldığını iddia etti. ANKA'ya açıklama yapan Koplowitz, senarist Leven Kazak'la bir film projesi hakkında çalışmalar yaptıklarını, ancak Kazak'ın bir anda ortadan kaybolup, daha sonra bu filmle ortaya çıktığını ifade etti. 
     "Filmi daha görmedim, ama kitabımdan alıntılar olduğu yolunda, Levent Kazak'ın yakın arkadaşlarından duyumlar aldım" diyen Koplowitz, Kazak'la sürekli görüşmek istediğini, ancak reddedildiğini söyledi. 
     
     ANA KARAKTER KABADAYI HASAN HEYBETLİ Mİ 
     Koplowitz, söz konusu filmde bazı sahnelerde, karafatmaların yarıştırıldığını ve bunun kendi kitabında yer aldığını ifade etti. "Ana karakterlerden birinin de benim kitabımda anlattığım Hasan Heybetli ile bire bir uyuştuğunu duydum" diyen Koplowitz, kitabının çıkmasının ardından Kazak'ın kendisini aradığını ve "Hikayemi çaldın" dediğini söyledi. Koplowitz, "Hem ortak işimizi yarım bıraktı, hem de üste çıktı" diye konuştu. 
     
     "İYİKİ KENDİ HİKAYEMİ KULLANMADIM" 
     Senarist Levent Kazak ise ANKA'ya yaptığı açıklamada, Koplowitz'le bu filmden ayrı olarak bir "Turist Koğuşu" projesi için çalıştıklarını ancak çalışmanın sonuçlanmadığını söyledi. "Görüşmelerimiz sırasında karafatma yarışını ben ona anlattım. Sonra baktım onun kitabında çıktı. Ben filmde bunu kullanmadım, iyi ki kendi hikayemi kullanmamışım, kullansaydım çok zor durumda kalırdım" diyen Kazak, Koplowitz'in kitabının kendi filminden önce yayınlanmasıyla onun haklıymış gibi göründüğünü dile getirdi. Kazak, "Onun kitabından hiçbir şey almadım, film gösterime girince bunu kendisi de görecek" diye konuştu. Koplowitz'i filmin galasına davet edeceğini kaydeden Kazak, kendisinin "henüz kalfalık aşamasında olan bir yazar" ve mesleği gereği başkasının fikirlerine saygılı olduğunu ifade etti. Kazak, "Daniel hayal görüyor, ama o da haklı burası Türkiye, bu tarz duyumlar alması doğal" dedi. Kabadayı Hasan Heybetli'yi ise hiç tanımadığını vurgulayan Kazak, "Bu film tamamen benim yazdığım bir masal" diye konuştu. Son olarak bu tür tartışmaların telif hakkı konusunda, olumlu gelişmeler olarak da görülebileceğini ifade eden Kazak, "Telif hakkına yapılan tecavüzlerin artık ciddi tehditler oluşturduğu, bu tür tartışmaların yaşanmasıyla ortaya çıkıyor" dedi. 
     
</TEXT>
</DOC>
