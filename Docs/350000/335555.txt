<DOC>
<DOCNO> 335555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonsiy13.html </URL>
<DATE> 2005/04/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Antakya Katolik Kilisesi Yeni Papa'nın Türkiye'ye olumsuz tavrı yok 
</HEADLINE>
<TEXT>

     Antakya Katolik Kilisesi Ruhani Lideri Domenico Bertgoli, yeni seçilen papanın Türkiye'yle ilgili olumsuz tavrı olmadığını söyledi. 
     Bertgoli, AA muhabirine yaptığı açıklamada, 16. Benediktus'un papa seçilmesinden memnuniyet duyduğunu belirterek, seçimin sürpriz olmadığını kaydetti. 
     Bertgoli, 16. Benediktus'un, Papa II. Jean Paul'un en iyi yardımcısı, adeta sağ kolu olduğunu ifade ederek, şöyle devam etti 
     ''Benediktus, çok bilgili ve birikimli bir din adamı. Yeni papanın Türkiye'yle ilgili olumsuz bir tavrı da yok. Benedictus konuşmalarında, sadece Türkiye'nin sahip olduğu kültür, yaşam tarzı ile AB'nin içinde bulunduğu kültür ve yaşam tarzının farklı olduğunu söylemiştir. Ancak Türkiye'nin AB'ye alınmaması yönünde herhangi bir olumsuz tavrı yoktur. Öyle bir açıklaması da bulunmuyor.'' Türkiye'nin AB'ye mutlaka üye olacağını vurgulayan Bertgoli, şöyle devam etti 
     ''Antakya'ya herhangi bir ilden gelerek, burada kendi örf ve adetleriyle yerleşmek ve yaşamak isteyen birini düşünün. İlk etapta bizler de ona sıcak yaklaşmayabiliriz. Bu da aynı şey. Türkiye'nin yapacağı tek şey küçük, ancak emin adımlarla AB hedefine ulaşmasıdır.'' Ani sıçramaların hangi hedef için olursa olsun tehlikeli olduğunu kaydeden Bertgoli, kendilerinin insanları din, dil, ırk veya sahip oldukları düşünce eksenlerine göre değerlendirmediklerini belirtti. 
     Bertgoli, ''Bizler insanların Allah'tan geldiğini ve Allah'a döneceklerini biliyoruz. Bakış açımız da budur'' dedi. 
     Hatay'da uzun yıllardır insanların huzur, barış ve kardeşlik duyguları içinde birarada yaşadığını kaydeden Bertgoli, ''Hatay, tüm dünyaya örnek olacak bir kent. Burada, Hıristiyan, Yahudi ve Müslümanlar uzun yıllardır birlikte kardeşçe yaşıyor. Aralarında hiçbir zaman ihtilaf olmadı. Hiç kimsenin ibadetine karışılmıyor, herkes özgürce yaşıyor. Bundan daha güzel bir örnek olabilir mi Tüm dünyanın Hatay'ı örnek almasını istiyorum'' diye konuştu. 
     
</TEXT>
</DOC>
