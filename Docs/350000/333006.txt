<DOC>
<DOCNO> 333006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonspo09.html </URL>
<DATE> 2005/04/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Efes Pilsen'in Avrupa kupalarında 331. randevusu... 
</HEADLINE>
<TEXT>

     Basketbolda ULEB Erkekler Avrupa Ligi çeyrek final serisi 3. ve son maçında yarın deplasmanda Yunanistan'ın Panathinaikos takımıyla karşılaşacak Efes Pilsen, Avrupa kupalarında 331. karşılaşmasına çıkacak. 
     Lacivert-beyazlılar, Avrupa kupalarında bugüne dek yaptıkları 330 maçın 210'unu kazanırken, 120 maçta ise salondan yenilgiyle ayrıldı. 
     Antrenör Oktay Mahmuti ise Efes Pilsen'in başında çıktığı 95 maçta 64 galibiyet, 31 yenilgi yaşadı. 
     
     PANATHINAIKOS İLE MAÇLARI 
     Efes Pilsen, ULEB Avrupa Ligi'nde ''dörtlü final''e yükselebilmek için yarın mutlak galibiyete ihtiyacı bulunduğu Yunanistan'ın Panathinaikos takımıyla daha önce 8 maç yaptı. 
     Avrupa kupalarında Yunan ekibiyle bugüne dek 8 maç yapan lacivert-beyazlılar, 5 maçı yitirdi, 3 maçta galibiyetle ayrıldı. 
     Rakibiyle 2 kez ''dörtlü final''de eşleşen Efes Pilsen, kulüp tarihinde Avrupa Ligi'nde ilk kez ''dörtlü final''e kaldığı 1999-2000 sezonunda Selanik'te yapılan maçta rakibine 81-71 yenilerek, finale çıkamamıştı. 
     2000-2001 sezonunda ise Suprolig'de ''dörtlü final''e kalan Efes Pilsen, yine ilk maçta karşılaştığı Panathinaikos'a 74-66 yenilerek, 2. kez final şansını yitirmişti. 
     
     YUNAN TAKIMLARIYLA MAÇLARI 
     Avrupa kupalarında Yunan ekipleriyle bugüne dek 31 maç yapan lacivert-beyazlılar, 17 maçı kazanırken, 14 maçta ise salondan yenilgiyle ayrıldı. 
     Efes Pilsen, bu sezon ilk turda karşılaştığı Olympiakos'u 2 maçta da yenerken, 2. turda aynı grupta yer aldığı AEK'ya ilk maçta deplasmanda yenildi, 2. maçta ise İstanbul'da rakibini yenerek, çeyrek finale kaldı. 
     
</TEXT>
</DOC>
