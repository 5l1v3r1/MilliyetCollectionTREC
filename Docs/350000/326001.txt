<DOC>
<DOCNO> 326001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur16.html </URL>
<DATE> 2005/03/22/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Kapıdaki tehlike.. 2025'ten sonra "su fakiri" ülkeler arasına girebiliriz 
</HEADLINE>
<TEXT>

     Uludağ Üniversitesi Ziraat Fakültesi Tarımsal Yapılar ve Sulama Bölümü öğretim üyesi Doç. Dr. Senih Yazgan, Türkiye'nin, 2025 yılından sonra ''su fakiri'' ülkeler arasına girebileceğini söyledi. 
     Yazgan, AA muhabirine yaptığı açıklamada, geçmiş yıllarda Türkiye'nin su zengini bir ülke olarak nitelendirildiğini, ama bunun yanlış bir tanımlama olduğunu söyledi. 
     Türkiye'nin, özellikle son yıllarda artan kuraklıkla birlikte artık yarı kurak bir iklim kuşağında bulunduğunu ifade eden Yazgan, ''Dolayısıyla Türkiye su fakiri ülkeler arasına girmek üzere. Hiçbir zaman su açısından zengin bir ülke olmadık'' dedi. 
     Yazgan, Türkiye ve dünyada suyun yüzde 70'inin tarımsal sulama amacıyla kullanıldığını belirterek, bu oranın azaltılması için çağdaş sulama yöntemlerinden yararlanılmasının büyük önem taşıdığını vurguladı. 
     Türkiye'de bu yöntemlerin yeni yeni kullanılmaya başlandığını anlatan Yazgan, söz konusu tekniklerin kullanımının yaygınlaştırılmasının ve teşvik edilmesinin gelecek açısından hayati bir önemi bulunduğunu vurguladı. 
     
     SU, PETROLDEN DAHA DEĞERLİ OLACAK 
     Doç. Dr. Yazgan, özellikle yağış ihtiyacının bulunduğu dönemlerde kuraklık olduğunu dile getirerek, şunları söyledi 
     ''Kış yağışları yeraltı su kaynaklarının en önemli beslenme kaynaklarıdır. Ancak, son yıllarda bu dönemlerde yeterince yağmur yağmıyor. Bu da kuraklığa neden oluyor. Su zengini değiliz, ancak bölgemizdeki ülkelere oranla biraz daha şanslıyız. Türkiye, coğrafi konumu nedeniyle kendi topraklarından doğan ve sınırlarını aşan su kaynaklarına sahip olması nedeniyle çok hassas bir bölgede. Yakın gelecekte Ortadoğu kaynaklı ve suya dayalı savaşların çıkabileceği öngörülüyor. Gelecekte su, petrolden daha değerli olacak.'' 
     
     TÜRKİYE'DE KİŞİ BAŞINA DÜŞEN SU MİKTARI 
     Türkiye'de kişi başına düşen yıllık su miktarının bin 500 metreküp olduğunu ifade eden Yazgan, bunun 2025 yılında bin 300 metreküpe düşeceğinin tahmin edildiğine dikkati çekti. 
     Normal koşullarda kişi başına düşen su miktarının 1000-2000 metreküp arasında olduğu ülkelerin ''Su sıkıntısı çeken'', bin metreküpten az olanların ise ''Su fakiri'' ülkeler olarak nitelendirildiklerine işaret eden Yazgan, şöyle konuştu 
     ''Ülkemizde kişi başına düşen su miktarı, bizim su zengini bir ülke olmadığımızı açıkça gösteriyor. Artan nüfus ve yağış oranlarının azalması göz önünde bulundurulursa, Türkiye'nin gelecekte su fakiri ülkeler arasına girebileceği öngörülüyor. Bu nedenle, su kaynaklarımızı korumak için herkese görev düşüyor. İnsan hayatı için çok önemli olan sularımızı korumak için herkes üzerine düşeni yapmalıdır.'' 
     
</TEXT>
</DOC>
