<DOC>
<DOCNO> 337203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/guncel/gun05.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamına müdür tuzağı 
</HEADLINE>
<TEXT>


İşadamı Ali Galip Çalık'ın müdürü, patronunu kaçırmayı planladı. Avrasya Feribotu'nu kaçırmaktan yargılanan Muhammet Tokcan'ın ağabeyi de uyguladı 

ERDAL KILINÇ İstanbul 

İşadamı Ali Galip Çalık'ı, tehdit ederek 2 milyon dolar fidye istedikleri öne sürülen 8 kişi tutuklandı. 
İddialara göre, Çalık'ın şirketinde müdür olarak çalışan Nail Kahraman Koçbay, bir plan yaparak, patronundan fidye almak için Çeçenistan uyruklu Ebubekir Tokcan'la anlaştı. 

Arkadan çarptılar 
Avrasya Feribotu'nun kaçırılması olayına karışan Muhammet Emin Tokcan'ın ağabeyi olan Tokcan, planı uygulamaya koyarak, VIP tasarımlı bir minibüsle Çalık'ın otomobiline Kartal'da seyir halindeyken arkadan çarptı. 
Otomobilinden inen Çalık, başlarında kalpaklar bulunan çete üyeleri tarafından zorla minibüse bindirildi. 
Çalık'ı, 'Çeçenistan'daki kardeşlerimiz için para topluyoruz. Bize 2 milyon dolar vereceksin. Yoksa ölürsün' diye tehdit eden zanlılar, parayı toparlayabilmesi için süre tanıyarak işadamını serbest bıraktı. 

8 kişi tutuklandı 
Çalık'ın ihbarı üzerine harekete geçen polis, teknik takip sonucu çete üyelerinin Kartal'daki evlerini tespit etti. Yapılan baskında, Tarık Gürgen, Nail Kahraman Kocbay, Aydın Turan, Engin Çalışkan, Hüseyin Ersin Kahveci, Ebubekir Tokcan, Mustafa İbrahimbaş ve Yusuf Rıza Kahveci yakalandı. Zanlılar çıkarıldıkları mahkemece tutuklandı. 


</TEXT>
</DOC>
