<DOC>
<DOCNO> 320008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy23.html </URL>
<DATE> 2005/03/02/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Dışişleri, Almanya'daki "Ermeni Katliamı" girişimlerini yorumladı 
</HEADLINE>
<TEXT>

     Dışişleri Bakanlığı Sözcüsü Namık Tan, Almanya'da muhalefet partilerinin girişimiyle gündeme getirilmeye çalışılan sözde Ermeni katliamına ilişkin karar tasarısının iktidar partisince destek bulmayacağı inancında olduklarını söyledi. 
     Sözcü Tan, haftalık basın toplantısında, Alman federal meclisi Birlik partileri CDU CSU grubunun nisan ayı içinde federal meclise sunmayı kararlaştırdığı, ''24 Nisan 1915 tarihinde Ermenilerin sürgüne uğramasının ve katledilmesinin 90. yıldönümü vesilesiyle anılması - Almanya, Türkler ile Ermenilerin barışmalarına katkıda bulunmalıdır'' başlıklı karar tasarısına ilişkin soruyu yanıtladı. 
     Almanya'daki bu girişimin muhalefetin bir girişimi olduğunu hatırlatan Tan, ''Biz bunun iktidar partisinde destek bulmayacağı inancındayız'' dedi. 
     Tan, bu tasarının önlenmesi için gerek Ankara, gerekse Berlin'de gerekli girişimleri yaptıklarını belirterek, üçüncü ülke parlamentolarının bu konuda aldığı kararların şimdiye kadar Türkiye ile Ermenistan arasındaki sorunların giderilmesine veya Türkler ile Ermeniler arasındaki diğer meselelerin ortadan kaldırılmasına yardımcı olmadığına dikkati çekti. 
     Sözcü Tan, ''Biz mükemmel düzeyde seyretmekte olan Türk-Alman ilişkilerinin menfi şekilde etkilenmemesi için her iki tarafça da konunun hassasiyetle ele alınacağına ve değerlendirileceğine inanıyoruz'' diye konuştu. 
     
</TEXT>
</DOC>
