<DOC>
<DOCNO> 339311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sontur14.html </URL>
<DATE> 2005/05/03/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kasadaki parayı az bulunca çalışanları soydular 
</HEADLINE>
<TEXT>

     M. AKİF ERDEM İstanbul 

Beşiktaş’ta, eski Trabzonspor yöneticisi Ahmet Ağaoğlu’na ait işyerini soymak istkeyen silahlı ve maskeli 4 zanlı, kasadan az para çıkınca, işyeri çalışanlarının cüzdanlarını alarak kaçtı. 
     Balmumcu Itri Sokak’taki 5 katlı bir binada faaliyet gösteren Atlantik Denizcilik adlı şirkete dün öğle saatlerinde gelen zanlılar, 13 işçiyi silah zoruyla binanın orta katında topladı. Çalışanların ellerini koli bandıyla bağlayan zanlılar, kasadaki 2500 YTL ve 500 doları aldı. Ancak bu parayı az bulan zanlılar, işyeri çalışanlarının cüzdanlarındaki paraları ve kıymetli eşyalarını alarak kaçtı. 
     İpleri çözmeyi başaran işyeri çalışanlarının ihbarı üzerine olay yerine gelen polis, parmak izi incelemesi yaptı. Soygunu haber alarak şirkete gelen Ağaoğlu, kendisinin büyük parası olan bir işadamı olmadığını belirterek, "Ay başı olduğu için muhtemelen maaş günü zannettiler. Oysa biz paraları başka zamanlarda veriyoruz" dedi. 
     
</TEXT>
</DOC>
