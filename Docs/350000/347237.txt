<DOC>
<DOCNO> 347237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo39.html </URL>
<DATE> 2005/05/30/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Kıran "Gerets ile kesin anlaşma sağlanmadı, detayları görüşüyoruz" 
</HEADLINE>
<TEXT>

     Galatasaray Kulübü Yönetim Kurulu'nun haftalık toplantısı, Mecidiyeköy'deki kulüp binasında yapıldı. 
     Kulüp başkanı Özhan Canaydın başkanlığındaki toplantı 3.5 saat sürdü. 
     Toplantıdan sonra açıklama yapan başkan yardımcısı Turgay Kıran, teknik direktör adayı olan Belçikalı Eric Gerets'in İstanbul'a gelişi konusunda kesin bir kararları olmadığını söyledi. 
     Toplantıda Gerets'in durumunun görüşüldüğünü belirten Kıran, ''Kendisiyle şu ana kadar bütün anlaşma şartları gözden geçirildi. Kesin bir anlaşma sağlanmadı. Detaylar hakkında çalışıyoruz. Henüz bitmiş bir şey yok'' dedi. 
     Hagi ile 1.5 yıllık bir çalışma yaptıklarını da hatırlatan Turgay Kıran, kendisini uğurlayacaklarını söyledi. 
     Kıran, bir soru üzerine teknik direktör arayışları konusunda B planlarının da bulunduğunu kaydederek, ''Tabii bize çok sayıda teknik direktör öneriliyor, ama en ağırlıklı olarak Eric Gerets gözüküyor'' diye konuştu. 
     
     TRANSFERLER 
     Galatasaray'ın iç transfer çalışmalarını sürdürdüğü ve 4 futbolcuyla görüşme halinde olduğu öğrenildi. 
     Konyasporlu Altan'ın Galatasaray'a transferine aracı olan menajer Doğan Ercan, İstanbulsporlu Serhat, Samsunsporlu Adnan ve Muhammet ile Denizlispsor'dan Ersen Martin için Galatasaray ile temasta olduğunu söyledi. 
     Kulübün bu futbolcuları istediğini ifade eden Doğan Ercan, ''Altan için 2 artı 1 yıl olmak üzere anlaşmaya vardık. Ersen Martin ve diğer futbolcular için görüşmeler sürüyor'' açıklamasını yaptı. 
     
</TEXT>
</DOC>
