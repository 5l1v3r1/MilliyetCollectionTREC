<DOC>
<DOCNO> 345676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonsiy10.html </URL>
<DATE> 2005/05/25/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Hesap ödenemeyince, bakan İsveç'te neredeyse rehin kalıyordu 
</HEADLINE>
<TEXT>

     STOCKHOLM ANKA 

AKP Kadın Kolları üyeleri, İsveç’te Devlet Bakanı Güldal Akşit’in de katıldığı bot gezisinde yedikleri yemeğin hesabını ödemede kredi kartı limitleri yeterli gelmeyince sıkıntıya düştüler. 
     AKP ile İsveç’in Muhafazekar Partinin kadın kolları arasındaki işbirliği sonucu Stockholm’de düzenlenen, "Kadının Toplumdaki Yeri" konulu toplantıya katılmak için İsveç’e gelen kalabalık AKP kadın kolları ve beraberindeki Türk gazetecilerinden oluşan heyetin, 4 saat süren bot gezisi sonunda hesap sorunu yaşandı. AKP’li kadınların gezisini düzenleyen ve ödemelerini gerçekleştiren yetkili, gelen faturayı ödeme konusunda kart limitlerinin yeterli olmadığı ortaya çıkınca "Zor anlar" yaşadı. Cinderella adlı botla Stockholm takım adaları etrafında 4 saat süren bir bot gezisi sonunda AKP Kadın Kolları’nın gezi sorumlusu yiyecek tutarını kredi kartıyla ödemek istedi. Ancak hesapta yeterli miktarda para olmadığı anlaşıldı, ödemenin gerçekleşememesi üzerine, botun restoran sorumlusuna ödemenin yarın yapılıp yapılamıyacağı sorusu iletildi. Yetkili, Türkiye’yi cep telefonundan arayarak hesabına hemen para konmasını istedi. 
     Devlet Bakanı Güldal Akşit’in de katıldığı gezide yaşanan hesap krizi Bakan’a yansıtılmadan THY’nın Pazarlama Müdürü Server Aydın’nın devreye girmesi ve hesabı kredi kartıyla ödemesiyle büyümeden çözüldü. Hesap krizinin yaşandığı botta davetliler arasında Türkiye’nin önde gelen holdinglerinden Alarko Holding’in Yönetim Kurulu Üyesi Leyla Alaton da bulunuyordu. 
     
     HESAP 10 BİN KRONUN ÜZERİNDE 

     Devlet Bakanı Güldal Akşit ve beraberindeki 30 kişilik heyetin hesabı 10 bin kronu aşan öğle menüsünde ekmekli karides, somon balığı, çilekli doldurma bulunuyordu. Somon balığını çok beğendiklerini ve bu tadı unutamıyacaklarını dile getiren AKP’liler ve beraberindeki gazeteciler "Hesap krizi’nden" haberdar olmadan gezi sona erdi. 
     
</TEXT>
</DOC>
