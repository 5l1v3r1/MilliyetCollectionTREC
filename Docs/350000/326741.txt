<DOC>
<DOCNO> 326741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur06.html </URL>
<DATE> 2005/03/24/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
DHA Ardahan Muhabirine çirkin saldırı 
</HEADLINE>
<TEXT>

     DHA 

      DOĞAN Haber Ajansı DHA Ardahan Muhabiri Ümit Kılıç, Akçakale Köyü Muhtarı Nemli Çimşit'in yakınları tarafından demir çubuklarla dövüldü. Kolu kırılan ve kaldırıldığı Ardahan Devlet Hastanesi'nde beyin travması teşhisi konulan Ümit Kılıç, Kars Devlet Hastanesi'ne bir gece kontrol altında tutulduktan sonra taburcu edildi. 
     Olay dün saat 10.30 sıralarında Ardahan'ın Çıldır İlçesi'nde meydana geldi. İlçe Jandarma Komutanlığı'ndan çıkan DHA muhabiri Ümit Kılıç'ın önü Akçale Köyü Muhtarı Nemli Çimşit'in yakınları Eyüp Cimşit, Ufuk Cimşit ve Bülent Karaçay, tarafından kesildi. 3 kişi tarafından demir çubuklarla dövülen Kılıç, çevreden yetişenler tarafından ambulansla Ardahan Devlet Hastanesi'ne kaldırıldı. Beyin travması teşhisiyle ambulansla Kars Devlet Hastanesi'ne götürülen Kılıç'ın kırılan sol kolu alçıya alındı. Başında darbeler bulunan Ümit Kılıç, geceyi Kars Devlet Hastanesi'nde geçirdi. Kars ve Ardahan'dan ziyaretçi akınına uğrayan Ümit Kılıç'ın, evinde pelikan besleyen annesi Gülhanım Kılıç Gül Nine oğlunu yatakta görünce gözyaşlarını tutamadı. Gül Nine, "Ümit'ime vuranların elleri kırılsın inşallah'' diyerek saldırganlara lanet yağdırdı. 
     
     "EMNİYET AMİRİNDEN CESARET ALDILAR'' 
     DHA muhabiri Kılıç, olayla ilgili verdiği ifadesinde şunları söyledi 
     "Jandarma Komutanlığı'ndan çıktıktan sonra eve giderken önümü Akçakale Köyü Muhtarı Nemli Çimşit'in yakınları kesti. Ellerindeki demir çubuklarla saldırdılar. Çiftçiye Doğrudan Gelir Desteği dağıtımında haksız tespitler yapıldığına ilişkin iddialar vardı. Çıldır Kaymakamı Cem Afşin Akbay bu konuda soruşturma açtı. Ben de haber yapmak için konuyunu araştıyordum sanırım muhtar rahatsız oldu.'' Ümit Kılıç avlanma yasağı bulunduğu dönemde tüfeğiyle avlanırken görüntülediği Çıldır İlçe Emniyet Amiri Arif Senal'ın da bu haber nedeniyle kendisini tehdit etitğini söyleid. Kılıç, "Başkomiser Arif Senal, birkaç kez beni tehdit etti ve bu haberin hesabını soracağını belirtti. Tanıklarım var. Hatta tehditin ardından 19 Mart günü Çıldır Kaymakamlığı'na bir dilekçe vererek Başkomiser Şenal'ın tehdit ettiğini bildirmiştim. Saldırganlar bu gelişmelerden cesaret aldılar'' dedi. 
     
     KAYMAKAM İŞLEMİ BAŞLATTIM 
     Kars Devlet Hastanesi'nden dün sabah taburcu edilen Ümit Kılıç'la ilgili kesin rapor, önümüzdeki cuma günü yapılacak kontrolden sonra verilecek. 
     Çıldır Kaymakamı Cem Afşin Akbay, Türkiye'nin en sakin ilçelerinden biri olan Çıldır'da bir gazetecinin dövülmesinden rahatsız olduğunu bildirdi. Kaymakam Akbay, "DHA Muhabiri Kılıç'ın başvurusu üzerine gerekli soruşturma başlatıldı'' derken, Ardahan Vali Vekili Fikret Çavuş, saldırı olayından duyduğu üzüntüyü dile getirdi, gerekenin yapılacağını söyledi. 
     Bu arada Ümit Kılıç'a saldıran Eyüp Cimşit, Ufuk Cimşit ve Bülent Karaçay, ilk sorgunun ardından savcı tarafından serbest bırakıldı. 
     
     DAGC KINADI 
     Doğu Anadolu Gazeteciler Cemiyeti DAGC Yönetim kurulu tarafından yapılan açıklamada, Doğan Haber Ajansı Ardahan muhabiri Ümit Kılıç'ın yaptığı bir haber yüzünden Çıldır İlçesi Kaymakamlık binası önünde dövülmesini kınandı. DAGC'nin açıklamasında, "Yaralanan ve Kars Devlet Hastanesine sevk edilen Ümit Kılıç, tedavi altına alınmıştır. Arkadaşımıza ve basın camiasına geçmiş olsun dileklerimizi sunarken, yapılan saldırıyı kınıyor, saldırganlardan hesap sorulmasını talep ediyoruz'' denildi. 
     
</TEXT>
</DOC>
