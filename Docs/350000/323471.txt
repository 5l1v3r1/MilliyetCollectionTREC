<DOC>
<DOCNO> 323471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sontur08.html </URL>
<DATE> 2005/03/13/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Avrupa'nın en büyük teknokenti İstanbul'a talip 
</HEADLINE>
<TEXT>

     Nuray Gürel AA 

Microsoft'un sahibi Bill Gates'in Ankara ziyaretinin ardından bilişim alanında yükselen değer olarak gündeme oturan Türkiye, şimdi de Fransa'nın Nice kenti yakınlarındaki Sophia Antipolis Bilge Şehir Teknokenti'den İstanbul'da bir teknokent kurma teklifi aldı. 
     Nice kentine 12 kilometre, Cannes'a da 14 kilometre uzaklıkta kurulu olan dünyanın ikinci, Avrupa'nın ise en büyük teknokenti Sophia Antipolis'in yöneticisi Alain Andre, dünyanın en büyük gayrimenkul fuarlarından olan MIPIM dolayısıyla Cannes'da bulunan İstanbul Büyükşehir Belediye Başkanı Kadir Topbaş'ı ağırladı. 
     Andre, Topbaş ve beraberindeki heyete verdiği brifingte, 2 bin 400 hektar arazi üzerine 1969 yılında kurulan teknokentte, 68 ülkeden 40 bin insanın yaşadığını söyledi. 
     4 bin araştırmacı ve 1260 iş tipinin var olduğu teknokentte Siemens, Hitachi ve Hewlett Packard gibi şirketlerin Ar-Ge merkezlerinin bulunduğuna işaret eden Andre, teknokentte bir numaralı sektörün telekomünikasyon olduğunu ve bunu tıp ve enerji sektörlerinin izlediğini anlattı. 
     Andre, brifingin ardından Topbaş'a, ''İstanbul'da bir teknokent yapmaya talibiz. Siz yer gösterin. Gelirken teknoloji ve finansı da yanımızda getiririz. İstanbul'da da çalışmaktan zevk duyarım'' dedi. 
     İstanbul ile partner olmaktan mutluluk duyacağını ifade eden Andre, ''Buraya benzer bir teknokent 2 yılda yapılabilir. İstanbul'da yer gösterirseniz, bu kentin aynısını 2 yılda orada tamamlarız. Türkiye'de genç ve iyi donanımlı gençler var. Bunları değerlendirmek istiyoruz'' diye konuştu. 
     Sophia Antipolis'te tasarımcılara rahat bir ortamda, her türlü sosyal ve sportif aktivetinin de bulunduğu bir çalışma ortamı yarattıklarını, teknokentin ormanlık bir alan içinde yeşilliğe zarar vermeden kurulduğunu da belirten Andre, önemli olanın insani bir ortamda yaratıcılığı sağlamak olduğunu söyledi. 
     İstanbul'un Avrupa ile Uzakdoğu arasında orta noktada bulunmasının kendileri için çok önemli olduğunu vurgulayan Andre, İstanbul'da bir teknokent kurulmasının öncelikle donanımlı, iyi yetişmiş gençlere istihdam sağlayacağını dile getirdi. 
     Alain Andre, ''Buluşların olduğu teknolojik Avrupa'ya, politik adımlardan çok teknoloji sayesinde gireceksiniz. Türkiye'nin insan altyapısı çok önemli. Bilim ve teknoloji sizi hemen Avrupa'ya sokacak'' dedi. 
     Andre, Cannes ve Nice kentlerini de içine alan Fransız Rivierası'nı yılda 9 milyonun üzerinde turistin ziyaret ettiğini ve 2 milyar dolar gelir getirdiğini de belirterek, bunun yanında Sophia Antipolis'in yıllık getirisinin 4 milyar dolar olduğuna dikkat çekti. 
     
     MUTABAKAT SAĞLANDI 

     İstanbul Büyükşehir Belediye Başkanı Kadir Topbaş da, görüşmede, finansmanı, teknoloji ve bağlantılı firmaları getirilerek İstanbul'a 2 yılda teknopark kurma teklifinde bulunulduğunu söyleyerek, ''İstanbul'da böyle bir teknokent kurulması konusunda mutabakata vardık. Dünyada ikinci, Avrupa'nın ise en büyük teknokenti olan Sophia Antipolis, önemli bir yazılım merkezi aynı zamanda'' diye konuştu. 
     Topbaş, teknokenti dolaşırken ''İstanbul'da böyle bir yer nerede kurulur'' diye düşündüğünü dile getirerek, ''Yer tespitini yaptım. Böyle bir teknokentin 3 yılda İstanbul'da kurulacağını düşünüyorum. Yerin neresi olduğunu açıklamayacağım ama ilgili bakanlıklarla mutabakatımız olduğu takdirde buranın yöneticilerini İstanbul'a davet ederek çalışmalara başlayacağız'' dedi. 
     Sophia Antipolis'in İstanbul'a bir teknokent kurması durumunda sadece teknoloji ve finansını değil, aynı zamanda dünyaca ünlü firmaları da kente getireceğini anlatan Topbaş, ''İstanbul, teknokent kurulması açısından çok ideal bir noktada dünya için...'' diye konuştu. 
     Türk gençlerinin dünyada özellikle bilgisayar yazılımı konusunda iyi bir noktada bulunduğuna dikkat çeken Topbaş, ''Böyle bir potansiyelimiz ve altyapımız varsa bunu bir an önce desteklememiz gerekiyor'' dedi. 
     
     İSTANBUL SEVGİSİ 

     Topbaş ve beraberindekiler, Sophia Antipolis Teknokenti gezisi sırasında kent içinde bulunan ve işletme eğitimi veren bir okulu da ziyaret etti. 
     Topbaş, burada öğrenim gören gençlerle bir süre sohbet ederek, İstanbul'da da bir teknokent kurulması durumunda onları İstanbul'da çalışmaya davet etti. Öğrenciler de Topbaş'a, İstanbul'u tanıdıklarını ve bu kentte çalışmaktan mutluluk duyacaklarını kaydettiler. 
     Cyril Van Ghecder adlı araştırmacı da, İstanbul'un jeopolitik açıdan çok önemli bir noktada bulunduğuna işaret ederek, ''Benim için Türkiye zaten Avrupa'da. İstanbul'da gelip çalışırım'' dedi. 
     Sağlık sistemleri üzerine çalışan LPG Sistem adlı firmanın Türkiye Satış Müdürü Pascal Gay-Varney de, Türkiye'nin kendileri için çok önemli bir pazar olduğunu söyleyerek, tasarladıkları ve üretimini gerçekleştirdikleri kondisyon aletini Türkiye'de Fenerbahçe ve Galatasaray gibi önemli spor kulüplerinin kullandığını bildirdi. 
     Gay-Varney, ''İstanbul'da bir teknokent kurulmasının düşünüldüğünü öğrendim. Bu bizim için çok sevindirici. Türkiye'deki kaliteli beyinleri biliyoruz. Ar-Ge merkezimizi İstanbul'a taşımayı düşünürüz'' dedi. 
     
</TEXT>
</DOC>
