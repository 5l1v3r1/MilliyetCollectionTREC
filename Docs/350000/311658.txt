<DOC>
<DOCNO> 311658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/soneko16.html </URL>
<DATE> 2005/02/02/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Koç, Turkcell için Çukurova'ya 12 aylık opsiyon tanıyacak 
</HEADLINE>
<TEXT>

     Koç Holding, Yapı ve Kredi Bankası'nda bulunan Turkcell hisselerinin 12 ay içerisinde Çukurova tarafından satın alınmasını içeren bir opsiyon anlaşması imzalamak için tarafların "makul çabayı" göstereceklerini açıkladı. 
     Koç Holding'ten SPK'nın talebi üzerine İMKB'ye gönderilen yazıda, Koç Finansal Hizmetler'in Çukurova Grubu ile imzaladığı hisse devir sözleşmesinin, Çukurova Grubu'nun Yapı ve Kredi Bankası'nın mülkiyetindeki Turkcell İletişim Hizmetleri ve Turkcell Holding hisseleri ve Çukurova Grubunun satınalma opsiyonu ile ilgili maddesi açıklandı. 
     Açıklamada, sözleşme kapsamında yürütülen detaylı inceleme çalışmaları sonucu hisse devri gerçekleştiği takdirde Yapı ve Kredi Bankası'nın çoğunluk hisselerinin sahibi olması beklenen Koç Finansal Hizmetler ve Koçbank Nederland N.V. 
     ile Çukurova Şirketler Grubunun, Turkcell opsiyonunun Çukurova Grubu tarafından kullanılması konusunda fikir birliği içerisinde bulunduğu belirtildi. Koç Holding'in açıklamasına göre hisse devir sözleşmesinin, Turkcell opsiyonunu düzenleyen ve orjinali ingilizce olan 10.1'nci maddesi şöyle -"Turkcell opsiyonu taraflar, Şirketin Yapı ve Kredi Bankası Turkcell Opsiyon Anlaşması'nın hükümlerine uymasını ve buna bağlı olarak Turkcell Opsiyonu'nu uzatmak üzere orjinal Turkcell Opsiyonu'nun revize edilecek şartlarını ve bu arada opsiyon bedelini eğer opsiyon işlemin Yapı ve Kredi Bankasının devri tamamlanmasından itibaren ilk altı ay içerisinde kullanılır ise opsiyonun kullanıldığı tarihe göre değişen oranda ve azami 55 milyon Euroluk bir bedel indirimine tabi olmak şartıyla ve 12 aylık bir opsiyon kullanım süresini de içeren bir anlaşma imzalanmasını Turkcell Opsiyon Anlaşması sağlamak için gerekli tüm makul çabayı göstereceklerdir. Çukurova'nın Turkcell Opsiyonu'nu kapanıştan itibaren altı ay içerisinde kullanması halinde Çukurova, Şirkete YKB Turkcell Opsiyonu'nun toplam uzatma masrafı olarak 55 milyon Euroyu Şirketin Turkcell Opsiyonu'nun kullanılmasından önce Turkcell opsiyon hisselerinden aldığı temettü toplamı düşülmek üzere ödeyecektir şu kadar ki bu masraflar şu şekilde oranlanacaktır -Çukurova burada bahsi geçen altı aylık sürenin tamamlanmasından sonra Turkcell Opsiyonu'nun kullanılmadığı her ay 55 milyon Euro'yu geçmeyecek olan uzatma masraflarının Şirket'in Turkcell Opsiyonu'nun kullanılmasından önce Turkcell opsiyon hisselerinden aldığı temettü toplamı düşülmek üzere altıda birinden sorumlu olacaktır. Bu uzatma masrafları aylık olarak ödenecektir." 

     
</TEXT>
</DOC>
