<DOC>
<DOCNO> 306710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sondun04.html </URL>
<DATE> 2005/01/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
"Yüzlerce Taliban savaşçısı, isyandan vazgeçmek istiyor" 
</HEADLINE>
<TEXT>

     Afganistan'da Paktia Valisi Asadullah Vafa, Devlet Başkanı Hamid Karzai ve yerel komutanlar arasındaki barış görüşmelerinin sonucu olarak, yüzlerce Taliban savaşçının ayaklanmadan vazgeçip normal hayata dönmek istediğini açıkladı. 
     Vafa, Reuters ajansına yaptığı açıklamada, ''Host, Paktia ve Paktika vilayetlerinde normal yaşamlarına dönmek isteyen yüzlerce Taliban olduğunu'' ve bu vilayetlerde Karzai hükümeti ile Taliban güçleri arasında aşiret liderlerinin arabuluculuk yaptıklarını söyledi. 
     Paktia Valisi Vafa, aşiret liderleri ile yerel yetkililerin, hükümetle savaşmayı bırakmak isteyen Taliban savaşçılarını Amerikan askerlerinin gözaltına almaması ya da baskı yapmaması için ABD'nin Kabil Büyükelçisi Zalmay Halilzad'dan nüfuzunu kullanmasını istediklerini kaydetti. 
     Vafa, bir yerel heyetin Halilzad'la görüşmek umuduyla Kabil'e gittiğini, ancak elçilikten heyete Halilzad'ın ülkede olmadığının söylendiğini belirtti. 
     
</TEXT>
</DOC>
