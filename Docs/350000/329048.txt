<DOC>
<DOCNO> 329048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sontur24.html </URL>
<DATE> 2005/03/31/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
17 yıllık eşini bırakıp, kızını verdiği damadının babasıyla kaçtı 
</HEADLINE>
<TEXT>

     Onur SAĞSÖZ ERZURUM, DHA 

ERZURUM'un Pasinler ilçesine bağlı Yayladağ Köyü'nde yaşayan 38 yaşındaki Mustafa Ertürk'ün 17 yıllık eşi 33 yaşındaki Fatma Ertürk, damadının babası 46 yaşındaki Abdülhakkı Çiltaş'la kaçtı. 17 yaşındaki kızı Seda'nın düğününü yaptıktan sonra kayıplara karışan Fatma Ertürk, 3 gün sonra eşine telefon ederek, "Artık seninle olmak istemiyorum. Seda'nın kayınpederi Abdülhakkı'yla birlikte Çerkezköy'de yaşamaya başladım'' dedi. Yaşları 4- 13 arasında değişen dört erkek çocuğu ile başbaşa kalan çoban Mustafa Ertürk, "Fatma'ya eve dönmesi için çok yalvardım ama dinlemedi. Bunca yıllık eşim beni dünürüm ile aldattı. Utancımdan, köyde evden dışarı çıkamaz oldum'' diye dert yandı. 
     Pasinler ilçesine 10 kilometre uzaklıkta bulunan Yayladağ köyünde çobanlık yapan Mustafa Ertürk'ün, kızı Seda'yı evlendirme sevinci kısa süre sonra üzüntüye dönüştü. Seda Ertürk'le Yayladağ'a 20 kilometre uzaklıktaki Pusudere Köyü'nden aynı yaştaki Emre Çiltaş'ın düğünü geçen yıl Nisan ayında yapıldı. Düğünün ardından Seda- Emre Çiltaş çifti, Tekirdağ Çerkezköy'e yerleşti. Seda'nın düğününden sonra anne Fatma Ertürk ortadan kayboldu. 3 gün sonra telefonla eşi Mustafa Ertürk'ü arayan Fatma Ertürk, "Artık seninle yaşamak istemiyorum. Çocuklar da senin olsun. Ben dünürümüz Abdülhakkı Çiltaş'ın karısı oldum. Çerkezköy'de çok mutluyum'' dedi. 
     
     BOŞANMA DAVASI AÇTI 

     Çocukları 13 yaşındaki Sedat, 10 yaşındaki Serhat, 6 yaşındaki Fırat ve 4 yaşındaki Ferhat'la başbaşa kalan Mustafa Ertürk, çocuklarına hem annelik hem babalık yapmak zorunda kaldığını belirtti. Çaresizlik içinde kıvrandığını anlatan Mustafa Ertürk şunları anlattı 
     "Seda'nın düğünü ile çok mutlu olmuştum. Ancak, düğünden sonra eşim kayıplara karıştı. Nereye gitti, başına bir şey mi geldi' diye araştırma yaparken, güvenlik kuvvetlerinden yardım istedim. Üç gün sonra aldığım telefonla dünyam karardı. Bunca yıllık eşim dünürümle kaçtı. Fatma'ya evine dönmesi için çok yalvardım ama beni dinlemedi. Utancımdan, köyde evden dışarı çıkamaz oldum. Baktım olmuyor, geri döneceğinden umudumu kesince boşanma davası açtım. Açtığım boşanma davasının bir an önce sonuçlanmasını istiyorum. Çünkü ona bir daha çocuklarının yüzünü göstermeyeceğim.'' Annesinin evi terketmesine çok üzüldüğünü söyleyen Atatürk İlköğretim Okulu 6'ıncı sınıf öğrencisi Sedat Ertürk de, "Annemin yüzünü bir daha görmek istemiyoruz. Arkadaşlarım, ben ve kardeşlerimle alay etmeye başladı. Annemi asla affetmeyeceğim'' dedi. 
     
</TEXT>
</DOC>
