<DOC>
<DOCNO> 334058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sontur22.html </URL>
<DATE> 2005/04/16/ </DATE>
<TIME> 19.36 </TIME>
<AUTHOR>  </AUTHOR>
<HEADLINE>
Baraj göletindeki petrol sızıntısı... 
</HEADLINE>
<TEXT>

     Şanlıurfa'da Atatürk Barajı göletine sızan ham petrolün tahliyesi için BOTAŞ ekipleri tarafından başlatılan çalışmalar devam ediyor. 
     Atatürk Barajı göletinin Yığınak Köyü yakınlarında, petrol boru hattındaki sızma nedeniyle su yüzeyinde oluşan petrol birikintisini temizlemek için BOTAŞ ekipleri çalışma başlattı. 
     Çalışma kapsamında BOTAŞ ekipleri, ham petrolü tahliye ederek, tankerlere yüklüyorlar. Tankerlere yüklenen ham petrolün, Batman ve Diyarbakır'a götürüldüğü öğrenildi. 
     BOTAŞ yetkilileri, göletin yaklaşık 3 kilometre yakınından geçen boru hattındaki 18 inçlik borulardan birinde meydana gelen yarılma nedeniyle suya sızan ham petrolün tahliyesi için başlatılan çalışmaların devam ettiğini kaydettiler. 
     Bu arada, ham petrolün rüzgarın da etkisiyle özellikle göletin kıyı bölgelerinde yayılıp yoğunlaştığı gözlendi. 
     Petrol sızıntısı nedeniyle gölet kıyısının arka tarafında, karada da küçük petrol birikintileri oluştu. 
     Şanlıurfa Valisi Şemsettin Uzun'un da olay yerine gelerek incelemelerde bulunduğu kaydedildi. 
     
</TEXT>
</DOC>
