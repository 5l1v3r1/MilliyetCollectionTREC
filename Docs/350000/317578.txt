<DOC>
<DOCNO> 317578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonsiy26.html </URL>
<DATE> 2005/02/22/ </DATE>
<TIME> 21.02 </TIME>
<AUTHOR>  </AUTHOR>
<HEADLINE>
Kadastro kanunu'nda değişiklik... 
</HEADLINE>
<TEXT>

     Türkiye'deki taşınmazların kadastro çalışmalarının 3 yıl içinde tamamlanmasına yönelik düzenlemeler içeren Kadastro Kanunu'nda Değişiklik Yapılması Hakkında Yasa Tasarısı, TBMM Genel Kurulu'nda kabul edildi. 
     Yasa, ülke koordinat sistemine göre memleketin kadastral veya topografik haritasına dayalı olarak taşınmaz malların sınırlarını arazi ve harita üzerinde belirterek hukuk durumlarını tespit etmeyi, Türk Medeni Kanunu'nun öngördüğü tapu sicilini kurmayı ve mekansal bilgi sisteminin altyapısını oluşturmayı amaçlıyor. 
     Kadastro teknisyeni veya kontrol memurunun da katılımı koşuluyla kadastronun fenni işlerinin ihale edilebilmesine imkan tanınıyor. 
     Çalışma alanında bulunan ve kadastrosuna başlanmamış ormanların kadastrosu, Orman Genel Müdürlüğü mühendislerinin katılımıyla Tapu ve Kadastro Genel Müdürlüğü tarafından yapılacak. 
     Kadastro komisyonlarında veya kadastro hizmetlerinde görev yapan personele, arazide fiilen çalıştıkları süreler için hizmetin ağırlığı ve sorumluluğuna göre tespit edilebilecek miktarda aylık ödenek ödenecek. 
     İmar planı bulunmayan yerlerde kadastrodan önce hissedarlar veya mirasçılar tarafından ayırma veya birleştirme suretiyle taksim edilmiş ve sınırları belirlenmiş taşınmaz malların fiilen oluşan sınırlarına göre tespiti yapılacak. 
     Tespit, tescil veya sınırlandırma suretiyle kadastro veya tapulaştırması daha önce yapılmış olan yerlerde yeniden kadastro yapılamayacak, yapılsa bile hükümsüz sayılacak. 
     Tapulama ve kadastro çalışmalarında tespit dışı bırakılan kamu kurum ve kuruluşlarına ait yerlerin tespiti yapılacak. 
     Kadastro sırasında veya sonrasında yapılan işlemlerle geometrik durumları kesinleşmiş olan taşınmazlarla ilgili hatalar, ilginin başvurusu üzerine veya kadastro müdürlüğünce resen düzeltilecek. Düzeltme işleminin ilgilisine tebliğ edilmesinden itibaren 1 ay içinde dava açılmadığı takdirde yapılan düzenleme kesinleşecek. 
     Kadastro veya tapulama haritaları, arazi kontrolü yapılmak suretiyle sayısal hale getirilecek. Sayısallaştırma çalışmalarının sonucu ilan edilecek ve ilan süresi içerisinde dava açılmayan taşınmaz malların kayıtlarında gerekli düzeltme yapılacak. 
     Tapu kayıtlarında sorunlu gözüken ve vakıf şerhi bulunan arazilerle ilgili hak sınırlandırma ve tespitlere ait itiraz ve dava açılması için öngörülen 10 yıllık zaman aşımı süresi uygulanmayacak. 
     
     ''TAPU İLE İMAMLIĞIN NE ALAKASI VAR '' 
     CHP Balıkesir Milletvekili Orhan Sür, Balıkesir'de 2 imamın hiçbir hizmet içi eğitimden geçirilmeden Tapu ve Kadastro Müdürlüğü'ne atandığını öne sürerek, ''Tapu ile imamlığın ne alakası var Tapu öyle basit bir iş mi Yanlışlık olursa ne olacak '' dedi. 
     Sür, AK Parti sıralarından ''yüksek okul bitirmiştir'' denmesi üzerine, ''Yüksekokul bitirmişse kendi alanında yükselsin'' karşılığını verdi. 
     Bayındırlık ve İskan Bakanı Zeki Ergezen, vatandaşı sıkıntılarından ve mahkeme kapılarından kurtarmak amacıyla yasada değişiklik yapıldığını söyledi. 
     Başkanvekili Sadık Yakut, tasarının yasalaşmasının ardından birleşimi yarın saat 14.00'te toplanmak üzere kapattı. 
     
</TEXT>
</DOC>
