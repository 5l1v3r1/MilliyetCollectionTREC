<DOC>
<DOCNO> 339387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/guncel/gun03.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kimse yeni üniversite macerasına girmesin' 
</HEADLINE>
<TEXT>


YÖK Başkanı Prof. Dr. Teziç, hükümetin bazı büyük üniversiteleri bölerek 15 yeni üniversite açma planına bu sözlerle tepki gösterdi 

ANKARA Milliyet 

YÖK Başkanı Prof. Dr. Erdoğan Teziç, Rektörler Komitesi toplantısı öncesinde açıklamalarda bulunarak, hükümetin bazı büyük üniversiteleri bölüp 15 yeni üniversite açma planına tepki gösterdi. Teziç, "Bölünme ne siyasilerin, ne de YÖK'ün vereceği kararla olur. Eğitim - öğretimde tasarruf olmaz. Tasarruf düşüncesiyle yeni üniversiteler macerasına girmeye kimsenin hakkı yok" dedi. 
Anadolu'daki üniversitelerin durumunun iç açıcı olmadığını kaydeden Teziç, "Bu sorunlar dururken, yeni üniversiteler telaffuz etmek daha büyük sorunları gündeme getirmekten başka işe yaramayacak" diye konuştu. 
"Ayrışma" eğilimi varsa, buna üniversitelerin kendisinin karar vermesi gerektiğini söyleyen Teziç, şöyle konuştu "Yoksa merkezi mekanizmayla ne siyasi karar organları, ne de YÖK olarak bizler, üniversitelerin iç işlerine müdahil olmamalıyız. Üniversitelerin bölünmesi konusuna başka makamlar ve otoriteler elini sokmamalı." 
Velilerin ve öğrencilerin, ÖSS öncesinde tedirgin edilmemesi uyarısında bulunan Teziç, Milli Eğitim Bakanı Hüseyin Çelik'in "Lise 3 fiilen bitmiş, öğrenciler rapor alıp gelmiyor. Bunun sorumlusu YÖK" eleştirisine de isim vermeden tepki gösterdi. Teziç, "Uluorta eğitim kurumları ve YÖK'ü suçlayarak öğrencilere mesaj vermenin yanlış olacağını düşünüyorum" şeklinde konuştu. 


</TEXT>
</DOC>
