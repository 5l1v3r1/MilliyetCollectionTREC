<DOC>
<DOCNO> 334591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonyas02.html </URL>
<DATE> 2005/04/18/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Eşekle su taşıma yarışması 
</HEADLINE>
<TEXT>

     Arif ARSLAN DHA 

      BATMAN'ın Hasankeyf ilçesinde Turizm Haftası etkinlikleri ilginç yarışmalarla sürüyor. Dicle Nehri'nden, Tarihi Hasankeyf Kalesi'ne eşekle su taşıma yarışmasını yerli ve yabancı turistler ilgiyle izledi. Çekişmeli geçen yarışmada, Ali Ayhan birinci oldu. 
     Hasankeyf Kalesi'nde ilk kez düzenlenen Eşekle su taşıma' yarışmasının startını Vali Yardımcısı Kemal Cirit verdi. Dicle nehrinden aldıkları suyu eşekle kaleye çıkaran yarışmacılar kıyasıya çekişti. Yerli ve yabancı turistlerin ilgiyle izlediği yarışmada, 10 yarışmacı arasından birinci olan Ali Ayhan, çeyrek altınla ödüllendirildi. 
     Vali Yardımcısı Kemal Cirit, 1970'li yıllarda Hasankeyf kalesinde yaşayanların, Dicle'den eşeklerle su taşıyarak ihtiyaçlarını karşıladıklarını anımsatarak, "Biz de bu geleneği sürdürmek amacıyla kaleye eşekle su taşıma yarışması düzenledik. Çok çetin bir yarışma oldu. Amacımız antik kent Hasankeyf'i geçmişteki gelenekleriyle tanıtmak.'' dedi. 
     
</TEXT>
</DOC>
