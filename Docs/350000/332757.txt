<DOC>
<DOCNO> 332757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/dunya/adun.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İhlaller askere havale 
</HEADLINE>
<TEXT>


Türk ve Yunan Dışişleri bakanlarının Ankara'da, ihlallerin önlenmesi için iki ülke orduları arasında 'doğrudan iletişim hattı' kurulmasına karar verdiği saatlerde, Kardak'ta yeni bir kriz yaşanıyordu 

UTKU ÇAKIRÖZER, BARKIN ŞIK Ankara 


Dışişleri Bakanı Abdullah Gül ile Yunanlı muadili Petros Molivyatis, dün Ankara'da askeri alanda güven artırıcı dört önemli karara imza atarken, iki ülkenin hücumbotları, Ege Denizi'ndeki Kardak kayalıkları çevresinde dolaşan Yunan balıkçı teknesi nedeniyle saatlerce burun buruna bekledi. 
İki günlük resmi ziyaret için Ankara'ya gelen Molivyatis, dün Cumhurbaşkanı Ahmet Necdet Sezer ve Gül'le görüştü. 

Doğrudan iletişim 
İki Bakan, Ege üzerinde yaşanan hava sahası ihlallerinin azaltılması ve savaş uçakları arasında yaşanan "it dalaşları"nın önlenmesi için, Türk ve Yunan hava kuvvetleri arasında "doğrudan iletişim hattı" kurulması kararına vardı. Hattın, Türkiye ayağının Eskişehir'deki Milli Hava Harek t Merkezi, Yunanistan'daki ayağının da Larissa'daki Ulusal Hava Harek t Merkezi olması benimsendi. Diplomatik kaynaklar, bugüne kadar sadece NATO aracılığıyla iletişim kuran iki ülke hava kuvvetlerinin, ilk kez doğrudan temas yapacağını belirtti. 
Gül ve Molivyatis ayrıca, askeri yetkililer arasında ilişkinin geliştirilmesi için daha önceden alınan 11 güven artırıcı önleme ek olarak, şu üç alanda da işbirliği kararı aldı Askeri doğal afet müdahale birlikleri arasında işbirliği, askeri kurumlarda verilen lisan eğitimlerine diğer ülkenin belli sayıda askeri personelle iştiraki, askeri okullar arasında ferdi spor müsabakaları düzenlenmesi. 

Burun buruna 
Gül ve Molivyatis, ilişkileri geliştirmek için Ankara'da bu kararları alırken, Ege'deki "kriz kayalıkları" Kardak'ta, Türk ve Yunan hücumbotları arasında saatler süren gerginlik yaşandı. Sabah saatlerinde Yunanlı bir balıkçının her iki ülkenin kendi karasularında olduğunu savunduğu kayalıklara yaklaşması üzerine bölgeye giden bir Türk Sahil Güvenlik botu, uyarıda bulundu. Buna tepki olarak bölgeye Yunan Sahil Güvenlik ekibinin gelmesi üzerine gerginlik başladı. İki ülkenin hücumbotu, kayalıklar çevresinde saatlerce bekledi. 
Yunan Sahil Güvenlik botu kayalıkların batı tarafında, Türk Sahil Güvenlik Botu da adanın doğusu olan Gümüşlük tarafında beklerken, akşam saatlerinde Yunan botu da adanın doğusuna geçti. Bu sırada kayalıklar çevresinde dolaşan Türk ve Yunan Sahil Güvenlik Botları bir ara borda bordaya yan yana geldi. Yunan teknesi bölgede gelişmeleri izleyen gazetecilerin bulunduğu tekneye yaklaşarak, bölgeyi terk etmelerini istedi. Bu sırada Yunan botunun zaman zaman Türk sularına girdiği de gözlendi. Saat 20.00 sıralarında ise Yunan tarafından daha büyük bir Sahil Güvenlik Botu ile Türk tarafından başka bir Türk Sahil Güvenlik Botu kayalıklara yaklaştı. Böylece, iki Türk ve iki Yunan olmak üzere dört Sahil Güvenlik Botu, Kardak'ı ablukaya aldı. Gazetemiz dün gece yarısından sonra baskıya girdiği sıralarda botların bekleyişi sürüyordu. 

Yunan heyeti rahatsız 
Görüşmede Molivyatis'in Gül'e, "Bu tür olaylar, ilişkilerimizin geleceğini etkiler" dediği öğrenildi. Yunanlı bir diplomat da, "Ege'de 10 yıldır ilk kez bu kadar uzun süren bir gerginlik yaşıyoruz. Bunun, Molivyatis Ankara'dayken olmasından rahatsızız. Gül de rahatsızlığımızdan haberdar" dedi. Yunan heyetinde, Kardak'taki durumun bugün de devam etmesi halinde, bunun "Türkiye'nin Molivyatis'e hakareti olarak algılanması" gerektiği görüşü de tartışıldı. Bir Türk diplomat ise, iki bakanın da gelişmelere "gülüp geçtiğini" söyledi. 

'Askerleri de etkilemeli' 
Molivyatis, ortak basın toplantısında, Ege'deki askeri faaliyetlerin ilişkilere "olumsuz" etki yaptığını vurguladı. İki ülke arasındaki ilişkilerde yaşanan iyileşmenin Ege'deki askeri faaliyetlere de yansıması gerektiğini belirten Yunanlı Bakan, "Bazen bu faaliyetler iki ülke arasındaki olumlu havaya ters tepki yapmaktadır" dedi. 

Kıbrıs için garanti 
Molivyatis, Kıbrıs sorunuyla ilgili de, tüm tarafların adanın yeniden birleşmesini istediğini belirterek, "Ancak bunun için ilkönce, gösterilecek çabanın olumlu bir sonuca ulaşacağını bir şekilde kendimiz garanti etmeliyiz" diye konuştu. 

Sorunlar çözülmüş değil 
Görüşmeyi değerlendiren Dışişleri kaynakları, Ege sorunlarının çözümü için gizli yürütülen görüşmelerin devam etmesi kararı alındığını belirttiler. Aynı kaynaklar, "Askerler arasında kurulan doğrudan hat, sorunların çözüldüğü anlamına gelmiyor. Taraflar temel görüşlerini muhafaza edecek" değerlendirmesini de yaptılar. 

Annesini Türk subayı kurtardı 

Kökleri Ayvalık'a uzanan Molivyatis'in annesi Agapi, Kurtuluş Savaşı sırasında Kemalettin adında bir Türk subayı tarafından ölümden kurtarıldı. Agapi Molivyatis'in Midilli'ye ulaşmasını sağlayan Türk subayını ve yaşadıklarını anlattığı "10 Günün Günlüğü" isimli kitabı 1983'te Abdi İpekçi Barış Ödülü'nü kazandı. Kariyer diplomatı olan Molivyatis, genç bir diplomatken iki yıl Ankara'da görev yaptı. 

Notlar... 
Gözler Bakan'da, kulaklar Kardak'ta 

İki bakanın temasını 25'i Yunanistan'dan gelen 60 gazeteci takip etti.Türk gazeteciler, dikkatlerini iki bakanın açıkladığı, "askerler arası doğrudan iletişim hattı"na çevirirken, Yunanlı gazetecilerin önceliği, Kardak'ta yaşanan sıcak temas oldu.Gül ve Molivyatis, basın toplantısında soru sorulmasına izin vermedi. Bunun nedeninin ziyaretin ve alınan kararların Kardak gerginliği ve 'casus Belli' tartışmalarıyla gölgelenmemesi olduğu iddia edildi.Yunanistan Savunma Bakanlığı'nın Molivyatis'in ziyaretine rağmen, Türkiye'nin ihlalleri konusunda dün basına bilgi verdiği öğrenildi. 

</TEXT>
</DOC>
