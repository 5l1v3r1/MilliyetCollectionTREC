<DOC>
<DOCNO> 314729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sontur01.html </URL>
<DATE> 2005/02/12/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İstanbul Belediyesi'nden lodosa karşı uyarı yapıldı 
</HEADLINE>
<TEXT>

     İstanbul Büyükşehir Belediyesi Afet Koordinasyon Merkezi AKOM , şiddetli lodos nedeniyle yaşanabilecek soba zehirlenmelerine karşı vatandaşların dikkatli olmasını istedi. 
     AKOM'dan yapılan yazılı açıklamada, Devlet Meteoroloji İşleri Genel Müdürlüğü ve AKOM Meteoroloji Birimi'nin tahminlerine göre, bugün şiddetli lodosla birlikte kar erimesi beklendiği hatırlatıldı. 
     Şiddetli lodos nedeniyle baca gazlarının eve dolarak zehirlenmelere yol açabileceği vurgulanan açıklamada, şöyle denildi 
     ''Kömür veya odun sobası kullanan vatandaşların gece sobalarını söndürmeleri, olumsuzluklara meydan vermemek için önem taşıyor. Soba yakılan odalarda hava sirkülasyonunu sağlayacak boşluklar bırakılması, oluşabilecek gaz sızıntısının insanlar üzerindeki etkisini azaltmasında faydalı olacaktır.'' Bu arada, İstanbul'da meydana gelen buzlanmaları önlemeye yönelik ana arterlerde tuzlama çalışmaları yapıldı. 
     
</TEXT>
</DOC>
