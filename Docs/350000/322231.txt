<DOC>
<DOCNO> 322231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonsiy22.html </URL>
<DATE> 2005/03/09/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
DYP Genel Başkanı Ağar Hükümet çok önemli altın yılları harcamıştır 
</HEADLINE>
<TEXT>

     DYP Genel Başkanı Mehmet Ağar, ''Yaptığımız hatalardan ders çıkara çıkara yolumuza devam ediyoruz'' dedi. 
     Partisinin Erzurum İl Kongresi'nde konuşan Mehmet Ağar, DYP olarak millet iradesinin olmadığı hiçbir düzene ''evet'' demelerinin mümkün olmayacağını belirterek, siyaset felsefelerinin temelinde milletin gücünün yer aldığını söyledi. 
     Milletin her seferinde doğruyu ve itibarlı olanı yaptığını vurgulayan Ağar, şunları kaydetti 
     ''Yaptığımız hatalardan ders çıkara çıkara yolumuza devam ediyoruz. Milletin gücünün yer aldığı siyaset felsefemizde, millet iradesinin egemen olduğu düzenin yanındayız. Bizi biz yapan değerlere sahip çıkarak, millet inancıyla örtüşerek yolumuza devam ediyoruz. Milletimiz artık sağduyuyu ve gerçeği kavramaya başlamıştır.'' Ağar, Türkiye'nin içerisinde bulunduğu durumu da değerlendirerek, hükümetin çok önemli altın yılları harcadığı iddiasında bulundu. ''Türkiye, kendisini iktidara taşıyan kesimlerle hiç bu kadar uzaklaşan bir iktidarı tanımadı'' diyen DYP Genel Başkanı Ağar, şöyle devam etti 
     '' Hükümet çok önemli altın yılları harcamıştır. Kendisini iktidara taşıyan mübarek insanları kavrayamayan bir iktidar vardır. İktidar milletin değerleriyle ters düşen dar çıkar gruplarının oyuncağı haline gelmiştir. Sayısal gücü olan iktidarın, siyasi gücünün olmadığı, 2.5 sene sonra görülmüştür.'' 
     
     ''TÜRKİYE YİNE ZOR VE DAR BİR DÖNEMİN İÇERİSİNDEDİR'' 
     DYP Genel Başkanı Mehmet Ağar, Türkiye'nin yine zor ve dar bir dönem içinde olduğunu ifade ederek, ülkede 20 milyon nüfusa sahip çiftçi kesiminin yok olmaya başladığını söyledi. 
     Türkiye'de ilk defa gıda maddelerinin ithalatının ihracatın önüne geçtiğini belirten Ağar, şöyle konuştu 
     ''2003-2004 yıllarında, gıda maddeleri ithalatı ihracatın önüne geçmiştir. 3 Kasım seçimleri öncesi çiftçiye oy verin pancar kotasını kaldıralım diyenler, geldiler kotayı daha da düşürdüler. Pancar kotası artırmak yerine tatlandırıcıların kotası artırıldı. Çünkü onların ardında ağa babaları var. Bugün Türkiye kaçak hayvan cenneti haline gelmiştir. Bu millet sizi mi besleyecek lafını kimse kabul edemez. Çiftçimizi ezdirmeyiz.'' Milletin alım gücünün her geçen gün düştüğünü savunan Ağar, esnafın Bağ-Kur primini ödeyemez duruma geldiğini ve hükümetin vatandaşın arzu ve isteklerinden uzaklaştığını iddia etti. 
     Mehmet Ağar, hükümetin uyguladığı dış politikayı de eleştirerek, şunları söyledi 
     ''Demokrat Parti'nin temsilciyiz diyenlerin Kıbrıs olayında yaptıkları ortadadır. Irak'ta 70 şoförümüz öldürüldü. 5 polisimiz de şehit edildi. Krizleri ve dış politikayı okuyamayan hükümetin başarılı olması beklenemez.'' Ağar, salondaki partililerin İHL'leri hatırlatması üzerine de ''İHL'leri ve Kuran kurslarını biz açtık. Yine açarız. Bunu yaparken oy hesabı yapmadık. Yıllarca türban türban diyenler ne yaptılar. Bu ülkede başörtülü olan da bizimdir başörtüsü takmayan da'' diye konuştu. 
     Büyük şehirlerde yaşanan güvenlik sorunlarına da değinen Ağar, ''Bizim için İstanbul'un, Ankara'nın güvenlik meseleleri bir hafta sürer. Dağda, bayırda, sınırda milleti rahatsız edenleri güçlü bir iradeyle milletle beraber rahatsız edemez hale getirmişiz. Ankara ve İstanbul'daki güvenlik sorunları bir haftamızı alır'' dedi. 
     Ağar'ın konuşmasının ardından, Melih Kırkpınar ve Hulusi Sırmacı'nın aday olduğu DYP Erzurum il başkanlığı seçimine geçildi. 
     
</TEXT>
</DOC>
