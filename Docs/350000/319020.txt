<DOC>
<DOCNO> 319020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sondun02.html </URL>
<DATE> 2005/02/27/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
İsrail, Suriye'ye saldırı tehdidinde bulundu... 
</HEADLINE>
<TEXT>

     İsrail, önceki gün Tel Aviv'de düzenlenen intihar saldırısından sorumlu tuttuğu Suriye'ye karşılık verme tehdidinde bulundu. 
     İsrail Savunma Bakan Yardımcısı Zeev Boim, ülkesinin geçmişte Suriye hedeflerine saldırdığını hatırlatarak, gerekirse bunu yine yapacaklarını söyledi. 
     Boim, Şam'dan kaynaklanan saldırıları durdurmanın tek yolunun Suriye hedeflerine saldırmak olduğunu düşünürlerse, bunu yapacaklarını belirtti. 
     Tel Aviv'deki bir gece kulübünün önünde önceki gün gece yarısından önce düzenlenen intihar saldırısında, eylemciyle birlikte 5 kişi ölmüştü. Saldırının sorumluluğunu, Suriye'deki bir İslami Cihad yetkilisi üstlenmişti. 
     
     SURİYE FİLİSTİN'İN BARIŞ ÇABALARINI DESTEKLİYORUZ 

     Suriye, Filistin'in İsrail ile barış çabalarını desteklediğini bildirdi. 
     Suriye Dışişleri Bakanlığı'ndan bir yetkili, Reuters'a yaptığı açıklamada, ''Suriye, Filistin Devlet Başkanı Mahmud Abbas'ın barış için bir ortam ve bir Filistin devleti yaratma çabalarını destekliyor. Bu desteğini sürdürecek'' dedi. 
     Tel Aviv'de önceki gün düzenlenen intihar saldırısının Filistinlilerin barış için gösterdikleri çabalara zarar verdiğini belirten yetkili, bu saldırının ayrıca, İsrail'e barış sürecini vurmak için bahane sağladığını söyledi. 
     Yetkili, saldırının, Suriye'nin siyasetine ters düştüğünü kaydetti. 

     
</TEXT>
</DOC>
