<DOC>
<DOCNO> 341862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/soneko31.html </URL>
<DATE> 2005/05/12/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Efe, yeşil etiketli rakı üretti... 
</HEADLINE>
<TEXT>

     Elda İçecek Sanayi ve Ticaret A.Ş. Yönetim Kurulu Başkanı Ekrem Demirtaş, ilk özel sektör rakısı Efe’nin yeşil renk etiketli, yaş üzüm rakısını piyasaya sürmeye hazırlandığını belirtti. 
     Demirtaş, yaptığı yazılı açıklamada, 2004 yılı yaş üzümlerinden üretilen sınırlı sayıdaki rakının bu ay içinde tüketiciyle buluşacağını bildirdi. 
     Demirtaş, 2004 yılı sultaniye ve razaki üzümlerinden 100 bin şişe üretilen ve çok farklı bir ürün olan yaş üzüm rakısının, 70 cl’lik şişelerde 25 YTL’den satışa sunulacağını kaydetti. 
     Efe yaş üzüm rakısının etiketinin, farklı tasarımda ve yeşil renkte olacağını vurgulayan Demirtaş, şöyle devam etti 
     "Yeni ürünümüzün etiketi için yeşil rengi tercih etmemizin nedeni, yaş üzümü çağrıştırması ve tazeliği temsil etmesi. Şişesi klasik Efe ile aynı özelliklere sahip. Kesinlikle sahtesi yapılamaz ve şişe ağzındaki bilyeli kapak dolayısıyla tekrar doldurulamaz. Dünyada ve Türkiye’de bir ilk olan yaş üzüm rakısını sadece iç piyasadaki tüketicilerimizle paylaşabileceğiz. Avrupa’daki tüketicilerimiz ve gurbetçi vatandaşlarımız ancak önümüzdeki yıl yaş üzüm rakısını tatma fırsatı bulabilecek." Demirtaş, piyasaya farklı fiyat ve tatlarda ürünler sunarak yenilikler yapmaya devam edeceklerini de kaydetti. 
     
</TEXT>
</DOC>
