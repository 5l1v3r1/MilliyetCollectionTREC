<DOC>
<DOCNO> 308811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun07.html </URL>
<DATE> 2005/01/24/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Afganistan yardım uçağı tsunami bölgesinde... 
</HEADLINE>
<TEXT>

     Güney Asya deprem-tsunami afetinden 1 ay geçtikten sonra bölgeye yardım yağarken, çok yoksul olan Afganistan'dan dahi yardım uçağı geldi. 
     Tsunami bölgesine dünyanın sağladığı yardımlar, bugüne kadar bir doğa felaketinde yapılan yardımlar arasında en büyük boyuta ulaştı. 
     Associated Press AP ajansının kaydettiğine göre, 234 bin can alan 9 büyüklüğündeki depremin yarattığı afetin merkezi Endonezya Sumatra Adası'na inen yardım uçakları arasında, Afganistan'ın havayolu Ariana'nın uçağı dahi yer aldı. 
     Eski DC-10 uçağıyla Sumatra'ya gelen Afgan Ariana yardım uçağında bulunan eşgüdüm yetkilisi Cemil Pervani, ''Yardım etmeden yapamazdık'' dedi. Afgan uçağı, battaniye, giysi ve diğer malzemeleri, Banda Açe kentine taşıdı. 
     BM'nin acil yardım koordinatörü Norveçli Jan Egeland, bu felakete dünyadan sağlanan yardımın, ''en acil evrede yerine tam anlamıyla getirilen ilk örnek'' olarak kayda geçtiğini bildirdi. 
     ABD'nin Indiana Üniversitesi İnsani Yardım Merkezi yetkilileri de Vietnam Savaşı'nda 60 bin Amerikan askerinin öldüğünü hatırlatarak, doğanın, birkaç saat içinde bunun 4 misli can alabildiğini söyledi. 
     
</TEXT>
</DOC>
