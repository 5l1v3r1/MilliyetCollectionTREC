<DOC>
<DOCNO> 333053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur11.html </URL>
<DATE> 2005/04/13/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Prof. Işıkara 15 günde bir 5- 5.5 büyüklüğünde deprem süpriz olmaz 
</HEADLINE>
<TEXT>

     Ergün AYAZ İZMİT Kocaeli , DHA 

BOĞAZİÇİ Üniversitesi Kandilli Rasathanesi Deprem Araştırma Enstitüsü eski Müdürü Prof. Dr. Mete Işıkara, Türkiye'de ortalama olarak her 1.5 ayda 5-5.5 büyüklüğünde deprem olduğunu, Bingöl'ün Karlıova İlçesi'ndeki depremden bu yana 1 ay geçtiğini söyledi. Prof. Dr. Işıkra, "Ortalamalara göre, Türkiye'de 15-20 günde 5- 5.5 büyüklüğünde deprem olması benim için süpriz değil'' dedi. 
     Doğal Afet Sigortaları Kurumu'nun DASK düzenlediği seminere katılmak için İzmit'e gelen Prof. Dr.Ahmet Mete Işıkara, Kocaeli Valisi Erdal Ata'yı makamında ziyaret etti. Prof. Dr. Işıkara, Türkiye'de her zaman deprem olabileceği gerçeğinin kabul edilmesi gerektiğini, bu gerçeğinin kabul edilerek önlem alınması gerektiğini vurguladı. Prof. Dr. Işıkara, "Deprem güvenliğine göre binalar yapmalıyız. Binalar deprem dayanıklı olursa zarar vermez'' dedi. 
     Prof. Dr. Işıkara, olası depremde Kocaeli'ndeki ağır ve orta hasarlı evlerin ayakta kalamayacağını, Marmara'nın potansiyel deprem tehlikesi içerisinde yer alan bir bölgede bulunduğunu söyledi. Prof. Dr. Işıkara, "Kocaeli'deki vatandaşlara benim mesajım orta hasarlı evlere hiç rağbet etmesinler. Ben onları müstakbel mezar olarak görüyorum'' diye konuştu. 
     Türkiye'de her zaman deprem olabileceğini anlatan Prof. Dr. Ahmet Mete Işıkara, depremlerin sayısal olarak incelenmesi halinde 105 yılda 5-5.9 büyüklüğünde 752 deprem olduğunu hatırlatarak, "Bu rakamlara göre ortalama olarak her 1.5 ayda 1 deprem oluyor anlamına gelir. Gerekli önlemleri almamız gerekir. Karlıova depreminden neredeyse 1 ay geçti. Bu hesaba göre, Türkiye'de 15-20 günde 5-5.5 büyüklüğünde deprem olması bana göre süpriz olmaz'' dedi. 
     Deprem sigortasına devletin sahip çıkması ve yaygınlaştırması gerektiğini anlatan Prof. Dr. Işıkara, şöyle devam etti 
     "Zorunlu deprem sigortası 500 bin ile başladı. Şu anda 2 milyon 140 binlerde seyrediyor. Gün geçtikçe de artıyor. Zorunlu deprem sigortası yaptıranların yüzdesinin artması toplum bilincinin artması anlamına geliyor. Kocaeli'nde yüzde 42'lik artış var. Bu çok çarpıcı bir artış. Ama daha çok artması gerekiyor. Dilegim devletimin zorunlu deprem sigortasına sahip çıkması ve yaygınlaştırılması konusunda elinden gelen her şeyi yapmasıdır.'' 
     
</TEXT>
</DOC>
