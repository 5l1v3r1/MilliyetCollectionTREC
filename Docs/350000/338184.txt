<DOC>
<DOCNO> 338184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonspo18.html </URL>
<DATE> 2005/04/29/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Levent Bıçakçı Birinci Süper Lig'i marka haline getireceğiz 
</HEADLINE>
<TEXT>

     Futbol Federasyonu Başkanı Levent Bıçakcı, Birinci Süper Lig'i tek başına bir marka haline getireceklerini söyledi. 
     Levent Bıçakcı, bundan böyle her 3 ayda bir düzenleyeceği ''basın ve kamuoyunu bilgilendirme'' toplantılarının ilkini Atatürk Olimpiyat Stadı Konferans Salonu'nda yaptı. 
     Birinci Süper Lig'in diğer büyük ligler gibi marka olabilmesi ve uluslararası bir ürün olarak konumlandırılmasına çalışacaklarını kaydeden Bıçakcı, ''Süper Lig resmi dergisi Süper Lig Mag , Süper Lig resmi internet sitesi, Süper Lig markalı ürünlerin satışı gibi organizasyonlarla markamızı güçlendireceğiz. Ayrıca, İkinci Lig A Kategorisi'ni de Lig A adıyla markalaştıracağız. Bu ligin ulusal bir marka olarak sponsorlar için cazip hale getirilmesi ve yayınları havuzda toplayarak, kulüp gelirlerinin artırılmasını sağlayacağız'' dedi. 
     
     FEDERASYON TAŞINIYOR 

     Başkan Bıçakcı, Futbol Federasyonu'nun 1 Temmuz'dan itibaren resmen Atatürk Olimpiyat Stadı'na taşınacağını açıkladı. 
     Levent Bıçakcı, Avrupa Şampiyonlar Ligi final maçı nedeniyle geldikleri Atatürk Olimpiyat Stadı'na ısındıklarını belirterek, ''Haziran ayından itibaren buraya gelmeye başlayacağız. 1 Temmuz'dan itibaren de resmen Atatürk Olimpiyat Stadı'ndayız'' diye konuştu. 
     
     TAHKİM KURULU CEZA ARTIRABİLECEK 

     Futbol Federasyonu Tahkim Kurulu'nun organizasyonunda gelecek sezondan itibaren yeniliğe gideceklerini de belirten Bıçakcı, bu kurulu UEFA normlarına uygun hale getireceklerini söyledi. 
     Federasyon Başkanı Bıçakcı, kamuoyunda Tahkim Kurulu'nun, Profesyonel Futbol Disiplin Kurulu'nun PFDK kararlarını değiştirmesinin gündeme getirildiğini belirterek, sözlerini şöyle sürdürdü 
     ''Aslında PFDK'ya eleştiriler yok denecek kadar azaldı. Tahkim Kurulumuz da çok yoğun çalışma içinde. Tahkim Kurulu'nun PFDK'nın cezalarını değiştirmesi normal, bu hukukun doğasında var. Nasıl Yargıtay, yerel mahkemelerin kararlarını bozuyorsa, Tahkim Kurulu da bazı kararları bozuyor. Biz bu kurula UEFA'daki düzenlemeyi getireceğiz, Tahkim Kurulu kararları bozmakla kalmayıp, gerekirse artırabilecek.'' 
     
     MHK'NIN HUKUKİ DURUMU 

     Levent Bıçakcı, Merkez Hakem Kurulu MHK ile ilgili davalar konusunda ise, ''Hukuki süreç kesinleşmeden bir şey yapamayız'' dedi. 
     Kendisinin hukukçu olduğunu ve hukuka uygun hareket etmek zorunda bulunduğunu kaydeden Bıçakcı, ''Ne yapmalıyız, hukuka uygun hareket etmeliyiz. Önümüze kesinleşmiş bir mahkeme kararı gelirse ilk uygulayacak kişi bizleriz. Hukuki süreç kesinleşirse o gün uygularız. Kesinleşinceye kadar MHK görevinin başında. Hiçbir tartışma ve yargı konusu olacağını sanmıyorum'' ifadelerini kullandı. 
     Başkan Bıçakcı, geçtiğimiz sezonlarda hakem hatalardan sonra eleştirilerin başladığını, ancak bu sezon eleştirilerin aza indiğini belirterek, hakem hatalarının Türk futbolunun gündeminden inmesini istediklerini anlattı. 
     
     ''KULÜPLER CENTİLMENLİK ANLAŞMASINI BOZMADI'' 

     Bir basın mensubunun, Galatasaray ile Fenerbahçe kulüplerinin yöneticilerinin birbirleri aleyhine yaptığı açıklamalarla ilgili sorusu üzerine Bıçakcı, bu açıklamaların yapılan toplantıda alınan kararları bozmadığını söyledi. 
     Levent Bıçakcı, Fenerbahçe Kulübü Başkanı Aziz Yıldırım'ın bir üniversitede yaptığı konuşmada başka bir kulübün ismini vermediğini dile getirerek, ''Burada basın biraz olayları speküle etti. Şu an itibariyle o toplantıda yapılan anlaşmanın bozulduğunu sanmıyorum'' dedi. 
     Futbol Federasyonu Başkanı Levent Bıçakcı, Fenerbahçe ile Galatasaray arasında 11 Mayıs’ta oynanacak Türkiye Kupası final maçını, 25 Mayıs’ta aynı statta yapılacak Avrupa Şampiyonlar Ligi final karşılaşmasıyla aynı formatta oynatacaklarını ifade etti. 
     Levent Bıçakcı, Atatürk Olimpiyat Stadı Konferans Salonu’nda düzenlediği basın ve kamuoyunu bilgilendirme toplantısında yaptığı açıklamada, Türkiye Kupası final maçıyla ilgili iki kulüp başkanı ile dün son derece sağlıklı, verimli ve güzel bir toplantı yaptıklarını anlatarak, şunları kaydetti 
     "Bu maç Şampiyonlar Ligi finalinin bir provası olacak. İki takım taraftarlarının geliş ve gidiş güzergahları, oturacakları koltuklar için anlaşıldı. Her iki tarafta da alt tribün biletleri 100 YTL, üst tribünler 75 YTL olacak. Bir kişi en fazla iki bilet alabilecek. 
     İsteyenler 5 YTL’ye park bileti de satın alabilecek. İki kulübe de 25’er bin bilet vereceğiz. Şampiyonlar Ligi finali için kiraladığımız 
     2 binin üzerindeki güvenlik görevlisi bu maçta da görev alacak. İki 
     final maçını aynı formatta oynatacağız." Başkan Bıçakcı, dünkü toplantıdan tatmin olduğunu da dile getirerek, "Biz yaptığımız çalışmaları başkanlarla paylaşmak istedik. 
     Aramızda hiç tartışma çıkmadı. Gayet düzeyli olarak toplantı yaptık. 
     Sizler basın olarak başkanlardan fair-play çağrısı bekliyordunuz. Bu açıklamaları zaten ben yaptığım için, onlar açıklama yapma gereği duymadılar. Yakında tarafların, taraftarları centilmenliğe çağıracak söylemleri olacaktır" dedi. 
     
     TÜRKİYE KUPASI YENİDEN ŞEKİLLENİYOR 

     Türkiye Kupası’nı gelecek sezondan itibaren yeniden şekillendireceklerini kaydeden Bıçakcı, böylelikle Türkiye Kupası’na eski cazibesinin kazandırılmasını hedeflediklerini vurguladı. 
     Bıçakcı, kulüplerin Türkiye Kupası’ndan gelir elde etmesini istediklerini anlatırken, televizyon yayınları konusundaki düzensizliklerin giderilmesi için çalışacaklarını belirtti. 
     Bıçakcı, yeni Türkiye Kupası Statüsü’nü de şöyle açıkladı 
     1. Kademe 36 Takım 2004-05 sezonunda İkinci Lig A 
     Kategorisi’nde oynayan 18 takım, İkinci Lig B Kategorisi’nde gruplarında ilk 4 takım Toplam 12 takım , Üçüncü Lig’den İkinci Lig B Kategorisi’ne yükselen 6 takım 4 artı 2 
     2. Kademe 32 Takım 1. Kademede tur atlayan 18 takım, 2004-05 
     sezonunda Birinci Süper Lig’de oynayan 14 takım 5-18 
     Grup maçları 20 Takım 2004-05 sezonunda ilk 4 sırayı alacak takımlar oluşacak 4 grupta seri başı, 2. kademede tur atlayacak 16 takım Son aşama Çeyrek final ve final 
     
     "ŞAMPİYONLAR LİGİ FİNALİNİ 3 MİLYAR KİŞİ İZLEYECEK" 

     Levent Bıçakcı, Avrupa Şampiyonlar Ligi finali ile hazırlık çalışmalarının sürdüğünü de belirterek, bu konuda hiçbir sıkıntılarının olmadığını söyledi. 
     Bu karşılaşmaya çok büyük ilgi olduğunu kaydeden Bıçakcı, sözlerini şöyle sürdürdü 
     "Biletler bitmiş durumda. Takımların belli olmamasına rağmen ilgi çok fazla. Çeşitli gruplar halinde bilet talepleri geliyor. ABD’den 50 kişilik medya mensubu İstanbul’da konaklamaya karar verdi. Her gün buradan yayın yapıyorlar. Basından da büyük ilgi var. Binin üzerinde medya mensubu İstanbul’a gelecek. 202 ülkeden canlı yayınlanacak. 
     Televizyonlarda tanıtım gösterimleri de yakın tarihte başlayacak. 3 milyarın üzerinde insanın finali izlemesini bekliyoruz. Final maçı Türkiye’ye 30 milyon avronun üzerinde katkı sağlayacak." 
     
     2012 AVRUPA ŞAMPİYONASI EV SAHİPLİĞİ ADAYLIĞI 

     Başkan Bıçakcı, 2012 Avrupa Futbol Şampiyonası ev sahipliğine aday olduklarını ve bu konuda kamuoyu ve basından destek beklediklerini söyledi. 
     2012 Avrupa Futbol Şampiyonası ev sahipliğini kazanmalarının, 
     kamuoyunun bunu istemesine bağlı olduğunu anlatan Bıçakcı, UEFA’nın aday ülkelerin halkının bu organizasyonu istemesini sürekli olarak yaptığı tespitlerle ölçtüğünü kaydetti. 
     Levent Bıçakcı, Almanya’da yapılacak 2006 Dünya Kupası’ndan sonra 2008 Avrupa Şampiyonası’nın İsviçre-Avusturya’da organize edileceğini 
     ve 2012’nin mutlaka deniz kıyısı olan bir ülkede yapılması gerektiğini düşündüklerini vurguladı. 
     Bıçakçı, bu organizasyona ev sahipliği yapmanın önemine de değinerek, Türkiye’nin şampiyonadan 1 milyar avro gelir elde edebileceğini ifade etti. 
     
     BAŞBAKANDAN TALEPLER 

     Federasyon başkanı Bıçakcı, Başbakan Recep Tayyip Erdoğan ile Kulüpler Birliği Vakfı’nın da katılımıyla yaptıkları toplantıda iletilen taleplerle ilgili bilgi de verdi. 
     Şu an yüzde 15 olan stopaj vergisini Üçüncü Lig kulüpleri için sıfıra, İkinci Lig kulüpleri için yüzde 5’e ve Birinci Süper Lig kulüpleri için de yüzde 10’a indirilmesini talep ettiklerini kaydeden Bıçakcı, KDV oranının da yüzde 18’den, yüzde 8’e indirilmesini istediklerini söyledi. 
     Bıçakcı, Spor Toto’nun kulüplere ödediği isim hakkı oranının yüzde 5’den daha yukarıya çekilmesini, maç bileti fiyatlarına eklenen ve 
     oranları yüzde 40’lara varan resim ve harçların aşağı çekilmesini de talep ettiklerini anlattı. 
     
     GELİR FAZLASI YÜZDE 820 ARTTI 

     Federasyonun 10 aylık finansal performansı hakkında bilgiler de veren başkan Levent Bıçakcı, bu dönemde toplam gelirlerde yüzde 10 artış, giderlerde ise yüzde 11 azalma sağladıklarını, net karlarının da yüzde 820 arttığını söyledi. 
     Bıçakcı, geçen sezon aynı dönemde 0.1 milyon YTL gelir fazlası varken, bu sezon 10.4 milyon YTL gelir fazlası olduğunu kaydetti. 
     
     FAİR PLAY’DE YÜKSELDİK 

     Levent Bıçakcı, Türkiye’nin bir yıl içinde 45 ülke arasında fair-play’de 44.’lükten, 18.’lik pozisyonuna yükseldiğini söyledi. 
     Geçtiğimiz sezon fair-play puanının 7.558 olduğunu ifade eden Bıçakcı, bu sezon ise 7.892 puana yükseldiklerini dile getirdi. 
     Birinci Süper Lig’de koltuklandırılmamış ve numaralandırılmamış stadın kalmadığını anlatan Bıçakcı, statlara "yıldız" değerlendirmesi getireceklerini, böylece 1’den 5’e kadar yıldızlı statların olacağını kaydetti. 
     
     2012 ADAYLIĞI 

     Toplantıda, 2012 Avrupa Futbol Şampiyonası adaylığından sorumlu Orhan Borbon da çeşitli bilgiler verdi. 
     Şampiyona ev sahipliği için Türkiye’nin yanı sıra, İtalya, Rusya, Yunanistan, Macaristan-Hırvatistan, Polonya-Ukrayna, Azerbaycan ve Romanya’nın aday olduğunu hatırlatan Borbon, Türkiye’nin genç halkı ve ülkedeki futbol sevgisinin en büyük avantajı olduğunu kaydetti. 
     Borbon, adaylar içinde bu yılın kasım ayında ilk 3’e kalan ülkenin açıklanacağını belirtirken, ilk 3’e kalmaları halinde 7 Aralık 2006’da UEFA’ya son sunumu yapacaklarını, 8 Aralık’ta da kazanan ülkenin açıklanacağını söyledi. 
     Kazanmaları halinde Haziran 2012’de yapılacak ve 30 gün sürecek turnuvada 4 grupta 31 maçın oynanacağını vurgulayan Orhan Borbon, şu bilgileri verdi 
     "1 milyon 400 bin bilet satılacak. 800 bin yabancı misafir gelecek. Toplam koltuk kapasitesi 330 bin olacak. Final maçı Atatürk Olimpiyat Stadı’nda oynanacak. Turnuva, İstanbul 2 , Bursa, İzmir, Antalya, Konya, Ankara ve Kayseri olmak üzere 7 şehirde 8 statta yapılacak." 
     
</TEXT>
</DOC>
