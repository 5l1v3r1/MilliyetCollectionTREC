<DOC>
<DOCNO> 324485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonspo23.html </URL>
<DATE> 2005/03/17/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Denizlispor, Fenerbahçe'yi bekliyor 
</HEADLINE>
<TEXT>

     Denizlispor, Fenerbahçe maçının hazırlıklarını öğleden sonra yapacağı antrenmanla tamamlayıp, Karahayıt'ta kampa girecek. 
     Yeşil-siyahlı takımda, sol ayak arka adalesinde yırtık tespit edilen ve sakatlığı henüz tam olarak geçmeyen Slovak futbolcu Kratochvil dışında eksik bulunmuyor. 
     Teknik direktör Giray Bulak, 3'er sarı kartı olan ve ceza sınırında bulunan Ömer Rıza, İbrahim ve Fatih'e bu maçta dikkatli olmaları uyarısında bulundu. 
     
     BİLETLERİ SATIŞA ÇIKTI 
     Kulüp profesyonel futbol şubesi başkanı Turgut Dalaman, maç biletlerinin Atatürk Stadı gişeleri ve Denizlispor Store mağazalarında satışa sunulduğunu bildirdi. 
     Dalaman, üst kapalı tribün biletlerinin 50, alt kapalı tribün biletlerinin 30, maraton tribün biletlerinin 15 ve kale arkası tribün biletlerinin 7,5 YTL'den satıldığını söyledi. 
     Taraftarı bu maça beklediklerini ifade eden Dalaman, 15 bin adet yeşil-siyahlı bayrak yaptırıldığını, bunların maça gelenlere ücretsiz verileceğini belirtti. 
     
     GÜVENLİK TOPLANTISI 
     Öte yandan, Denizlispor-Fenerbahçe maçı öncesi İl Spor Güvenlik Koordinasyon Kurulu, Vali Gazi Şimşek başkanlığında toplanarak, alınacak önlemleri görüştü. 
     Denizli Emniyet Müdürü Muzaffer Erkan, Denizlispor-Fenerbahçe maçının huzur ve güven içinde oynanması için şehiriçi, stat çevresi ve stat içiyle ilgili her türlü tedbirin alınmakta olduğunu, bu karşılaşmada 630 polisin görev yapacağını kaydetti. 
     
</TEXT>
</DOC>
