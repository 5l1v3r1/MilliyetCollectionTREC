<DOC>
<DOCNO> 329261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sondun58.html </URL>
<DATE> 2005/04/01/ </DATE>
<TIME> 22.16 </TIME>
<AUTHOR>  </AUTHOR>
<HEADLINE>
Hitler, İngiltere ile "Dost" olmak istemiş 
</HEADLINE>
<TEXT>

     Hitler'in, 2. Dünya Savaşı öncesi dönemde İngiltere ile dost olmaya çalıştığı, ancak Münih Anlaşması'nın ardından bu dostluk arayışının nefrete dönüştüğü bildirildi. 
     İngiltere dışişleri bakanlığının bugün açıklanan gizli arşivlerinde, Aralık 1938 tarihini taşıyan ve ''çok gizli'' ibaresi olan bir belgede, Hitler'in ''iki ülke arasında dostluk kurulmasını istediği'', ancak ''bunun yürümediği'' belirtildi. 
     Münih Anlaşması'nı izleyen aylarda hazırlanan belgede, ''Almanya'nın İngiltere ile dostluğunun İtalya veya Japonya'ya göre 'daha doğal' olduğu'' ifade ediliyor. 
     Londra'ya karşı Nazi rejimindeki bu tutum değişikliğinin başlıca nedenleri arasında, Münih Anlaşması'nın ardından ''dönemin İngiliz başbakanı Neville Chamberlain'in Almanya'da artan popülerliği'' ile ''İngiltere'nin silahlanma gücü olduğu'', Hitler'in, ayrıca Almanya'nın İngiltere'ye oranla ''deniz kuvvetlerinin daha güçsüz olmasından'' ve İngiltere'nin ''yeteri derecedeki üstünlük'' havasından da rahatsızlık duyduğu belirtiliyor. 
     Belgede, Hitler'in, Almanya'da Yahudilere yönelik önlemlere karşı İngiltere'nin gösterdiği tutuma da sinirlendiği ifade ediliyor. 
     Bu belgede, Hitler ile Nazi rejiminin önde gelen yetkililerinin ''İngiltere'yi bir numaralı düşman olarak gördükleri, ancak Alman halkının bu düşüncede olmadığına'' dikkat çekiliyor. 
     2. Dünya Savaşı'na giden yolda, İngiliz Başbakanı Neville Chamberlain ile Adolf Hitler arasında imzalanan Münih Anlaşması, Almanya, İngiltere, Fransa ve İtalya arasında yapılan ve Çekoslovakya'nın batısındaki Südetler bölgesinin Almanya tarafından ilhak edilmesine izin veren anlaşmaydı. 
     Dışişleri bakanlığının arşivlerinde, ayrıca dönemin İngiliz medyasının büyük patronu olan ve aşırı milliyetçi tabloid gazete ''Daily Express''in de sahibi olan Lord Rothermere'in Hitler'e olan hayranlığı da dile getirilerek Lord Rothermere'in Hitler'e yazdığı bir mektupta ''İngiltere ile görüşme politikasını devam ettirmesini istediği'' belirtiliyor. 
     
</TEXT>
</DOC>
