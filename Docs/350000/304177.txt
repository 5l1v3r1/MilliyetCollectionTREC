<DOC>
<DOCNO> 304177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonyas14.html </URL>
<DATE> 2005/01/06/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Winona, alnındaki "hırsız" damgasını silemedi... 
</HEADLINE>
<TEXT>

     Bir mağazada hırsızlık yaparken yakalanan ve cezasını çeken ünlü aktris Winona Ryder, alnındaki hırsız damgasını hala silemediğini söyledi. 
     Internetteki ''wenn'' sitesinin haberine göre, 2001 yılında Beverly Hills'deki Saks Fifth Avenue mağazasında değeri 7 bin 600 dolar olan eşya çalmak ve mallara zarar vermekten 480 saat toplum hizmeti cezasına çarptırılan ve bu cezayı çeken Ryder'ın derdi hala bitmedi. 
     Sabıkalı oyuncu, o günden bu yana 3 yılı aşkın süre geçmesine rağmen hala sorunlarının devam ettiğini belirterek, toplumun kendisine her gittiği yerde ''sabıkalı'' muamelesi yaptığını söyledi. 
     Çevre dostları tarafından ABD Başkanı George W.Bush'un Kyoto Protokolü'nü onaylaması için başlatılan imza kampanyasına katılmak istediği sırada adli sicili yüzünden böyle bir davranışla karşılaştığını anlatan Ryder, ''Oradaki görevli bana, 'sen sabıkalı değil misin ' dedi. Ben de ne demek istediğini sordum. Bunun üzerine benim bu kampanyaya katılamayacağımı söylediler'' açıklamasında bulundu. 
     
</TEXT>
</DOC>
