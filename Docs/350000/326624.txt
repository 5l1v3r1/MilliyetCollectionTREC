<DOC>
<DOCNO> 326624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/soneko10.html </URL>
<DATE> 2005/03/24/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Halıcılık sektöründe yatırım yığılması 
</HEADLINE>
<TEXT>

     Gaziantep Halıcılar Odası Başkanı Yalçın Konukoğlu, halı sektörünün plansız ve programsız bir gelişme arzettiğini söyledi. 
     Konukoğlu, Türkiye'de halıcılık sektörünün son yıllarda büyük ilerlemeler kaydettiğini ve dünyanın birçok ülkesine halı ihracatı yapıldığını söyledi. 
     En fazla halı ihracatının, Avrupa Birliği ülkeleri ile ABD, Suudi Arabistan, Bağımsız Türk Cumhuriyetleri, Kanada gibi ülkelere yapıldığını belirten Konukoğlu, halı ihracatının 2004 yılı içinde yaklaşık 300 milyon dolar olduğunu, 2005 yılı sonunda bu rakamın 500 milyon dolara çıkmasını beklediklerini kaydetti. 
     Yaşanan bu büyümenin sektörü cazip hale getirdiğini vurgulayan Konukoğlu, yatırımcının halı sektörüne yöneldiğini, sektördeki yatırımın gerekli altyapı ve fizibilite çalışmalarına dikkat edilmeden yapıldığını savundu. 
     Halı sektörünün plansız ve programsız gelişme gösterdiğini ifade eden Konukoğlu, ''Halıcılık sektöründe nasıl olsa para kazanılıyor düşüncesiyle araştırma yapılmadan yatırım yapılıyor. Ancak, bu yatırımlar sektörde büyük yığılmalara neden oluyor. Plansız ve programsız yapılan yatırımlar, halen faaliyet gösteren işletmelere ve çalışanlara da zarar veriyor'' diye konuştu. 
     Konukoğlu, halen Gaziantep'te 200'ün üzerinde bilgisayarlı halı tezgahı olduğunu sözlerine ekledi. 
     
</TEXT>
</DOC>
