<DOC>
<DOCNO> 307176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/soneko25.html </URL>
<DATE> 2005/01/17/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
İngiltere, Afrika ülkelerinin borçlarının silinmesinden yana... 
</HEADLINE>
<TEXT>

     İngiltere Hazine Bakanı Gordon Brown, zengin ülkelerin ve uluslararası mali kuruluşların, Afrika ülkelerinden olan alacaklarını silmelerini istedi. 
     Brown, 19 Afrika ülkesi ile Kanada ve İngiltere maliye bakanlarının Güney Afrika'nın Cape Town kentindeki toplantısında yaptığı konuşmada, kuşaklar boyunca biriken dış borçların Afrika ülkelerinde yoksulluğu kalıcılaştırdığını söyledi. 
     Brown, mevcut ilerleme hızıyla Afrika ülkelerinin, yoksulluğun 2015 yılına dek yarı yarıya azaltılmasını öngören Birleşmiş Milletler Binyıl Kalkınma Planında belirlenen hedeflere ancak, 2150 yılında ulaşabileceğini belirterek, bunun kabul edilemez olduğunu vurguladı. 
     Brown, Afrika'nın yoksulluk kıskacından kurtulmasına yardımcı olmak için zengin ülkeleri alacaklarından vazgeçmelerinin yanı sıra bu ülkelere yaptıkları kalkınma yardımlarını artırmaya da çağırdı. 
     
</TEXT>
</DOC>
