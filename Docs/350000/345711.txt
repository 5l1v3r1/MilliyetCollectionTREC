<DOC>
<DOCNO> 345711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo14.html </URL>
<DATE> 2005/05/25/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
En cömert taraftar Belçika'da... 
</HEADLINE>
<TEXT>

     Her gün yeni bir olayla akıl almaz boyutlara ulaşan futbol fanatikliğine bir yenisi daha eklendi. 
     Belçika’nın Anvers bölgesindeki Cardoen otomobil galerisi, cumartesi günü yapılacak Belçika Kupası final maçını Germinal Beerschot takımının kazanması durumunda, maç gününe dek galeriden satın alınan 1000 arabanın parasını müşterilerine iade edeceğini açıkladı. 
     Kupa maçında, bu sezonun Belçika Birinci Ligi Şampiyonu Club Brugge ile karşılaşacak olan Germinal Beerschot’un fanatik bir taraftarı olan galeri sahibi Karel Cardoen, takımının 3-0 galip gelmesi durumunda maç gününe dek sattığı arabaların parasını geri ödeyeceğini belirterek, "Bunu yalnız reklam kampanyası için yapmıyoruz. Özellikle takımın oyuncularını motive etmek istiyoruz. 
     Verdiğimiz sözü tutacağız. Umarım kazanırlar. Bu olay için özel bir sigorta şirketiyle anlaştık bile" diye konuştu. 
     Bu arada galeride Mercedes’ten Porsche’ye dek düşük ve yüksek ücretli birçok araba bulunurken kampanyaya bütün markaların dahil olduğu bildirildi. 
     
</TEXT>
</DOC>
