<DOC>
<DOCNO> 335969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur03.html </URL>
<DATE> 2005/04/22/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Tertip komitesi 1 Mayıs kutlam alanlarının genişletilmesini istedi 
</HEADLINE>
<TEXT>

     1 Mayıs kutlamaları için oluşturulan Tertip Komitesi, Kadıköy'deki kutlama alanının genişletilmesini talep etti. 
     Tertip Komitesi'ndeki KESK Genel Sekreteri Mustafa Avcı, DİSK Genel Sekreteri Musa Çam, Hak-İş İstanbul Bölge Temsilcisi Celal Özdoğan, Yol-İş 1 No'lu Şube Başkanı Ali Aktan, Harb-İş Şube Başkanı Levent Dokuyucu ve KESK Yönetim Kurulu Üyesi Güven Gerçek, İstanbul Emniyet Müdürlüğü Güvenlik Şube Müdürlüğü'ne geldi. 
     Tertip Komitesi üyelerinin, Kadıköy İskele Meydanı olarak belirlenen 1 Mayıs kutlama alanının Salıpazarı'na kadar genişletilmesini talep ettikleri belirtildi. 
     Emniyet yetkililerinin ise valiliğin kutlamalar için izin verilen alanın dışına çıkılmaması gerektiğini hatırlattığı ifade edildi. 
     Üst düzey emniyet yetkilileriyle yapılan görüşmelerin ardından Tertip Komitesi adına gazetecilere açıklama yapan KESK Genel Sekreteri Mustafa Avcı, 1 Mayıs kutlamaları için gerekli izinlerin alındığını belirterek, kutlamalara, işçi ve emekçilerin aileleriyle birlikte katılmalarını istedi. 
     Kadıköy'deki kutlamaların şenlik havasında geçeceğini ifade eden Avcı, ''Kutlamalarda, IMF ve Dünya Bankası'nın uygulamalarını, ABD'nin Irak işgalini de dile getirip, ulusal değerlerimize sahip çıkacağız'' dedi. 
     
</TEXT>
</DOC>
