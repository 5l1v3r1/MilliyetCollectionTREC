<DOC>
<DOCNO> 308091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sontur18.html </URL>
<DATE> 2005/01/20/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Kutsal topraklarda bayram... İzdiham yaşanmadı 
</HEADLINE>
<TEXT>

     Hacılar Kabe'de namaz kılarak, birbirleriyle bayramlaştı. Alınan tedbirler nedeniyle önceki yıllarda şeytan taşlama sırasında yaşanan izdiham, bu kez yaşanmadı. 
     Haccın vecibelerinden Arafat Vakfesi'ni dün gerçekleştirerek hacı olan Müslümanlar, daha sonra toplu halde Müzdelife'ye geçti. Yaklaşık 6 saat süren yolculuğun ardından Müzdelife'ye ulaşan hacılar, geceyi çadırlarda geçirdi. 
     Hacılar, Müzdelife'den taş toplayıp erken saatlerde şeytan taşlamak için Mina'ya geçti. Şeytan taşlama sırasında geçen yıllarda yaşanan ve hacıların ölümüne neden olan izdihamın önlenmesi için alınan önlemler, olumlu sonuç verdi. Şeytan taşlama, herhangi bir izdiham yaşanmadan tamamlandı. 
     Mina'da şeytan taşladıktan sonra Mekke'ye dönen hacılar, haccın vecibelerinden Kabe'yi ziyaret etti. Bayram namazını Kabe'de kılan yaklaşık 1,5 milyon Müslüman birbirleriyle bayramlaştı. Hacılar bayramlaşmanın ardından kurban kestirdi, ihramdan çıktı. 
     Bu arada, Türk hacıların büyük bölümü kurbanını İslam Kalkınma Bankası aracılığıyla kestirdi. 
     Kesim sonrasında dondurulan kurban etleri, deprem ve tsunamiden zarar gören Güney Asya'nın yanı sıra dünyanın diğer bölgelerinde yaşayan yoksullara gönderileceği bildirildi. 
     
</TEXT>
</DOC>
