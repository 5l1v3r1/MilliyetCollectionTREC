<DOC>
<DOCNO> 314493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonspo17.html </URL>
<DATE> 2005/02/11/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Fenerbahçe Bayanlar Basketbol takımının hedefi Avrupa'da dörtlü final 
</HEADLINE>
<TEXT>

     FIBA Bayanlar Avrupa Kupası'nın Güney Konferansı Dörtlü Finali'nde rakiplerini yenerek birinci olan Fenerbahçe, kupanın ''Dörtlü Finali''nde oynamayı hedefliyor. 
     Antrenör Zafer Kalaycıoğlu, AA muhabirine yaptığı açıklamada, maçlara çok iyi hazırlandıklarını belirterek, ''Konferans dörtlü finalinde çok iyi oynadık. Ekip olmanın zorluğunu aştık, artık önümüzde kimse duramaz'' dedi. 
     Yaş ortalaması genç bir takıma sahip olduklarını vurgulayan Kalaycıoğlu, şöyle devam etti 
     ''Bu yüzden oyuncularım Avrupa maçlarından lig maçlarına dönüşleri çabuk yapamıyor. Kafalarında bu maçlar olduğu için ligde birkaç maç yitirdik, iniş-çıkış yaşadık. 'Dörtlü Final'de her maça farklı hazırlandık. Rus rakibimiz hakkında bilgimiz yoktu, 4 yeni oyuncu getirmişlerdi. Geride tamamladığımız ilk periyotta rakibi ölçtük. Sonra üstünlüğü ele geçirdik ve maçı kazandık. Avrupa kupasında yenilgisi olmayan Ramat Hasharon karşısında da ilk gün kullandığımız hücum setlerinden farklı hücum setleriyle daha kolay sayılar elde ettik. İki maçta da oyun disiplininden kopmamamız iyi antrenman yaptığımızı gösteriyor.'' 
     
     NİLAY'A ÖVGÜ 
     Zafer Kalaycıoğlu, oyuncuların çok iyi mücadele ettiğini belirtirken, özellikle Nilay'ın performansından övgüyle söz etti. 
     İki maçta toplam 7 sayı atan Nilay'ın yaptığı asistlere dikkati çeken Kalaycıoğlu, ''İlk gün Nilay 17 asist yaptı, 2 sayı attı. Sayı atamamış ama yaptığı 17 asistle belki Avrupa kupasında rekor kırmış. Değerlendirmeyi ona göre yapmak lazım. Nilay, ikinci gün de 11 asist, 7 ribaunt ile oynadı'' diye konuştu. 
     Zafer Kalaycıoğlu, ''Dörtlü Final''in en değerli oyuncusu seçilen Ferdinand'ın yavaş yavaş kendine geldiğini ifade ederek, şunları söyledi 
     ''Bize geleli 3 hafta oldu ve idman eksiği vardı. Şu anda inişli çıkışlı bir grafiği var, daha iyi olacak. Zanze de çok önemli ve tecrübeli bir oyuncu. İlk zamanlar eleştirilen Johnson ise şimdi önemli roller alıyor. Sakatlıktan çıktıktan sonra Şükran'ın da artık yavaş yavaş devreye girmesiyle takımımız çok daha iyi olacak.'' 
     
     MOSKOVA'DAN YARDIM 
     Zafer Kalaycıoğlu, play-off çeyrek finalinde eşleştikleri Rusya'nın Nadezhda Orenburg takımı hakkındaki bilgileri Moskova Fenerbahçeliler Derneği'nden alacaklarını söyledi. 
     Rus takımları hakkında bilgilere ulaşmanın zor olduğunu kaydeden Kalaycıoğlu, ''Moskova Fenerbahçeliler Derneği üyeleriyle temasa geçtik. En kısa sürede takım hakkında bilgileri toplayacağız. En etkili oyuncuları Marina Kuzina'yı çok iyi tanıyoruz. Daha önce gençler şampiyonasında izlemiştik. Onu içerde durdurmamız lazım'' dedi. 
     ''İlk hedefimiz Orenburg'u geçip, 'Dörtlü Final'e kalmak'' diyen Kalaycıoğlu, ''Kupada son 4 takımdan biri 'Dörtlü Final'e ev sahipliği yapacak. Biz yine talibiz. Eğer FIBA uygun görürse, 'Dörtlü Final'i İstanbul'da yapmak isteriz'' diyerek sözlerini tamamladı. 
     
</TEXT>
</DOC>
