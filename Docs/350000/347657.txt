<DOC>
<DOCNO> 347657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/ekonomi/eko13.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hafif ticaride yüksek ÖTV 1 Ağustos'a ertelendi 
</HEADLINE>
<TEXT>



Gümrük Müsteşarlığı, tanım değişikliği ile hafif ticari araçları binek otomobil sınıfına sokan ve bu şekilde Özel Tüketim Vergisi ÖTV yüklerini artıran Gümrük Genel Tebliği'nin uygulama tarihini 1 Ağustos 2005'e erteledi. 
Dünkü Resmi Gazete'de yayımlanan "Tarife ve sınıflandırma kararları"na ilişkin Gümrük Genel Tebliğiyle hafif ticari araçlara ilişkin düzenlemelerin uygulama tarihinde ikinci kez ertelemeye gidildi. 
Gümrük Müsteşarlığı tarafından 21 Nisan'da yayımlanarak yürürlüğe giren, ancak 27 Nisan'da Maliye Bakanlığı, Sanayi ve Ticaret Bakanlığı, Gümrük Müsteşarlığı ve otomotiv sektör temsilcilerinin yaptığı toplantıda yürürlük tarihi 1 Haziran 2005 olarak değiştirilen yeni düzenlemenin hayata geçirilmesi, böylece iki ay daha ertelenmiş oldu. 
Yetkililer, hafif ticari araçlardan alınan ÖTV tutarlarını yeniden belirleyen Vergi Kanunu'nun 1 Haziran'a yetişmemesi nedeniyle, Gümrük Genel Tebliği'nin uygulama tarihinde ikinci kez ertelemeye gidildiğini bildirdiler. 


</TEXT>
</DOC>
