<DOC>
<DOCNO> 325268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sondun15.html </URL>
<DATE> 2005/03/20/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İsveç'te 12 kilise satışa çıktı... 
</HEADLINE>
<TEXT>

     İsveç'te devlet ile kilisenin birbirinden ayrılmasından sonra, kilise yetkilileri, artan masrafları karşılayamamaktan şikayet ediyor. 
     Son yıllarda cemaatlerinde büyük azalma olduğunu açıklayan İsveç Kiliseleri Birliği, kayıp gelir miktarının bir milyar krona ulaştığını ve nedenle ülkenin çeşitli kentlerinde bulunan 12 kilisenin satışa çıkarıldığını kaydetti. 
     Haber, bugünkü Dagens Nyheter gazetesinde ''Tanrı evi satılık'' başlığıyla manşetten verildi. Haberde, 1 Ocak 2000'de devlet ile kilise birbirinden ayrıldıktan sonra, kiliselerin gelirlerinde büyük azalma olduğuna dikkat çekildi. Kiliselere, İsveç'teki diğer derneklerde olduğu gibi, devlet yardımının üye sayısına göre yapılması kiliseleri zor durumda bıraktı. 
     
     TARİHİ MEKANLAR 
     Kilise vergisi ödemek istemeyen 250 bin İsveçlinin kilise üyeliğinden ayrılması üzerine, kiliselerin ekonomik sıkıntısı iyice arttı. Kiliselerde görev yapan din görevlileri, kiliselerin son yıllarda nikah ve cenaze törenlerinin yapıldığı bir yer haline geldiğini, pazar günleri en fazla 25 kişinin kiliseye geldiğini kaydetti. Çocuklarını vaftize getirenlerin sayısı da giderek azalınca, üye sayısı konusunda kilise yetkilileri gelecek için büyük bir kaygı içine düştü. 
     Tarihi özellik taşıyan bu mekanların bakımının da zor ve masraflı olduğunu belirten yetkililer, bu nedenle şu anda ülkenin çeşitli yerlerinde bulunan 12 kilisenin satışa çıkarıldığını kaydetti. Emlakçılar, bu tarihi mekanların metrekare fiyatını 20 ila 25 bin kron olarak hesaplıyor. 
     İsveç'te eskiden devlet kilisesi statüsünde olup yasal değişiklikten sonra devletten ayrılan 3300 kilise bulunuyor. 
     
     TÜRKLER CAMİYE ÇEVİRMEK İSTİYOR 
     Bu arada başkent Stockholm'deki Saetra bölgesinde satışa çıkarılan kiliseyi, bu bölgede yaşayan Türkler almak istiyor. 
     Dagens Nyheter'e konuşan Türkler, cuma günleri küçük bir lokalde 300'e yakın Müslümanın namaz kıldığını belirterek, satışa çıkarılan kiliseyi alıp camiye çevirebileceklerini kaydetti. 
     Türkler, bu kilisede fazla değişikliğe gerek olmadığını, sandalyeleri kaldırıp yerlere halı sermenin yeterli olacağını da belirtti. 
     Dagens Nyheter'in röportaj yaptığı İsveçliler, satışa çıkarılan kiliselerin, alışveriş merkezi ya da eğlence yeri olmasındansa camiye çevrilip ibadet için kullanılmasına soğuk bakmadıklarını ifade etti. 
     
</TEXT>
</DOC>
