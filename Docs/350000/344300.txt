<DOC>
<DOCNO> 344300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonsiy24.html </URL>
<DATE> 2005/05/20/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Onur Air Hollandalı ve Alman yetkililer Onur Air'de kusur bulamadı 
</HEADLINE>
<TEXT>

     Onur Air, Hollandalı ve Alman yetkililerin Onur Air’de kusur bulamadığını bildirdi. 
     Onur Air’den yapılan açıklamada, Türkiye’de bulunan Hollanda Taşımacılık ve Deniz İdaresi yetkililerinin Türk Sivil Havacılık Genel Müdürlüğü yetkilileri nezaretinde Onur Air Genel Müdürlüğü ve teknik tesislerinde gerçekleştirdikleri toplantıların bittiği belirtildi. 
     Açıklamada, dünden itibaren toplam 20 saat civarında süren toplantılar sonrasında Hollandalı heyetin, herhangi bir somut eksiklik bulamadığı kaydedilerek, zaman zaman Onur Air’in organizasyon şeması, prosedür işleyiş sistemi ve buna benzer idari konular hakkında bilgi almaya çalışan Hollandalı yetkililerin bugün ülkelerine döneceği bildirildi. 
     Eş zamanlı olarak İstanbul’a gelen Alman yetkililerin de yaptıkları incelemeler sonrasında Onur Air’in 26 uçaklık filosundaki hiçbir uçakta uçuşa engel olabilecek arıza veya teknik işleyişe yönelik bir organizasyon eksikliği, kusur veya ihmal saptayamadığı belirtilen açıklamada, şöyle denildi 
     "Alman heyetin incelemeyle ilgili düzenlediği rapordan sonra Onur Air’in Almanya’ya olan seferlerinin tekrar başlaması için sadece Almanya’daki siyasi iradenin vereceği karar bekleniyor. Bu çerçevede, Almanya’nın birkaç gün içerisinde ve buna bağlı olarak da hemen sonrasında Fransa ile İsviçre’nin yasağı kaldırması bekleniyor. 
     Hollanda’nın ise koyduğu bir aylık süreyi beklemeden uçuşları yeniden başlatması mümkün. Ancak, alınan bu yasaklama kararının Onur Air’in bir eksikliği veya kusurundan kaynaklanmadığının ortaya çıkmasından sonra daha çok politik stratejilere göre siyasilerin vereceği kararla yasağın kaldırılacağı tahmin ediliyor." 
     ONUR AIR'E GEÇER NOT 
     Türkiye Sivil Havacılık Genel Müdürü Topa Bilgettin Toker, Almanya ve Hollanda sivil havacılık görevlileriyle İstanbul’da yapılan görüşmelerde, Onur Air’in operasyonlarının son derece olumlu bulunduğunu söyledi. 
     Onur Air’in Hollanda’ya uçuşlarının durdurulmasının ardından, soruna çözüm bulmak amacıyla Türk sivil havacılık yetkililerinin Hollanda ve Almanya sivil havacılık görevlileriyle ayrı ayrı yaptıkları teknik görüşmeler sona erdi. 
     Türkiye Sivil Havacılık Genel Müdürü Toker, görüşmelerden sonra yaptığı açıklamada, Başbakan Recep Tayyip Erdoğan ve Ulaştırma Bakanı Binali Yıldırım’a, konuya gösterdikleri hassasiyet ve verdikleri destek için teşekkür etti. 
     Hollanda sivil havacılığının uluslararası temayüllere uygun olmayan davranışı neticesinde bugün gelinen noktada Onur Air ile yapılan son görüşme sonrasında onur duyduğunu ifade eden Toker, şunları söyledi 
     "Konuklarımızla dünya, Türk, Hollanda ve Almanya sivil havacılığı ile ilgili ortak neler yapabileceğimiz konusunda birtakım görüş alışverişinde bulunduk. Bazı noktalarda denetleme gibi kabul edilse de bu sadece karşılıklı görüş alışverişi şeklinde devam etti. Genel Müdür Yardımcımız Haydar Yalçın’ın koordinesinde yapılan bu değerlendirmeler sonucu, Onur Air’in operasyonları son derece olumlu bulundu. İlgili kişilerle yaptığımız konuşmalarda çıkan sonuçta, Onur Air’in operasyonlarının sağlıklı, güvenli olduğu bir kere daha kanıtlanmış oldu. Bu konuda özellikle Hollanda tarafından açıkça bir bildirimde bulunulmadı, ancak görüşmeler sırasında bu bize birçok defa iletildi. 
     Türk sivil havacılığı olarak şirketlerimizin güvenliği konusunda en ufak bir tereddüdümüz yoktu. Bu ziyaretin sonucunda dostlarımız da bir kez daha anladı ki, Türk sivil havacılığı çok önemli gelişmeler kaydetmiş, bunların bir parçası olan Onur Air’in şu andaki operasyonlarının son derece güvenli olduğu ortaya bir kere daha çıkmıştır." Bu toplantılar sonucunda Alman ve Hollandalı yetkililerin de kendilerine birtakım paylar çıkaracağını kaydeden Toker, konunun Avrupa sivil havacılığını da ilgilendiren bir noktaya geldiğini ifade etti. 
     "Şu anda gelinen nokta, Türk sivil havacılığı için son derece olumlu" diyen Toker, görüşmelere gelen heyetlerin operasyonların açılması için yetkili olmadığını, hazırlayacakları raporları ilgili kişilere vererek konunun açıklığa kavuşmasını sağlayacaklarını söyledi. 
     Başbakan ve Ulaştırma Bakanı’nın konuyla ilgili üst düzey temaslarının devam ettiğini belirten Toker, kendilerinin de olaya sadece Türk sivil havacılığı açısından bakmadıklarını, Avrupa sivil havacılığı açısından da değerlendirdiklerini ifade etti. 
     Konuyu uluslararası platformlara taşıyarak bir daha böyle olayların yaşanmaması için gerekli girişimlerde bulunacaklarını kaydeden Toker, "Bizim şirketlerimizin operasyonları ile şu anda Avrupa’da operasyon yapan yabancı şirketlerin operasyonları arasında hiçbir fark yok. Bizi memnun eden de bu. Bu şirketlerimizin son derece emniyetli oldukları bir kez daha tespit edilmiştir" diye konuştu. 
     
     "HERHANGİ BİR ENDİŞEMİZ YOK" 

     Görüşmeleri yürüten Türk Sivil Havacılık Genel Müdür Yardımcısı Haydar Yalçın da yapılan görüşmeler ve bilgi alışverişleri sonucunda Onur Air’in mevcut durumunun emniyetli olduğu yolunda bulgular elde edildiğini belirterek, "Onur Air’in Türkiye ve diğer ülkelerde yapmış olduğu faaliyetlerle ilgili herhangi bir endişemiz yok. Bundan dolayı uçuşlarına izin vermeye devam edeceğimizi ifade etmek isterim" dedi. 
     Yalçın, diğer Avrupa ülkelerinin de kendi havaalanlarında yaptıkları denetimlerde Onur Air ile ilgili herhangi bir problemin olmadığını beyan ettiklerini ifade etti. 
     Haydar Yalçın, Alman sivil havacılık yetkilileriyle yapılan görüşmelerin oldukça olumlu geçtiğini ve alınan bilgiye göre önemli denilebilecek hiçbir bulguya rastlanılmadığını söyledi. 
     Hollanda heyetiyle yapılan teknik görüşmelerde de kendileriyle her türlü bilgi paylaşımına gidildiğini belirten Yalçın, şöyle dedi 
     "Son görüşmede bilgi alışverişini ümit ederken, kendileri teknik anlamda yaptıkları bu ziyaretle ilgili herhangi bir açıklamada, yorumda veya bilgi paylaşımında yetkili olmadıklarını belirttiler. Bu yüzden kendi ziyaretleriyle ilgili herhangi bir bilgi almamız söz konusu olmadı. Konuyu kendi merkezlerine ileteceklerini ve önümüzdeki hafta içinde bizimle temasa geçeceklerini söylediler. Ama edindiğimiz izlenim, son derece pozitif olduğu yönünde. Raporlarını tamamen teknik ve objektif bir şekilde kendi merkezlerine yansıtacaklarını ümit ediyorum. Bu kararın bir an evvel alınarak, uçuşların en kısa sürede başlaması için de yoğun çabalarımız devam edecek." 
     
     HOLLANDA UÇAKLARINA YAPILAN DENETİMLER 

     Daha sonra gazetecilerin sorularını yanıtlayan Türkiye Sivil Havacılık Genel Müdürü Toker, Hollanda charter firmalarının Türkiye’ye düzenlemek istedikleri ek seferler ve bu uçaklara yapılan denetimlerle ilgili soru üzerine, konuya mütekabiliyet esasına göre değil, teknik bazda baktıklarını söyledi. 
     Hollanda şirketlerinin yabancı şirketlerden uçak kiralayarak yolcu talebini karşılamak üzere girişimde bulunduklarını anlatan Toker, "O konuda Hollanda sivil havacılığı ile aynı hassasiyeti gösterdik. Çünkü uçakların menşeini bilmek zorundaydık. İlave seferleri karşılamak üzere kullanacakları uçak tiplerinin de tarafımızdan incelenmesi söz konusu" diye konuştu. 
     Yapılan denetimlerde önemli bulgulara rastladıklarını belirten Toker, ancak bunların tüm operasyonları etkileyecek nitelikte görülmemesinden dolayı eksikliklerin giderilmesinden sonra uçuşlara izin verildiğini söyledi. 
     Haydar Yalçın da Onur Air’in Hollanda’da arızalanan uçağıyla ilgili hazırlanan uzman raporunda, motorda yabancı bir cismin olma olasılığının belirtildiğini ifade ederek, "Dolayısıyla bu, Onur Air’in operasyonunun emniyetli olmamasını gerektirecek bir durum yaratmıyor. Bu, o anda Onur Air dışındaki bir havayolunda da olabilirdi. Bunu da kendileriyle paylaştık ve kendilerini ikna ettik. 
     Herhangi bir itirazları olmadı" şeklinde konuştu. 
     
</TEXT>
</DOC>
