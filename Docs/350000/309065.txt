<DOC>
<DOCNO> 309065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/spor/aspo.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TİYATRO 
</HEADLINE>
<TEXT>


100 yıllık Galatasaray'da dün iki perdelik bir oyun sahnelendi 


Sabah savaş 

"Statta yaşanan olaylara gerçekten çok kızdım. Elenip kupaya veda edebilirdik. İçerden bir manipülasyon yapıldığını düşünüyorum. Bence o taraftarlar çocuktu ve tuzağa düşürüldü. Bazı gerçekleri taraftarlarımıza açıklamak istiyorum. Futbolcularım orada alkışlanmalıydı. Çünkü onlar bu renkler için altı aydır çalışıyorlar ve hakettikleri paraları bile alamıyorlar. Buna karşın böyle çirkin olaylar yaşanıyor. Bunların hepsi Galatasaray'a kötülüktür. Bunu yapan çok büyük bir hata yapmıştır diye düşünüyorum. 
Yöneticiler tarafından açıkça yüzüme karşı şu söylendi, 'Galatasaray'da Rumen oyuncu görmek istemiyoruz'. Bunu söylerken herhalde benim de Rumen olduğumu unuttular. Ancak benden önce takıma birçok Rumen oyuncu getirildi. Yanlış hatırlamıyorsam 6 - 7 tane. O zaman teknik direktör ben değildim. Petre'yi de ben getirmedim. Eski teknik direktör getirdi, benim de iyi arkadaşım. Ben bu konuda yöneticilere fikrimi söyledim. Niye o zaman Rumen oyuncu alınıyordu da, şimdi alınamıyor diye. 
"İkinci bir konu ise sahada bulunan futbolculara değil de gidenlere tezahürat yapılması. Tabii takım başarılı gidince, benim de başarılı olduğum görülünce, bazıları bunu istemedi. Herşey üzerime atılmak isteniyor. Arkadan dolaylı yollardan bana tekme atılıyor. Benim ile yönetim arasında birşey yaşanmadı. Yöneticilerle teknik bakımdan sürekli konuştum. Sezon başında stratejim vardı. Sezon arasında yine bir strateji oluşturdum. Ben sadece onlara bir şeyleri teklif ediyorum. Bunların gerçekleşip, yapılıp yapılmaması bana bağlı değil. 

Para yok 
Beni Galatasaray'a hiç kimse değil, kariyerim getirdi. Beş sene boyunca güzel şeyler yaptım. Güzel şeyler olduğu zaman herkes ön plana çıkmak istiyor, ama kötü olunca herşeyi benim üzerime atıyorlar. Yönetim bilmeden hiçbir adım atamam. Yani yaptığım herşeyi, değerlendirmeleri yöneticilere sundum. Fakat bütün polemiklere ismimin karışmasına bu yüzden üzülüyorum. 
Teknik açıdan bakarsak takımda hiçbir sorun yok. İlk yarıyı çok iyi tamamladık. Taraftarların şunu bilmesi gerekiyor. Kulüpte şu an para yok. Bu şartlar altında bu başarıya ulaşabildik. Takımdaki bazı oyuncular içinde son bir yıldır para almayanlar var. Onlara teşekkür ediyorum. 
Aslında yöneticiler Petre'yi istemiyoruz, kadro dışı bırakacaksın dediklerinde, benim ceketimi alıp eve gitmem gerekirdi. Bu da Ağustos 28 gibiydi. Galatasaray seviyesindeki bir takım için bunların yani kimin oynatılıp oynatılmayacağının söylenmesi normal birşey değil. Ben de yirmi yıl futbol oynadım. Ve böyle şeylerin normal olduğunu düşünmüyorum. 
Romanya'da bir söz vardır Bardak taşmaya başladı. Yavaş yavaş dışarıya doğru akıyor. Ayrılmayı düşünmüyorum. Sonuna kadar devam edeceğim. Bazıları belki ayrılmamı istiyordur, ama onlara karşılık vermeyeceğim. Yine de gazeteler bazı yönecilerin beni istemediğini yazıyor. Yani onlara göre bugün geldim, yarın ayrılmam gerekiyor. Benim burada durmam bazılarının işine gelmiyor. Bu kulübü çok seviyorum. O bakımdan herkesten şunu rica ediyorum, iyi çalışmam için beni rahat bırakın. Polemik yaratmayın. Bu takımın başına beni getirip de kukla gibi kullanmak isterlerse Hagi böyle biri olamaz. Beni şu an en mutlu edecek şey futbolculara alacaklarının ödenmesidir. 
Artık Rumen oyuncu olmayacak. Muhtemelen Petre de ayrılabilir. Son Rumen de ben olacağım. Bir gün ben de ayrılacağım." 

Akşam barış 

Hagi'nin basın toplantısının ardından akşam 17.00'de Galatasaray yönetimi, Mecidiyeköy'de olağanüstü toplandı. Ardından Hagi de, zirveye katıldı. Saatler süren bekleyiş sonunda, 23.45'te şaşırtıcı açıklamalar başladı. 
Başkan Yardımcısı Turgay Kıran ilk söze giren isim oldu. Kıran, "Değerli arkadaşlarım. Bugün dün teknik direktörümüz Hagi'nin teknik konularda görüşünü almak üzere yönetim kurulunda bir toplantı yaptık. Ancak sabahki Hagi'nin yaptığı basın toplantısında bazı yanlış anlaşılmalar olmuş. Dolayısıyla Hagi, başkan ve yönetim kuruluyla sohbetlerimiz devam edecek. Bu nedenle kısa bir ara verip, size bilgi vermek istedik. Galatasaray yoluna devam ediyor" dedi. 
Florya'da yönetimi hedef alan Hagi ise aynı saatte şu açıklamayı yaptı 
"Tabi ne söyleyebilirim. Sabah bir basın toplantısı yaptım. Buraya gelmemin nedeni Galatasaray'ın geleceğini konuşmak içindi. Bu toplantının sonunda hepimiz olumlu sonuçlarla ayrılıyoruz, yarın için daha güçlü olacağız. Tabi benim yaptığım açıklamalarda başkanımız ve bazı yönetim kurulu üyelerimizi üzdüğüm için kendilerinden özür diliyorum. Ama geldiğim günden beri söylediğim şey, tek hedefimiz hep birlikte mücadele etmekti ve şampiyonluğa ulaşmaktı. Aile içerisinde ara sıra böyle şeyler olur". 

Onların suçu neydi 

Lucescu gitmişti 
SARI - Kırmızılı ekip, daha önce de sert açıklamalarla karşı karşıya kalmış ve taviz vermemişti. Mehmet Cansun döneminde, Lucescu basın toplantısıyla yönetimi eleştirmiş, mali yetersizlikten söz etmişti. Bunun üzerine Cansun, bir gecede bileti kesmiş ve Fatih Terim'e giderek "Hocayı kovduk. Takımın başına geç" demişlerdi. 

Terim'e taviz yok 
TERİM, Mehmet Cansun yönetiminin teklifini kabul etmeyince, Lucescu konusunda alınan "göreve son verme" kararı hemen sümen altı edilmiş ve Rumen hoca işinin başında kalmıştı. Özhan Canaydın yönetimi ise Villereal'e elenildikten sonra hem İspanya'da hem İstanbul'da yönetime karşı sert açıklamalar yapan Fatih Terim'i görevinden almıştı. 

Siteye sansür 

GALATASARAY'IN resmi sitesinde Hagi'nin dün düzenlediği basın toplantısının anonsu birinci haber olarak verilmişti. Ancak Hagi'nin medya açıklamasında yönetime sert mesajlar göndermesinin ardından site hemen bu haberi geri çekti. Ayrıca, Rumen çalıştırıcının sözlerinden tek kelime bile yayınlanmadı, basın toplantısı "pas" geçildi. 


</TEXT>
</DOC>
