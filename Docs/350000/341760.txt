<DOC>
<DOCNO> 341760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/spor/ysenay.html </URL>
<DATE> 2005/05/12/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Helal sana Cim - Bom 
</HEADLINE>
<TEXT>



Fenerbahçe, kupa finali oynamaya değil de, angarya bir 90 dakikayı savmaya gelmişti sanki Olimpiyat Stadı'na...Halbuki aynı Fenerbahçe, aynı rakibin aynı taktiğine boyun eğip, kaybetmişti ilk yarı lig maçını Ali Sami Yen'de... Yani hiç mi ders çıkarmamıştı Daum o yenilgiden... Sen savunma hattını hemen Rüştü'nün önüne kurup, Galatasaray forvetlerine davetiye çıkaracaksın, sonra da yarım saatte yediğin üç golden sonra bütün hatlarınla ileriye çıkıp, gol yaratmaya uğraşacaksın... Yerler mi bunu Herr Daum .. Hele hele senin bütün zaaflarını çok da iyi bilen Cim - Bom teknik kulübesine karşı işlenir mi bu "taktik cinayet" ... Her maçta kolay gelen "avanta gollere" öylesine alıştırmışsın ki sen o tekdüze futbol kafanı, Galatasaray'ın, Fenerbahçe'yi ligde nasıl tilki kurnazlığıyla kovaladığının farkında değilsin. 

Daum'un intiharı 
Takım tüm isimleriyle "sanki buzdolabı reklamı yaparcasına" soğuk ve ilkesizdi. 22 yıldır Türkiye Kupası hasreti çeken Sarı - Lacivertli camiaya bu oyunu mu sunacaktı Daum ve onun sahadaki şöhretli talebeleri... Tuncay, "oymuş - şuymuş - buymuş" beni hiç ilgilendirmiyor. Böyle önemli oyunda, son hareketlerde bu kadar beceriksiz pas hataları öylesine yüksek futbolcu, ne denli beyefendi olursa olsun, golcülüğünü ve futbol ustalıklarını konuşturmadıkça, hiçbir "kıymeti harbiyesi" yok bizler için... 
Galatasaray, kolay ulaştığı sonuç için hiç de uğraşmadı aslında... Çünkü Daum'un falsoları o kadar açık ve netti ki Hagi için, bu durum vaziyetten goller çıkarması çok da normaldi Galatasaraylı ayaklar adına... Ribery, Sarı - Kırmızılı renklerin Alex'i Cim - Bom'da... Müthiş temposu ve üstün tekniğiyle yarışmada bayağı büyülüyor futbolu bilerek seyredenleri... Ayhan da üstün bir zeka... Dün gece sinirsiz ve sakin kalabildiği için çok faydalı oldu net Galatasaray galibiyetinin "tek top - çabuk ve ayağa pas" kavramlarına... 
Özetlersek, Fenerbahçe ligde zirvede kalıp, şampiyon da olabilir. Ancak ikişer maçta da hem Cim - Bom'a, hem de Kartal'a teslim olan bir takım, bu beceriksiz hocasıyla Avrupa yollarında kaybolup, gitmeye mahkumdur. Fenerbahçe'yi yönetmek için insan üstü gayretlerle çalışan yönetici kardeşlere duyurulur 



</TEXT>
</DOC>
