<DOC>
<DOCNO> 342320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sontur22.html </URL>
<DATE> 2005/05/13/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Dizüstü kampanyasında öğretmenlerin "q klavye" tepkisi .. 
</HEADLINE>
<TEXT>

     Türk Eğitim-Sen Kayseri Şube Başkanı Ali Benli, öğretmenlere verilen dizüstü bilgisayarların söylenildiği gibi "F klavye" olmadığını teslimattan sonra öğrendiklerini söyledi. 
     Benli, AA muhabirine yaptığı açıklamada, öğretmenlere verilen dizüstü bilgisayarların söylenildiği gibi Türkçe "F klavye" olmaması nedeniyle birçok talebin geri çekildiğini savundu. 
     Milli Eğitim Bakanı Hüseyin Çelik’in yayınladığı genelgede dizüstü bilgisayarların "F klavye" olacağını bildirdiğini ve kurslar düzenlenmesini istediğini öne süren Benli, şöyle konuştu 
     "Sayın Bakana bu tutumundan dolayı teşekkür etmeye hazırlanırken firmalarla yapılan sözleşmelere ’F klavye’ şartının konmadığını öğrendik. Oysa ki bilgisayarları temin edecek firmaların gönderdiği tanıtım broşürlerinde de Türkçe klavye olacağı belirtiliyordu. Ancak bilgisayarlar teslim edilmeye başladığında bahsedilen Türkçe klavyenin ’ Q klavye’ olduğunu anladık. Türkçe’ye en uygun klavye ’F’dir. F klavyeyi çok iyi kullanan Türk öğrenciler, katıldıkları dünya daktilo ve stenografi yarışmalarda her zaman önemli dereceler elde etmişlerdir. Buna rağmen neden Q klavye tercih edildiğini ve F klavye kursları düzenlenmesi istediğini anlayamadık." 
     
</TEXT>
</DOC>
