<DOC>
<DOCNO> 326520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/spor/spo08.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bekle Almanya' 
</HEADLINE>
<TEXT>


Arnavutluk maçının çok önemli olduğunu söyleyen Emre ile Necati, "Kazanırsak, bu moralle Gürcistan'ı da deviririz" dedi. İkili, "Dünya Kupası'na ne olursa olsun gideceğiz. Çünkü bekleyenler var" diye konuştu 

ERHAN TELLİ 


NEDEN OLMASIN 
AY- Yıldızlı takımın iki genç yıldızı Emre Belözoğlu ve Necati Ateş, Dünya Kupası grup eleme maçları öncesinde umut dolu mesajlar verdi. Oynanacak Arnavutluk ve Gürcistan maçlarından, transfer dedikodularına kadar her konuda çok özel açıklamalarda bulunan iki yıldız, "Bir gün aynı takımda da buluşacağız" ifadesini kullandı. 
İşte ikilinin sorularımıza yanıtları 
- Her ikiniz de milli takımın önemli yıldızlarındansınız. Çok kritik maçlar oynayacağız. Sizce Almanya'daki finaller için şansımız nedir 
Emre Gerçekten çok önemli maçlar oynayacağız. Herkesin desteğine ihtiyacımız var. Tek bir amaç için çalışıyoruz, o da Almanya'ya gidebilmek. Arnuvutluk maçını kazanarak hedefimize bir adım daha yaklaşmak istiyoruz. 
Necati İki maçı da mutlaka kazanmamız lazım. Her şey ilk karşılaşmaya bağlı. Eğer Arnavutluk'u yenersek, Gürcistan maçını da o moralle kazanırız. Almanya'ya ne olursa olsun gitmek zorundayız. Çünkü orada bizi bekleyen insanlar var. Orada evimizde gibi olacağız. 
- Milli takımla ilgili polemikler bitmek bilmiyor. Siz bunlardan etkileniyor musunuz 
Necati Milli takımın başarısını mı istiyorlar, başarısızlığını mı Bunu bazen anlamakta güçlük çekiyorum. Bizim patronumuz Ersun Yanal'dır. Görevi o verecektir. Burada isimlerin hiçbir önemi yok. Burası Türkiye'nin milli takımı. Ne Yanal, ne de bir başkası, isim olarak önemli değil. Milli takımı her şeyden üstün tutup, hedefe yürümeliyiz. 
- Emre, Türkiye'de seninle ilgili her gün yeni bir transfer haberi çıkıyor. Sen Türkiye'ye dönmeyi düşünüyor musun 
Emre Şu an için böyle bir düşüncem yok. Futbol hayatımı Avrupa'da sürdürmek istiyorum. Bazı teklifler var. Inter ile sözleşmem devam ediyor. Sezon sonunda ne olacağını ben de bilmiyorum. Türkiye'ye dönme gibi bir düşüncem yok. Ama şartlar gelecekte ne olacak, inanın bunu bilmek imkansız. 
- Necati, ya sen Emre gibi sen de Galatasaray'dan Avrupa'ya gitmeyi düşünür müsün 
- Benim için Avrupa henüz erken diye düşünüyorum. Belki 2 ya da 3 sezon sonra olabilir. Önce Galatasaray'da bir kupa kaldırmak istiyorum. Bu UEFA ya da Şampiyonlar Ligi Kupası da olabilir. 
- Milli Takım'da berabersiniz ama Galatasaray'da beraber oynayamadınız. İleride bu olabilir mi Birlikte oynamayı ister misiniz 
Emre Bir bakarsınız, bir gün buluşuruz. 
Necati Emre ile birlikte aynı takımda oynamaktan çok mutlu olurum. Emre saha içinde gerçek bir savaşçı, saha dışında da çok iyi bir arkadaş. Neden olmasın 

Emre Belözoğlu kimdir 
7 Eylül 1980'de İstanbul'da doğan Emre Belözoğlu, Zeytinburnu alt yapısında futbola başladı. Daha sonra Galatasaray'a transfer olan milli oyuncu, 1996-97 sezonunda A takımı'na yükseldi. Sarı - Kırmızılı forma altında 106 maça çıkan Emre, bu süreçte 13 gol attı. Daha sonra Inter'e transfer olan oyuncu, İtalya'da da 60 karşılaşmada 3 gol bulabildi. 

Necati Ateş kimdir 
3 Ocak 1980'de İzmir'de doğan Necati Ateş, Galatasaray'dan önce Altay ve Adanaspor'da görev yaptı. Geçen sezon Cim - Bom formasını giymeye başlayan 1.82 boyundaki oyuncu, 80 kilo. Bu sezon 16 karşılaşmada şans bulan Sarı - Kırmızılı futbolcu, 9 kez rakip fileleri havalandırdı. 

Yanal'ın 11'i belli 

MEHMET DEMİRCAN 

YILDIRAY'A GÜVENİYOR 
ARNAVUTLUK karşısında mutlak galibiyet hedefleyen Milli Takımlar Teknik Direktörü Ersun Yanal, bu karşılaşmanın ilk 11'ini kafasında belirledi. 
Özellikle orta alana büyük yük bindirmeyi düşünen Yanal, bu bölgedeki hızlı isimlerle rakibi vurmayı düşünüyor. Hamit ile uzaktan şutla gol aramayı planlayan Ay - Yıldızlı ekibin çalıştırıcısı, Yıldıray Baştürk'ün de formuna güveniyor. 
Savunmayı Tolga, İbrahim Toraman ve Koray üçlüsüyle kurmayı hedefleyen Ersun Yanal, bu isimlere, kanatlarda bulunan Serkan ve Ümit Özat'ın da yardımcı olmasını istedi. Milli Takımlar Teknik Direktörü, forvette denediği Necati ile Fatih Tekke'den de maksimum performans bekliyor. 


</TEXT>
</DOC>
