<DOC>
<DOCNO> 318856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonspo05.html </URL>
<DATE> 2005/02/26/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Mehmet Okur 10 sayı attı, Utah yenildi... 
</HEADLINE>
<TEXT>

     ABD Profesyonel Basketbol Ligi'ne NBA , bu sabaha karşı yapılan 9 maçla devam edildi. 
     Mehmet Okur'lu Utah Jazz, sahasında Boston Celtics'e 109-102 yenildi. Maçta 18 dakika forma giyen Okur, 10 sayı, 4 ribaunt 1 hücum-3 savunma , 2 asist ve 2 top çalma performansı gösterdi. Okur, 2 sayılık atışlarda 2'de 1, 3 sayılık atışlarda 1'de 1 ve serbest atışlarda 6'da 5 isabet buldu. 
     Bu sezonki en yüksek sayısına ulaşan Rus oyuncu Andrei Kirilenko'nun 29 sayı ve 5 ribaunt, Matt Harpring'in ise 18 sayı ve 8 ribaundu galibiyet için yeterli olmadı ve Jazz, son 7 maçında 6. yenilgisini almış oldu. 
     Öte yandan Boston'a dönüş yapan ve takımıyla ilk maçına çıkan Antoine Walker, 24 sayı ve 10 ribauntla ''double-double'' yaparak, Ricky Davis 17 sayı, Delonte West 16 sayı ve 7 ribaunt, Paul Pierce da 15 sayıyla Boston'a galibiyeti getiren isimler oldular. 
     
     ZAZA'NIN 4 SAYISI YETERLİ OLMADI 
     Gürcü asıllı Türk vatandaşı Zaza Pachulia, takımı Milwaukee Bucks'ın Toronto Raptors'a 106-102 yenildiği maçta 12 dakika forma giyerek 4 sayı attı, 3 ribaunt 2 hücum-1 savunma aldı ve 1 de top çaldı. Pachulia, 3 kez denediği 2 sayılık atışlardan ikisinde isabet buldu. 
     Maurice Williams'ın 21 sayısı ile Joe Smith'in 20 sayı ve 14 ribaundu, Bucks için yeterli olmazken Chris Bosh, 27 sayı ve 8 ribauntla, hem maçın en skorer ismi oldu hem de takımı Toronto'ya galibiyeti getirdi. 
     
     Günün diğer maçlarında alınan sonuçlar şöyle 
     New Jersey Nets-Charlotte Bobcats 93-86. 
     Indiana Paçers-Cleveland Cavalier 106-82. 
     Chicago Bulls-Washington Wizards 97-90. 
     Memphis Grizzlies-Denver Nuggets 94-97 uzatmada . 
     Portland Trail Blazers-Atlanta Hawks 102-101. 
     Los Angeles Lakers-Detroit Pistons 90-111. 
     Seattle Supersonics-Minnesota Timberwolves 98-88. 
     Lige, yarın TSİ sabaha karşı yapılacak 6 maçla devam edilecek. 
     
</TEXT>
</DOC>
