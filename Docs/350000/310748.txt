<DOC>
<DOCNO> 310748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/soneko01.html </URL>
<DATE> 2005/01/30/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
ATO raporu Kredi kartı faizleri plastik patlayıcıdan farksız... 
</HEADLINE>
<TEXT>

     Kredi Kartları Yasa Taslağı hazırlığı içerisinde bulunan Bankacılık Denetleme ve Düzenleme Kurulu'nun BDDK , Ankara Ticaret Odası'ndan ATO kredi kartları konusunda görüş istediği bildirildi. 
     ATO'dan yapılan yazılı açıklamaya göre, Oda tarafından sözlü ve yazılı olarak BDDK'ya 22 maddelik rapor sunuldu. 
     ATO raporunda, kredi kartlarına yasal düzenleme getirecek bir yasanın bir an önce çıkarılması ve kredi kartı faizlerine yasal bir sınırlama getirilmesi istendi. Raporda, söz konusu faizlerin devlet borçlanma faizlerine ya da tüketici kredisi faizlerine endekslenmesi önerisinde bulunuldu. 
     Kredi kartlarında çalınma ve bilgi dışı kullanım hallerini kapsayan ücretsiz bir ''sigorta sistemi''nin zorunlu hale getirilmesi gerektiği kaydedilen raporda, tüketiciyi cezbetmek amacıyla uygulanan kredi kartıyla taksitlendirme işleminin sınırlandırılması gerektiğine vurgu yapıldı. 
     Kredi kartı kullanıcısına verilen harcama limitinin, kart hamilinin resmi olarak belgelediği aylık toplam geliri ile orantılı olması gerektiği, bunun için ''Kredi Derecelendirme Sistemi''ne geçilmesi önerilen raporda, ayrıca kredi kartıyla internet üzerinden oynanan kumarın da engellenmesi istendi. 
     
     AVUKATLARA SİTEM 

     Sorunlu kredi kartlarıyla ilgili olarak bankaların iller bazında görevlendirdiği avukatların, ödemeler ve icra takipleri aşamasında tüketiciye anlayışsız davrandıklarının gelen mektuplardan ve şikayetlerden anlaşıldığı belirtilen raporda, bankaların faiz oranları ve ödemeler konusunda tüketiciye daha olumlu yaklaşmaları için bankaların kendi avukatlarına telkinde bulunmaları, gerekirse bankalar tarafından avukatların seminerler verilmesi istendi. 
     
     TÜKETİCİ KAMPANYASI ÇAĞRISI 

     Raporda ayrıca sadece yasa ile kredi kartı sorunlarının çözülemeyeceği de belirtildi. Tüketicilerin genel olarak kredi kartı kullanımı, özellikle de faizler, ödeme zamanları ve miktarları konularında bilgi eksikliğinin bulunduğunun gözlendiği, bu nedenle ''Kredi Kartları Bilgilendirme'' kampanyası düzenlenerek, tüketiciler bilinçlendirilmesinin en az yasa kadar önemli olduğu kaydedildi. 
     Bunun için bankaların, yıllık reklam harcamalarının yüzde 10'unu bu konuya ayırmalarının ''sosyal sorumlulukları'' yerine getirme açısından da sektöre puan kazandıracak bir girişim olarak değerlendirildiği belirtilen raporda, ATO'nun bu kampanyada yer almaya hazır olduğu bildirildi. 
     
     ATO BAŞKANI AYGÜN 

     Konuya ilişkin açıklamalarda bulunan ATO Başkanı Sinan Aygün de, Türkiye'nin kredi kartları krizine adım adım yaklaştığını belirterek, açıklamasında şu görüşlere yer verdi 
     ''Son geri sayım başladı. Bu geri sayımı ya bankalar durduracak, ya da yasalar bankalara dur diyecek. Kredi kartı faizi oranları aylık yüzde 4.44 ile 8.95 arasında değişiyor. Bu faizlerin yıllık bileşik faizleri de yüzde 68.4 ile yüzde 180'leri buluyor. Yıllık enflasyonun yüzde 9 olduğu ülkede böyle bir faiz olur mu Kanuni faizi yüzde 42, yeniden değerleme oranını yüzde 11.2, gecikme faizini yüzde 44, ticari faizi yüzde 25, mevduat faizlerini yüzde 25 olarak belirleyenler hata mı yapıyor Bankalar devlete en son yüzde 17 faiz ile para satmadılar mı Eğer bu rakamlar doğruysa birileri bizi kandırıyor.'' Kredi kartı faizlerinin indirilmesi konusunda bankalara çağrıda bulunan Aygün, ''Gelin, Sayın Başbakan'ın başkanlığında ve hakemliğinde bir Davos zirvesi de biz yapalım. Eğer faizlerin normal olduğuna siz beni ikna ederseniz sonsuza kadar susmaya hazırım. Eğer siz haksız çıkarsanız bu faizlerde yarı yarıya indirim isterim'' dedi. 
     
     TÜKETİCİLERE ÖNERİLER 

     Bankalar için en iyi müşterinin borcunu zamanında ödemeyen ve faiz ödeyen müşteri olduğuna dikkat çeken Aygün, ''iyi müşteri'' olmamak için bilinçli bir tüketici gibi davranmak gerektiğini ifade etti. Aygün, kredi kartı kullanımında tüketicilerin dikkat etmesi gereken konuları şöyle sıraladı 
     ''Kullandığınız kredi kartının aylık faizlerine sürekli olarak bakın. Pahalı bankaların kredi kartlarını kullanmayın. Gücünüz üzerinde harcama yapmayın, ayağınızı yorganınıza göre uzatın. Eğer borcunuzun tamamını ödemeyecekseniz, kredi kartı borcunu ödemek için son ödeme tarihini beklemeyin. Hesap kesim tarihinden hemen sonra ödemenizi yaparak faizden kurtulun. Asgari ödeme tutarının zamanında ödenmemesi halinde gecikme faizi ödeyeceğinizi unutmayın. Taksitlendirdiğiniz alışverişlerinizi bir kenara not edin. Ne kadar taksitlendirme yaptırdığınızı sürekli olarak göz önünde tutun. Aylık taksit limitinizi aşmamaya özen gösterin. O ay yaptığınız harcamaların tamamını, hesap kesim tarihinden sonra mutlaka kapatın. Bir kart borcunu diğer bir kart ile kapatma yoluna gitmeyin. Bu, borcunuzu artırmaktan başka bir işe yaramayacaktır. Mümkün olduğunca birden fazla kredi kartı kullanmayın. İnternet üzerinden sanal kumar oynamayın. Harcama siliplerini, kredi kartı ekstrenizle karşılaştırın.'' 

     
</TEXT>
</DOC>
