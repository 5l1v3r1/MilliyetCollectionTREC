<DOC>
<DOCNO> 317021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sontur25.html </URL>
<DATE> 2005/02/20/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Ulaştırma Bakanı Hızlandırılmış tren seferleri yeniden başlayacak 
</HEADLINE>
<TEXT>

     Ulaştırma Bakanı Binali Yıldırım, ''Hızlandırılmış tren seferleri, Bağımsız Bilim Kurulu'nun önerilerine uygun olarak tekrar başlayacak'' dedi. 
     Bakan Yıldırım, Türkiye Lokomotif ve Motor Sanayi A.Ş TÜLOMSAŞ Genel Müdür Vekili Hayri Avcı'yı ziyaret ederek, kurumun çalışmalarıyla ilgili brifing aldı. 
     Yıldırım, ziyarette yaptığı konuşmada, Bağımsız Bilim Kurulu'nun, 3 ay sonunda, Sakarya'daki hızlandırılmış tren kazasıyla ilgili 400 sayfalık rapor hazırladığını belirtti. 
     Yıldırım, raporda, kazanın aşırı hızdan meydana geldiğinin kesin olarak belirlendiğinin ifade edildiğini kaydetti. 
     Raporda, seferlerin tekrar başlaması için altyapının uzman heyet tarafından gözden geçirilmesi ve buna ait bir sertifika temin edilmesi şartı bulunduğu söyleyen Yıldırım, şöyle konuştu 
     ''Alman demiryollarıyla müşterek bir çalışma yaptık. Yakında incelemeye başlayacaklar. Ankara-İstanbul ve Bandırma-İzmir güzergahını inceleyip sertifika verecekler. Bilim Kurulu'nun önerilerine uygun olarak seferler tekrar başlayacak. Bizim açımızdan bir tereddüt yok. Ancak bütün ihtimalleri göz önünde bulundurmak istiyoruz.'' Ankara-Eskişehir arasındaki hızlı tren yol çalışmalarını hem şantiyede hem de helikopterle güzergah boyunca inceleyeceklerini belirten Ulaştırma Bakanı Yıldırım, şunları kaydetti 
     ''Mayıs 2003'te başlayan projenin, yıl sonunda bitirilmesi hedefleniyor. Ancak şu ana kadar imalat ve istimlaklar konusunda hukuksal sorunlar yaşadık. Bir gecikme söz konusudur. Bu gecikmeyi kapatabilmek için çalışıyoruz. İncelemeyi yaptıktan sonra yüklenici firmayla bunu görüşeceğiz.'' Bakan Yıldırım, demiryollarının yatırım portföyünde önemli projeler bulunduğunu, 10 yıllık projelerin toplam tutarının 20 milyar dolar olduğu söyledi. 
     
</TEXT>
</DOC>
