<DOC>
<DOCNO> 317180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sondun41.html </URL>
<DATE> 2005/02/21/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Bu bir ilk... 'Hamaset' için TV kuruldu .. 
</HEADLINE>
<TEXT>

     Rusya Savunma Bakanlığı, vatandaşların hamaset duygularını güçlendirmek amacıyla ''Zvezda'' Yıldız adlı TV kanalını resmen açtı. 
     TV yöneticilerinden Aleksandr Lebedef, ''vatandaşın ülkesiyle gururlanmasını daha da artıracak'' TV yayınlarının, önce deneme amacıyla sadece Moskova ve çevresinde başlayacağını, yayınların mayıs ayında normal akışına kavuşacağını ve günde 18 saat yayın yapılacağını bildirdi. 
     ''Herkes şunu bilmeli Barutumuz kuru. Vatanımızı her zaman ve her yerde savunmaya hazırız'' diyen Lebedef, özellikle ve öncelikle gençlerin vatanperverlik duygularını geliştirmeyi hedeflediklerini belirtti. Gençlere devlet sembollerine saygıyı öğreteceklerini söyleyen Lebedef, yayınlarında sağlıklı hayat tarzını işleyeceklerini, ordunun imajını düzelteceklerini ve terör, yolsuzluk ve adaletsizlikle savaşan kahramanlardan söz edeceklerini anlattı. 
     Lebedef, TV kanalının açılışı dolayısıyla düzenlenen törende, ''Bizim yurdumuz dünyanın en güzel yurdu, tarihimiz dünyanın en şanlı tarihi... Geleceğimiz kendi ellerimizde...'' diye konuştu. 
     
</TEXT>
</DOC>
