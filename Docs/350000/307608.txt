<DOC>
<DOCNO> 307608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur45.html </URL>
<DATE> 2005/01/18/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
4.5 ton at eti ile yakalandılar .. 
</HEADLINE>
<TEXT>

     Mersin'de, 4 kişi, vatandaşın tüketimine sunmak üzere 4,5 ton kaçak kesimi yapılmış at eti ile yakalandı. 
     Emniyet Müdür Vekili Süleyman Ekizer, düzenlediği basın toplantısında, kasap ve marketlerde satılan etlerin tatlarının farklı olduğu, pişirildiği zaman kötü koku yaydığı ihbarı üzerine düzenlenen operasyonda, Hasan T'nin yakalanarak, gözaltına alındığını bildirdi. 
     Tarım İl Müdürlüğü yetkililerince, Karaduvar Mahallesi'nde Mehmet B'ye ait soğuk hava deposu ve Üzeyir K'ya ait depoda yapılan aramalarda, vatandaşın tüketimine sunulmak üzere hazırlanmış 4,5 ton kaçak kesilmiş at eti ele geçirildiğini ifade eden Ekizer, olayla ilgisi olduğu belirlenen Hakan G'nin de gözaltına alındığını söyledi. 
     Ele geçirilen etlerin, Tarım ve Köyişleri Bakanlığı Mersin İl Kontrol Laboratuarı Müdürlüğü'nce yapılan muayene ve analizlerde ''tek tırnaklı hayvan eti'' olduğunun saptandığını vurgulayan Ekizer, insan tüketimine uygun olmadığından imhasının gerektiği şeklinde rapor verildiğini kaydetti. 
     Yakalan 4 kişinin, kamu sağlığına karşı işlenen suçlar kapsamında, ''Tehlikeli ve bozulmuş gıda ticareti yapmak'' suçundan adliyeye sevk edeceklerini, ayrıca 3285 Sayılı Hayvan Sağlığı Zabıtası Kanunu'na göre para cezasına çarptırılacakları bildirildi. 
     
</TEXT>
</DOC>
