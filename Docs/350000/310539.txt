<DOC>
<DOCNO> 310539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sonspo03.html </URL>
<DATE> 2005/01/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Beşiktaş'ta Kleberson Fran'ı bekliyor 
</HEADLINE>
<TEXT>

     Gizlice İstanbul'a getirtilen Kleberson'un menaceri, Juanfran'ın gönderilmesi halinde hemen imza atacak. 
     
     Kulübe bıktırdı 
     Kontenjan dolu olduğu için yabancı transferinde son adımı bir türlü atamayan Beşiktaş’ta her şey Juanfran’a bağlı. Ben Thatcher, Fulham’a gidemeyip Manchester City’ye geri döndüğü için İngiliz takımına transferi son dakikada yatan İspanyol futbolcunun bir başka kulüple anlaşması halinde, Manchester United’da yedek kulübesine hapsolan Kleberson da Siyah-Beyazlı renklere katılacak. Prensip anlaşmasına varılan Brezilyalı futbolcu haber bekliyor. 
     
     2001’de alınmamış 
     Gizlice İstanbul’a getirtilen Sambacı’nın menaceri, pazartesiye kadar kalacak ve Fran’da olumlu bir gelişme yaşanması halinde hemen sözleşme yapılacak. Bu konuda ilginç bir gerçek ortaya çıktı. Futbolcu izleme komitesinde görev yapan Fikret Demirel’in, 11 Eylül 2001’de, Atletico Paranense’de oynadığı dönemde Kleberson’u önerdiği, o dönemki yönetimin 2.5 milyon dolarlık maliyeti nedeniyle ilgi göstermediği öğrenildi. 
     
     Mustafa Özkan ve Youla da listede 
     Teknik direktör Rıza Çalımbay’ın şu an Gençlerbirliği’nde forma giyen Mustafa Özkan ile Ali Tandoğan’ı da istediği öğrenildi. Yönetimin bu iki futbolcuyu takas yoluyla alabilmek için görüşmelere başladığı kaydedildi. Bu arada Çalımbay’ın övgüyle bahsedip kalmasını istediği Ronaldo’dan ancak bir şartla vazgeçebileceği bildirildi Ronaldo’yu Youla ile takas edebilme şansımız varsa, bu işi hemen bitirelim.ö Başkan Yıldırım Demirören’in, İlhan Cavcav’la sıkı pazarlıklara girmesi an meselesi... 
     
     Koray’a vize çıktı 
     Çaykur Rizespor Yönetimi’nden Beşiktaş’a bir iyi bir de kötü haber geldiği kaydedildi. Karadeniz Kulübü Başkanı Ekrem Cengiz’in sezon sonunda sözleşmesi sona erecek Koray için Siyah-Beyazlılar’a yeşil ışık yaktığı, ancak kontratı sürecek olan Okan konusunda kesin bir dille ret’ yanıtı verdiği belirtildi. 
     
     Serdar, İstanbul’a 
     Beşiktaş altyapısından A Takım’a kazandırılan Serdar Özkan, sezon sonuna kadar İstanbulspor’a kiralanacak. Geniş kadro nedeniyle Siyah-Beyazlı takımda şans bulamayan genç oyuncunun, göstereceği performansa göre sezon sonunda ya Kartal’a geri döneceği, ya da pişmesi için 1 yıl daha kiralanacağı vurgulandı. 
     
     Sülo’ya para engeli 
     Uzun süredir denenen ve tribünlerin sevgilisi haline gelen Souleymanou, para engeline takıldı. Bir yandan yabancı kontenjanı dolu olduğu için kadroya katılamayan Nijerya Ümit Milli Takımı kaptanına, diğer taraftan 50 milyar liralık masraf nedeniyle şu an için lisans da çıkartılmadığı öğrenildi. 
     
</TEXT>
</DOC>
