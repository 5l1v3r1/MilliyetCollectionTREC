<DOC>
<DOCNO> 317934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonsiy21.html </URL>
<DATE> 2005/02/23/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Ankara'da yoğun diplomasi trafiği 
</HEADLINE>
<TEXT>

     Ankara, önümüzdeki dönemde yoğun bir diplomasi trafiğine sahne olacak. 
     Edinilen bilgiye göre, yarın Letonya Dışişleri Bakanı Artis Pabriks'i konuk edecek olan Ankara, 27-28 Şubat'ta da AB Dönem Başkanı Lüksemburg'un Dışişleri ve Göç Delege Bakanı Nicolas Schmit'i ağırlayacak. 
     Mart ayının ilk konuğu ise AB Komisyonu'nun Genişlemeden Sorumlu Üyesi Olli Rehn olacak. 
     Rehn'in 6 Mart Pazar günü Türkiye'ye gelmesi beklenirken, 7 Mart'ta Türkiye-AB troykası dışişleri bakanları düzeyinde Ankara'da toplanacak. 
     Öte yandan, Gürcistan Dışişleri Bakanı Salome Zurabişvili 9-10 Mart'ta, İsviçre Dışişleri Bakanı Micheline Calmy-Rey 28-30 Mart arasında, Arjantin Dışişleri Bakanı Rafael Bielsa da 28-31 Mart arasında Türkiye'yi ziyaret edecek. 
     Bu arada Dışişleri Bakanı ve Başbakan Yardımcısı Abdullah Gül'ün, 11-14 Mart arasında ikili temaslarda bulunmak üzere İngiltere'ye, 22-23 Mart'ta da AB ara zirvesi için Belçika'ya gitmesi öngörülüyor. 
     
</TEXT>
</DOC>
