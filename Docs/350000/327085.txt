<DOC>
<DOCNO> 327085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonspo17.html </URL>
<DATE> 2005/03/25/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Mehmet Okur 5 sayı attı, Kirilenko sakatlanarak sezonu kapattı... 
</HEADLINE>
<TEXT>

     ABD Profesyonel Basketbol Ligi'ne NBA 7 maçla devam edildi. 
     Sahasında Washington Wizards'a 85-84 yenilen Utah Jazz'da, başarılı forvet oyuncusu Rus Andrei Kirilenko, Wizardslı Kwame Brown ile çarpışarak ayak bileğini kırdı. Oyuncusu Carlos Boozer de şubat ayında sakatlanan Jazz, sezonun geri kalanında sahaya çıkamayacağı bildirilen Kirilenko'nun da yokluğuyla rakibine 1 sayı farkla yenilmekten kurtulamadı. 
     Maçta 26 dakika forma giyen Mehmet Okur, 5 sayı, 5'i hücum 8 ribaunt, 1 asist ve 3 blokluk performans sergiledi. Okur, 7 kez denediği 2 sayılık atışların 2'sinde ve bir kez denediği serbest atışta isabet bulurken, yine bir kez denediği 3 sayılık atışta başarılı olamadı. 
     Jazz'da Matt Harpring, 18 sayı ve 6 asistle en çok sayı üreten isim olurken, Raja Bell, 10 sayı ve 10 ribauntla double-double yaptı. 
     Utah Jazz'ın sahasında 1997'den bu yana ilk kez galibiyet yüzü gören Wizards'da ise Gilbert Arenas 29 sayıyla, Larry Hughes da 25 sayı ve 9 ribauntla galibiyeti getirdiler. 
     
     ÇAYLAK EMEKA OKAFOR'DAN SEZONUN 36. DOUBLE-DOUBLE'I 

     Sakatlanarak sezonun geri kalanına veda eden diğer bir isim Hidayet Türkoğlu'nun takımı Orlando Magic, sahasında Charlotte Bobcats'e 108-94 yenildi. 
     Son 10 maçından 9'unu kaybeden Magic'de, Grant Hill'in 28 sayı ve 6 ribaunt, Deshawn Stevenson'ın 23 sayı ve double-double yapan Jameer Nelson'un 18 sayı, 7 ribaunt ve 13 asisti, yenilgiyi engelleyemedi. 
     Öte yandan, son 4 gün içinde Magic'i ikinci kez yenen Bobcats'de, sezonun 36. double-double'ını yapan çaylak oyuncu Emeka Okafor'un 23 sayı ve 10 ribaunt, Gerald Wallace'ın 22 sayı ve 9 ribaunt, Primoz Brezec'in de 20 sayı ve 7 ribauntluk başarılı performansları, galibiyet için yeterli oldu. 
     Deplasmanda alınan 11 maçlık yenilgi serisine son veren Bobcats'de, 15 sayı, 15 asist ve 8 top çalmalık performansıyla double-double yapan Brevin Knight da dikkati çeken diğer bir isim oldu. 
     
     Ligde alınan diğer sonuçlar şöyle 

     Memphis Grizzlies-New Jersey Nets 105-96. 
     Houston Rockets-Cleveland Cavaliers 99-80. 
     Denver Nuggets-Los Angeles Lakers 117-96. 
     Sacramento Kings-Dallas Mavericks 109-101. 
     Seattle Supersonics-Portland Trail Blazers 96-91. 
     Lige, TSİ yarın sabaha karşı yapılacak 9 maçla devam edilecek. 
     
</TEXT>
</DOC>
