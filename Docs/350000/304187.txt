<DOC>
<DOCNO> 304187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/dunya/adun.html </URL>
<DATE> 2005/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyona destek 
</HEADLINE>
<TEXT>


Irak'a komşu ülkelerin dışişleri bakanları, Irak halkı istediği takdirde ülkede bir federasyon kurulabileceğini açıkladı. Türkiye, federasyonun etnik ya da dini temelde olamayacağını teyit ettirdi 

Utku Çakırözer 


Ürdün'ün başkenti Amman'da yapılan "Irak'ın Komşuları ve Bölge Ülkeleri Toplantısı"nda, 30 Ocak'ta yapılacak seçimlere ve Irak'ta kurulacak bir federatif yapıya destek kararı çıktı. Seçimlere Sünni Arapların katılımını sağlamak için, büyük çoğunluğu "Şii" olan Irak'ın "Arap" kimliğine atıfta bulunulması dikkat çekti. 
Türkiye'yi Dışişleri Bakanı Abdullah Gül'ün temsil ettiği toplantıya Irak, Suriye, Ürdün, Suudi Arabistan, Kuveyt, Bahreyn ve İran katıldı. 
Irak'ta 30 Ocak'ta yapılacak seçimlere destek mesajı verilen toplantıda, özellikle Sünni Arapların seçime katılımı için yoğun çaba harcanması kararı alındı. Toplantı sonrasında yayımlanan bildiride, "Irak halkının istemesi durumunda Irak'ta federatif bir yapıya geçilmesinin teşvik edileceği" açıklandı. 

Gül, çifte söz aldı 
Bildirideki bu ortak kararın Türkiye'de, "Kürt federatif devleti kuruluyor" şeklinde anlaşılmasından çekinen Gül, toplantı sırasında Irak Dışişleri Bakanı Hoşyar Zebari ve toplantıya ev sahipliği yapan Ürdün Dışişleri Bakanı Hani El Mülki'den kurulacak federatif yapının etnik değil, coğrafi bir yapı olacağı yönünde açıklama yapmalarını istedi. Gül'ün isteği doğrultusunda söz alan Zebari, katılan bakanlara seslenerek, "Bizim de düşüncemiz, Gül'ün dediği gibi etnik ya da din temeline dayalı bir federasyon değil, coğrafi bir yapılanmadır" dedi. Gül, Mülki'den de basın toplantısında Zebari'nin içeride yaptığı açıklamayı duyurarak, teşvik edilmesi düşünülen modelin idari-coğrafi federasyon olduğunun açıklanmasını istedi. 

Zirvede İran alarmı 
Ürdün tarafından bölgede "Şii hilali" kurmakla suçlanan İran'ın Dışişleri Bakanı Kemal Harrazi, ilk kez komşular toplantısını protesto ederek Amman'a gelmedi. Harrazi'nin yerine toplantıya katılan yardımcısı Ali Gulam Heşru da sert bir açıklama yaparak, İran'a yönelik suçlamaları reddettiklerini açıkladı. 
Bu arada, bir sonraki toplantının Irak seçimlerinin ardından İstanbul'da yapılması kararı alındı. 

Kral, İran'a yüklendi 

DIŞ HABERLER SERVİSİ 

Irak'a komşu ülkeler toplantısına ev sahipliği yapan Ürdün'ün Kralı Abdullah II, İran'a yönelik sert eleştirilerde bulundu. Kral, İran'ı Irak'ın içişlerine karışmak ve Irak'ta Şiileri iktidara getirerek kendi etkisinde teokratik bir rejim kurmaya çalışmakla suçladı. İran ise, Kral'ın yönelttiği suçlamaları reddederken, bu tür çıkışların Irak'a hakaret olduğunu ve halkı böleceğini ileri sürdü. 

Sünni Araplar endişeli 
AP'nin haberine göre, uluslararası toplantıya ev sahipliği yapan Kral Abdullah, diplomatik teamüllere ters düşmeyi göze alarak Tahran'a sert salvolar savurdu. Arap dünyasındaki Sünni çoğunluğun endişelerini seslendiren Kral, İran'ın müdahaleleri sonucunda Irak'ta Şii egemen bir yönetim oluşmasına hiç de iyi bakmayacaklarını ortaya koydu. 

'1 milyon İranlı Irak'ta' 
AP, Kral'ın geçen ay Washington Post'a verdiği demeçte Irak'taki 30 Ocak seçimlerine değinirken, İran'dan Irak'a 1 milyon İranlının giriş yaptığını ve bunların seçimde oy kullanacaklarını açıkladığını bildirdi. Kral Abdullah, Sünnilerin boykot ettiği seçimlerin en az 6 ay ertelenmesi gerektiğini ifade ettiklerini ve ABD'yi İran'ın yayılmacı emelleri konusunda sürekli uyardıklarını vurguladı. Ancak Kral, dün Kuveyt'in El Rai El m gazetesinde çıkan demecinde, Şiilere karşı olmasının mümkün olmadığını belirterek, Washington Post'a yayımlanan sözlerinin yanlış anlaşıldığını öne sürdü. 


</TEXT>
</DOC>
