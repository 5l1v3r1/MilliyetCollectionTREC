<DOC>
<DOCNO> 305230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur34.html </URL>
<DATE> 2005/01/10/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Hastane bahçesinde ihale kavgası 
</HEADLINE>
<TEXT>

     İzmir'de bir hastanenin akaryakıt ihalesi sırasında çıkan kavgada 2 kişi yaralandı, 1 kişi gözaltına alındı. 
     Alınan bilgiye göre, Ege Üniversitesi Tıp Fakültesi Hastanesi'nin akaryakıt ihalesine 16 firma teklif verdi, ancak ihaleye gerekli şartları taşıyan 9 firma katılabildi. 
     İhale yapılırken, hastanenin poliklinikleri önünde iki grup arasında yumruklu-tekmeli kavga çıktı. 
     Emniyet güçlerinin müdahale ettiği kavga güçlükle önlenirken, İbrahim Naki A. ve Fahrettin K. çeşitli yerlerinden yaralandı. Yaralılar Ege Üniversitesi Tıp Fakültesi Hastanesi Acil Servisi'nde tedavi altına alındılar. 
     Bornova İlçe Emniyet Müdürlüğü ekipleri, kavgayla ilgili olarak gözaltına alınan 29 yaşındaki Deniz Ö'nün üzerinde bir ruhsatsız tabanca ve 16 mermi ele geçirdi. 
     Deniz Ö., gözaltına alındı, olayla ilgili soruşturmaya devam ediliyor. 
     
</TEXT>
</DOC>
