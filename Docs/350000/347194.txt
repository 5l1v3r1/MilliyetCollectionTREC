<DOC>
<DOCNO> 347194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonsiy18.html </URL>
<DATE> 2005/05/30/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Aydınlardan yeni TCK'ya tepki bildirisi... 
</HEADLINE>
<TEXT>

     Gazeteci, sanatçı, yazar ve müzisyenlerin de aralarında bulunduğu yaklaşık 150 aydının oluşturduğu "Yurtsever Hareket", yeni Türk Ceza Kanunu’na TCK hazırladıkları bildiriyle tepki gösterdi. 
     Taksim’de düzenlenen basın toplantısında ressam Bedri Baykam’ın okuduğu "Yurtsever Hareket" bildirisinde, "toplumun demokratik haklarını kullanarak tepkisini dile getirmesinin en büyük araçlarından biri olan basının özgürlüğünün yeni TCK ile büyük bir yara alacağı" kaydedildi. 
     Bildiride, "Hükümet, kendisine yöneltilen eleştirilere artan bir tahammülsüzlük içindedir. 1 Haziran’da yürürlüğe girecek yeni TCK ile kendisini güvenceye almak, böylelikle halkı sindirmek istemektedir" denildi. 
     Toplantıya, Kadın Araştırmaları Derneği’nden Prof. Dr. Necla Arat, Plastik Sanatlar Derneği Başkanı Mehmet Güleryüz, sanatçılar Rutkay Aziz ve Nejat Yavaşoğulları’nın da aralarında yer aldığı bildiriye imza atan aydınlardan bir bölümü de katıldı. 
     
</TEXT>
</DOC>
