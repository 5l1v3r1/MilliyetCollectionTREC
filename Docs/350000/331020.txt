<DOC>
<DOCNO> 331020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun08.html </URL>
<DATE> 2005/04/07/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
"ABD ordusu Kerkük'te iç savaş çıkmasından korkuyor" 
</HEADLINE>
<TEXT>

     Amerikan gazetelerine haber servisi veren Knight Ridder ajansı, Irak'ın kuzeyindeki Amerikan subaylarına dayanarak, ABD ordusunun, Kerkük'teki etnik gerginliklerin büyük çaplı şiddet olaylarına, hatta iç savaşa dönüşmesinden kaygı duyduğunu bildirdi. 
     Knight Ridder'ın bölgedeki muhabiri, ''30 Ocak seçimlerinden sonra Kerkük'ün Kürt bölgesine bağlanması amacıyla bölgeye Kürt göçünün bütün hızıyla sürdüğünü'' belirtti. 
     Amerikalı subaylar da bu gelişme nedeniyle Araplar ve Türkmenlerin isyan edebileceğini söylediler. 
     ABD Kara Kuvvetleri'nin Kerkük'teki irtibat subayı Yarbay Anthony Wickham, ''Bölgedeki üst düzey yönetim makamlarının Kürtlerin eline geçmesinin yol açacağı domino etkisiyle Türkmenlerin ve daha ziyade de Arapların ayaklanmasından kaygı duyuyoruz'' dedi. 
     Türkmenlerin ve Arapların silahlanma niyeti taşıdığını, Kürtlerin zaten peşmergelerinin bulunduğunu ifade eden Yarbay Wickham, ''En kötü senaryo, bir iç savaşın çıkması. Bu tehdit, orada duruyor'' diye konuştu. 
     Wickham, bölgede büyük çaplı çatışmalar çıkması halinde, bunun bütün Irak'ı istikrarsızlaştıracağı endişesini taşıdığını da belirtti. 
     Bölgedeki Amerikan kuvvetlerinin komutanı Tümgeneral Joseph Taluto da bölgedeki etnik grupların diyalog kurmaları gerektiğini kaydederek, ''Biz bu konuda ne yapabiliriz ki Açıkça konuşmak gerekirse pek fazla bir şey yapamayız'' dedi. 
     Knight Ridder ajansının haberine göre, Kerkük'te geçen ay düzenlenen saldırılarda bazı Kürt güvenlik güçlerinin ölmesinin ardından Kürt polislerin, iki Türkmen sokak satıcısına işkence yapması üzerine, Türkmenlerin düzenlediği protesto gösterisinde çatışma çıkması noktasına çok yaklaşıldı. 
     Yarbay Wickham da bu olaya ilişkin olarak, ''Bu bir kıvılcım olabilirdi'' dedi. 
     Ajansa konuşan Türkmenler ve Araplar, Kürtlerin kendilerini kentten sürmek için zaman zaman güce başvurduğunu ve peşmerge gücünden çıkıp Irak ordusu ve polisine katılan Kürtlerin, bu konumlarını ''yıldırma'' amacıyla kullandığını anlattılar. 
     
</TEXT>
</DOC>
