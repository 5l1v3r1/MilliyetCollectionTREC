<DOC>
<DOCNO> 344446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/guncel/gun05.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeraltında 2 gizli oda 
</HEADLINE>
<TEXT>


Uzanlar'ın el konulan Zeytin Adası'nda, binaların toprak altındaki bölümlerinde 2 gizli oda tespit edildi 

MUSTAFA SARIİPEK Muğla DHA 

Tasarruf Mevduatı Sigorta Fonu'nun TMSF Uzan Ailesi'nin borçları nedeniyle el koyduğu Göcek açıklarındaki Zeytin Adası'nda 2 gizli oda bulundu. 
TMSF'ye 3 ay önce yapılan "Adada gizli odalar var" ihbarı üzerine yapılan ilk aramada şüpheli bulgulara rastlandı. Geçen hafta da İstanbul, Ankara ve yurtdışından gelen 5 uzman, odayı özel cihazlarla aradı. Binaların toprak altında kalan bölümlerinde 2 oda tespit edildi. Taş duvarlı odalardan büyüğü Hakan Uzan'ın villasındaki çalışma odasının altında yer alıyor. Küçük odanın ise çamaşırhane bölümünün altında kaldığı anlaşıldı. 

Odaların, TMSF yetkilileri ve belediye görevlilerince daha sonra açılacağı belirtildi. Kemal Uzan ile oğulları Cem ve Hakan Uzan'ın evlerinin duvarlarının normalden 2 kat daha fazla kalın olduğu da son incelemelerde ortaya çıktı. Belediye, statik planların dışında inşaat yapılması nedeniyle adada inceleme başlattı. 
Adada bir araştırma daha yapacaklarını anlatan TMSF Satış Dairesi Başkanı Fethi Çalık, şöyle konuştu 
"Eski yağhane olarak gözüken Kemal Uzan'a ait bir numaralı binanın duvar kalınlığı 55-82 santime çıkarılmış. Zemini güçlendirilmiş. 2 numaralı bina gözüken Hakan Uzan'ın villasının duvarları 55, 82 ve 86 santim kalınlıklarında. Gereğinden fazla güçlendirilme yapılmış. Sarnıç olarak gözüken yer, projede çalışma odası olarak gösterilmiş. Cem Uzan'ın villasının her yanı güçlendirilmiş. 5 numaralı eski bina boş gözüküyor. Buranın altında taşla kaplı gizli bir yer bulundu. Ayrıca tek katlı kireç binası olarak gözüken yere bodrum katı ve altında da yine yeni bir oda daha yapıldığı belirlendi. Sanırım burada da bir şeyler çıkacak." 




</TEXT>
</DOC>
