<DOC>
<DOCNO> 338328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/spor/aspo.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek Akın'da bitti 0-1 
</HEADLINE>
<TEXT>


Beşiktaş, Rize deplasmanında sıkıntılı anlar yaşadı, ancak kalecisi Murat Şahin ile ayakta kaldı. Kartal, İbrahim Akın'ın müthiş füzesiyle de üç puanı kaptı 


90 dakika 

Sistem güzel ama 
BİLAL MEŞE 

Atom Karınca'nın oyun sistemi 1-3-1-3-2... Ronaldo son adam, önünde üçlü savunma bloku, hemen önünde Koray, orta alanda yine üçlü bir blok. Carew ofansta son adam, hemen arkasında İbrahim Akın... Kontrataklarda Pancu ve Ahmed Hassan'ın yanısıra Tümer Metin ofansa destek veriyorlar, hem çoğalıyorlar, hem de pozisyon kovalıyorlar. 
Sistem güzel... Ne var ki bu sistemi sahada uygulamak çok önemli. Yani tamamen galibiyete ve de fizik gücüne dayalı bir sistem. Eğer fizik gücünüz yeterli değilse vay ki, vay Bir de kritik noktalarda top kaybı ve ilerde topu fazla tutamazsanız, kalenize sürekli davetiye çıkarırsınız Tıpkı dünkü maçta olduğu gibi. Orta alanda kaptırılan toplar sürekli Beşiktaş kalesinde tehlike oluşturdu. Buna bir de ofansdaki top kayıplarını eklerseniz sıkıntı çekmemeniz işten bile değil 
Tıpkı ilk yarıda Kartal'ın kalesinde sık sık yaşanan tehlikeler gibi. Orta alanda kaptırılan tüm toplar döndü, Beşiktaş kalesine tehlike oluşturdu. Daha çok pozisyon üreten ancak atamayan Rizespor'du bu yarıda. Ne var ki İbrahim Akın'ın bazukası Rizespor'u şoka sokarken, ev sahibi takımın galibiyet hesaplarını da alt üst etti. Ne var ki ikinci yarıda üstün olan, ofansif oynayan, pozisyon üreten ve atamayan yine Rizespor'du. Oyunu rakip alana yıkan ev sahibi takımın ileri uç elemanları son vuruşlarda biraz becerili olabilselerdi, Kartal'ı çökertmeleri işten bile değildi. Maçın son yirmi dakikası Kartal kalesinde geçti dersek abartmış olmayız. Özellikle kanatlardan oyunu rakip alana yıkan Rizespor, gol için çırpındı, durdu, savunmayı da geçtiler ama kaleci Murat'a takıldılar. 

Rıza Çalımbay tatmin olmadı 

İstediklerini yapamadıklarını söyleyen Beşiktaş'ın hocası, "Kalan 4 maçta bu futbolun çok üstüne çıkmalıyız" dedi 

ORHAN YILDIRIM 

İlk yarıda çalıştırdığı Çaykur Rizespor karşısına dün rakip olarak çıkan Beşiktaş Teknik Direktörü Rıza Çalımbay, sonucun güzel ancak futbolun tatmin edici olmadığını söyledi. 
Fenerbahçe maçının ardından takımda konsantrasyon eksikliğinin hissedildiğini vurgulayan Rıza hoca, "Rize karşısında istediğimizi yapamadık. Ancak şu da bir gerçek ki, rakibimiz de iyi oynadı. Rize her zaman zor bir deplasmandır" ifadesini kullandı. 
Bundan sonra kalan dört maçlarını da kazanmak zorunda olduklarını ifade eden Çalımbay, konuşmasını şöyle sürdürdü "Üstelik bu karşılaşmalar, çok daha zorlu geçecek. Bu nedenle oynadığımız futbolun çok üzerine çıkmamız lazım." 
Karşılaşmanın tek golünü atan İbrahim Akın'ı da öven Rıza Çalımbay, "O bunu her zaman yapıyor. İbrahim, her zaman kaleyi gördüğünde vuran, başarılı bir oyuncumuz. Bu nedenle golünü normal karşılıyorum" diye konuştu. 

Bağırlarına bastılar 

Çaykur Rizespor taraftarı, devre arasında kulüpten ayrılan Rıza Çalımbay ile eski futbolcuları Koray'a büyük ilgi gösterdi. Çalımbay'a, "Sen bizim her şeyimizsin" diye tempo tutan Mavi - Yeşilliler, başarılı çalıştırıcıya çiçek verdiler. 
Beşiktaş'a tesislerini açan ev sahibi ekibin Asbaşkanı Erol Yıldırım, Genel Kaptan Yılmaz Zehiroğlu ve yöneticiler Resul Çolak ve Nurettin Cengiz, önceki akşam Beşiktaş Başkanı Yıldırım Demirören, Asbaşkan Kıvanç Oktay ve Teknik Direktör Rıza Çalımbay'a yemek vererek iyi bir misafirperverlik örneği gösterdi. 

MAÇIN ADAMI 
Murat Şahin 
Dünkü doksan dakikalık mücadelede ön plana çıkan kuşkusuz Beşiktaş'ın file bekçisi Murat Şahin idi. Cordoba'nın yokluğu bir anlamda onun için de şans oldu. Özellikle ikinci yarıda kurtarmaktan adeta bunalıma girdi. Özellikle yan toplardaki zamanlaması mükemmeldi. Bir anlamda Kartal'ı, Rize'deki bunalımdan kurtaran, olası bir mağlubiyeti önleyen isimdi. 

MAÇIN HAKEMİ 
İş düşmedi 
İsmet Arzuman maçın sonucunu etkileyecek hata yapmadı. En önemli tarafı tecrübesini sahaya yansıtması ve oyunculara bunu hissettirmesiydi. Pozisyonlara yakın oldu, avantajları kesmedi, çıkardığı tüm sarı kartlar bir hakem doğrusuydu. 

MAÇIN DAKİKALARI 
Rize sayısız fırsat tepti 
13 Pancu'nun kaptırdığı topu Fahri soldan hareketlenen Serkan'ın koşuyoluna bıraktı. Tecrübeli futbolcu cezaalanına girdi, çaprazdan sert vurdu, savunma kornere çıkardı. 
23 Rizespor'un, Beşiktaş'a baskı kurduğu anlardan biriydi. Fahri sağdan indi, penaltı noktası üzerine kesti, Okan gelişine sert vurdu, top yandan az farkla auta çıktı. 
28 Savunmanın uzaklaştıramadığı topla solda Tümer Metin buluştu. Tecrübeli oyuncu sağında bekleyen İbrahim Akın'ı gördü. Genç futbolcu önce topu kontrol etti, sonra kaleye baktı, yaklaşık 25 metreden soluyla tavana çaktı, kaleci Zdravkov kıpırdıyamadı 0-1 
34 Rave soldan hareketlendi, sağıyla yaklaşık otuz metreden sert vurdu. Murat uçtu. Top az farkla yandan auta giderken, Kartal'ın yüreği ağzına geldi 
60 İbrahim Akın soldan indi, göbekte Carew'i gördü, Norveçli futbolcu sağında bekleyen Ahmed Hassan'a topu gönderdi. Mısırlı futbolcu gelişine topu havalandırdı. Carew aşırdı, top yandan az farkla auta gitti. 
71 Okan soldan cezaalanına girdi, yerden sert vurdu. Kaleci Murat bu tehlikeyi önlerken, hem moral buldu, hem de takımını rahatlattı. 
73 Şener sağdan cezaalanına girdi, sert şutunda Murat yine tehlikeyi tokatlayarak önledi. 
88 Ahmed Hassan, Mehmet Polat'tan topu söktü, soldan indi, cezaalanına girdi. Ne var ki Mısırlı futbolcu tam vuracağı sırada topu kaptıran Mehmet Polat araya girerek, mutlak bir golü kornerle önledi. 

GÜNÜN AYIBI 
Bu olmadı işte 
Rizespor maçı öncesinde dostluk ve de centilmenlik tabloları yaşandı. Siyah - Beyazlı ekip, Rizespor'un sahasında çalıştı, Teknik Direktör Rıza Çalımbay ise öğrencileriyle hasret giderdi, meslektaşı Erdoğan Arıca'yı ziyaret etti. Statta bazı taraftarların Rıza Çalımbay'a çiçek vermeleri bir örnek hareket olarak aklımızda kaldı. Ancak maçın ikinci yarısı başlamadan bir grup taraftarın "Satılmış Rıza" diye bağırmaları tüm güzellikleri gölgede bıraktı. 

MAÇTAN NOTLAR 
Kursiyerler tribünde 
Trabzon'da antrenörlük B lisansı için kursta bulunan 25 kişilik teknik adam adayları, toplu halde dünkü Çaykur Rizespor- Beşiktaş mücadelesini izledi. Karşılaşmayı gözlemleyen adaylar, maçla ilgili olarak bol bol not tuttu. 

Sezer yine kadroda 
PAF takımında bulunan Sezer'i gelecek sezona hazırlayan Teknik Direktör Rıza Çalımbay, eksiklerin fazlalığı nedeniyle bu futbolcuyu yine 18 kişilik kadroya aldı. Kartal'da, sakat ve cezalı 9 oyuncu Rize karşısında görev yapamadı. 

Hakeme teşekkür 
Ankara'da açılışa katılan Çaykur Rize Başkanı Ekrem Cengiz, ancak 25. dakikada stada gelebildi. Maç sonrasında hakemlerin soyunma odasına inen Cengiz, İsmet Arzuman ve yardımcılarına iyi yönetimlerinden dolayı teşekkür etti. 

Tribünler boş kaldı 
Karadenizli taraftarlar dünkü mücadeleye ilgi göstermedi. Bundan önceki karşılaşmaların aksine dünkü maçı sadece dört bin taraftar takip ederken, yaklaşık 500 Beşiktaşlı da kendilerine ayrılan bölümden maçı izledi. 



YILDIZ TABLOSU 

ÇAYKUR RİZESPOR 1 Zdravkov 6 85 Yasin 6 19 Mehmet 6 15 Beşir 6 14 Rave 6 43 Şener 6 31 Ferenczi Dk.78 5 74 Ünal 6 3 Fahri 7 10 Serkan 7 7 Zafer 6 22 Cem Baki Dk.65 5 9 Okan 6 

YEDEKLER 
29 Atilla, 11 Ersin, 24 Hasan, 61 Soner, 81 Gürol 

BEŞİKTAŞ 29 Murat 8 5 Ronaldo 6 3 Tayfur 6 28 Mustafa 7 6 Çağdaş 5 41 Koray 6 77 Ahmed Hassan 7 9 Pancu 5 11 Tümer 6 30 Ali Güneş Dk.59 6 55 İbrahim Akın 7 50 Veysel Dk.70 5 23 Carew 5 20 Tayfun Dk.80 

YEDEKLER 
21 Ramazan, 15 Sezer, 8 Berkant, 25 Fatih 


</TEXT>
</DOC>
