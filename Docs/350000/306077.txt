<DOC>
<DOCNO> 306077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sondun29.html </URL>
<DATE> 2005/01/13/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Endonezya'da tsunami ateşkesine doğru... 
</HEADLINE>
<TEXT>

     Endonezya Sosyal Güvenlik Bakanı Alwi Shihab, Açe eyaletinin bağımsızlığı için mücadele eden Özgür Açe Hareketi ile görüşmeye hazır olduklarını söyledi. 
     Özgür Açe Hareketi liderlerinin son ateşkes önerisine yanıt olarak bu açıklamayı yapan Shihab, ''Şimdi uzlaşma zamanı, şimdi barış ve refah içinde bir Açe kurma zamanı'' dedi. 
     Bakan, ''Onlar ateşkes, uzlaşma istiyorsa biz her türlü uzlaşma şartına açığız'' dedi. 
     Tsunamide Endonezya'da hayatını kaybeden 100 binden fazla kişinin çoğu Açe eyaletinde ölmüş, hem hükümet hem de gerillalar ateşkes önerisinde bulunmuştu. 
     
     UNICEF TAMİL GERİLLALARI ÇOCUKLARI ASKER YAPIYOR 
     Bu arada, Sri Lanka'daki BM Çocuk Fonu UNICEF'in temsilcisi Ted Chaiban, Tamil gerillalarının tsunami kurbanı çocukları asker yaptığı uyarısında bulundu. 
     Chaiban, gazetecilere yaptığı açıklamada, çocukların asker yapıldığı sorununa ilişkin kanıtlanmış 3 vaka olduğunu söyledi. Chaiban, bu çocukların serbest bırakılması için Tamil Eelam Kurtuluş Kaplanları örgütünü ikna için görüşmelerde bulunulduğunu belirtti. 
     Çocukların üçünün de tsunamiden en çok etkilenen Sri Lanka'nın doğusundan oldukları kaydediliyor. 
     Güney Asya'da 26 Aralık'ta meydana gelen deprem ve tsunami 10'dan fazla ülkeden 150 bini aşkın kişinin hayatını kaybetmesine neden olmuştu. Yalnızca Sri Lanka'da ölenlerin sayısı 31 bin civarında. 
     
</TEXT>
</DOC>
