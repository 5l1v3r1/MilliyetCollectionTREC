<DOC>
<DOCNO> 309041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/guncel/axgun02.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazanın ardındaki esrar perdesi 
</HEADLINE>
<TEXT>


Trafik kazasında ölen 25 yaşındaki Yeliz'in annesi, kızının araçtan atıldığını iddia etti. Olay anında aracı kullanmadığını öne süren başkomiser tutuklandı 

NEZİH GÜROL İstanbul 

Boğaziçi Köprüsü'nde bayramın ikinci günü sekreter Yeliz Telli'nin 25 ölümüyle sonuçlanan kazaya ilişkin Güngören İlçe Emniyet Müdürlüğü Asayiş Büro Amiri Başkomiser Ebubekir Temur, tutuklandı. Kaza sırasında direksiyonda Telli'nin olduğunu öne süren Temur'u aynı otomobildeki iki arkadaşı yalanlarken, başkomiserin kan örneklerinin alınması için savcılığa başvurulduğu öne sürüldü. 
Savcılıkta ifadesi alınan Temur, "dikkatsizlik ve tedbirsizlik sonucu ölüme sebebiyet vermek"ten mahkemeye sevk edildi. Temur, mahkemede suçlamaları reddetti. Otomobilin arkadaşı Süleyman Uçar'a ait olduğunu belirten Temur, kaza öncesi direksiyonda Telli'nin olduğunu öne sürdü. Uçar'ın aşırı alkollü olduğu için otomobili Temur'a verdiği ve ön koltukta oturan Armağan Ayan'ın da otomobili ismini bilmediği bir erkeğin kullandığı yönünde verdikleri ifadeleri dikkate alan mahkeme, Temur'un tutuklanmasına karar verdi. Temur'un avukatı, "Direksiyon Telli'deydi. Müvekkilim alkolsüz çıktı. Normal bir kaza abartıldı. Evli olan müvekkilimle Yeliz arasında arkadaşlık ilişkisi vardır" dedi. 
Anne Nermin Karaman, kızının araçtan atılarak öldürüldüğünü iddia etti. Telli'nin ölümüne ilişkin raporda, "Vücudunda darp, cebir, kesici ya da delici alet izine rastlanmadığı" bilgilerinin yer aldığı öğrenildi. Temur'un alkollü olduğu, araçta bira şişeleri bulunduğu öne sürülmüştü. 


</TEXT>
</DOC>
