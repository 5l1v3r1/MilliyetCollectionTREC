<DOC>
<DOCNO> 310887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/spor/ydilmen.html </URL>
<DATE> 2005/01/31/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Sürpriz yoktu 
</HEADLINE>
<TEXT>



İstanbul'da dün yılın en şiddetli soğuğu vardı. Bu soğuk gece saat 20.10'a kadar devam etti. Kadıköy'de ilk 55 dakikasında iki takım da ligin ilk yarısındaki görüntüsünden farklı değildi. Rizespor üst sıralardaki yerinin tesadüfi olmadığını ispatlıyor, Fenerbahçe'nin ise iki farka ulaşana kadar çektiği pozisyon kısırlığı klasik devam ediyordu. Yine 2-0'ı yakaladı ve Şükrü Saracoğlu'nda soğuk ortadan kalktı. Son 35 dakika müthiş morallendi. Daha iyi oynadı, daha çok pres yaptı. Ligin en dirençli, fizik gücü yüksek takımı Rizespor'un havlu atmasını sağladı. Son 35 dakika nasıl geçti anlamadım. 

İyi çalışmışlar 
Rizespor öncelikle Fenerbahçe'yi çok iyi analiz etmiş. Hücumda Ümit Özat ile Tuncay'ın kullandığı sol kanadı iki dirençli isim Cem Baki ve Ahmet ile çok iyi tıkadılar. Bu çok doğru karardı, nitekim oyunun son bölümü hariç bu bölgeden tehlike yaşamadılar. Ama aynı Rizespor bunu yaparken solda Serkan'ı yalnız bıraktığı için Serhat ve Önder ikilisi ile Fenerbahçe sağ kanatta etkili bindirmeler yaptı. Ama bu etkinlik penaltı dışında pozisyon getirmedi. İlk yarıda Rizespor'un da net bir pozisyonu vardı. Ancak mücadeleci futbol hiç bitmedi. Orta sahalar birbirlerini oynatmadılar. Ne olduysa ikinci klasik duran top golünden sonra oldu. Fenerbahçe yine iştahlandı. Hem geniş alan buldu, hem çok top kazandı. Rizespor'un sağ kanattaki oyuncu değişikliğinden sonra Ümit ve Tuncay ile baskı kurdu. Son bölümde üst üste pozisyonlar buldu. Kısacası sürpriz yoktu. Yine 2-0'a kadar sıkıntı ama, geçmiş yıllarda olmayan bir Fenerbahçe arzusu. Beşiktaş'ın geçen yıl ikinci yarının başından itibaren düştüğü durum Fenerbahçe takımına olumlu şekilde örnek olmuş. 
Çok ıslıklanmasına rağmen hakem Erol Ersoy bence iyi maç yönetti. Penaltıyı da zaten yardımcısı verdi.. 



</TEXT>
</DOC>
