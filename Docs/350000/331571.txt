<DOC>
<DOCNO> 331571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonyas19.html </URL>
<DATE> 2005/04/08/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Rus turistler Bakan Koç'un sözleri için neler dedi 
</HEADLINE>
<TEXT>

     Alman turistlerin Rus turistlere göre fazla para harcadığını anlatan Kültür ve Turizm Bakanı Atilla Koç'un "Normal olarak ki Almanlar o kadar da bırakmıyor. Ama Ruslar biraz daha fazla bırakıyor. Belki sonradan zengin olmanın görgüsüylüğü ile. Neyse Ruslar da bunu duymasın, çünkü bu sene çok turist gelecek oradan'' sözlerine Rus turistlerden tepki geldi. 
     Antalya'nın Kundu Sahili'ndeki Lara Resort Barut Otel'de tatil yapan Rus turist 34 yaşındaki Piremina Kasenskaya Dilya, Koç'un sözlerini kınadığını söyledi, "Görgülü insan böyle bir açıklama yapmaz. Binlerce Rus turist Türkiye'ye gelip tatil yapıyor. Bu tür açıklamalar biz Rusları incitiyor'' dedi. 
     Aynı otelde kalan ve Rusya'da seyahat acentesinde çalışan İrina Tkacenko ise, "Bu sözleri beni çok üzdü. Her yıl binlerce turist Türkiye'ye geliyor. Türkiye'nin Turizm Bakanı'nın bu sözleri hiç yakışık olmadı. Bizler tatil tercihimizi Türkiye'den yana kullanıyoruz'' diye konuştu. 
     Rus turist 37 yaşındaki Marina Patapova da tecüme ettirdikleri Bakan Koç'un sözleri karşısında söyleyecek kelime bulamadığını ifade etti. 42 yaşındaki Caleba Masurna Basennirovna da otelde konuşan Ruslar'dan duyduğu sözlere inanamadığını ifade etti. Haberi gazeteden görüp tercüme ettirdiğini kaydeden Basennirovna, "Türkiye Cumhuriyeti'nin bir bakanının, hem de turizmle ilgili bakanının Ruslar için değil hiç bir millet için böyle konuşmaması gerekirdi'' yorumunu yaptı. 
     
</TEXT>
</DOC>
