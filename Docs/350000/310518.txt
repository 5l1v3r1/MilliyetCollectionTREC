<DOC>
<DOCNO> 310518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/soneko07.html </URL>
<DATE> 2005/01/29/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 0.58 değer kazandı 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 0.58 oranında değer kazandı. 
     Hafta içinde 27,661.82 puana kadar yükselerek tarihi rekor seviyeleri gören Bileşik Endeks, son seansta gelen kar satışlarıyla bir miktar geriledi. 
     Hafta başında kar satışlarıyla gerileme kaydeden, ancak 26,250 seviyesinde destek bulan Ulusal 100 Endeksi 27,661 puana kadar yükselerek seans içi tarihi rekor seviyesine ulaştı. 
     Hazine'nin başarılı geçen ihaleleri, S P'nin Türkiye'nin görünümünü olumlu yönde değiştireceğine yönelik haberlerlerle piyasanın olumlu beklentilerini koruması, satışların sınırlı kalmasına neden oldu. 27,600 üzerinden gelen satışlarla 27,000 seviyesine gerileyen Ulusal 100 Endeksi haftayı bu seviyenin biraz üstünde tamamladı. 
     Borsa uzmanları önümüzdeki hafta, 30 Ocak'ta yapılacak Irak seçimlerinin sonuçlarının borsa üzerinde etkili olmasının beklendiğini belirterek, öte yandan ABD Merkez Bankası FED'in faiz toplantısından çıkacak karar ve yapılacak açıklamaların da dikkatle takip edileceğini, G7 toplantısı ve Kıbrıs ile ilgili gelişmelerin de izleneceğini ifade ediyor. 
     Uzmanlar, uluslararası derecelendirme kuruluşlarından gelebilecek olası not artırımlarının da borsada olumlu hareketin ivme kazanmasına neden olabileceği tahmininde bulunuyor. 
     
     ÖZETLE PİYASALAR 
     Borsa, haftanın ilk günü gelen kar satışlarının ardından üç gün boyunca yükseldi ancak, son seansta gelen gelen satışlar rekor bir kapanışı engelledi. İMKB Tahvil ve Bono Piyasası'ndaki ortalama oranlarda yarım puanın altında kalan düşüşler oldu. Cumhuriyet Altını yerinde sayarken altın fiyatları ve değerlendirmeye alınan tüm döviz birimleri geriledi. Mevduat faizlerinin ortalamalarında da yine yarım puanın altında kalan gerileme yaşandı. 
     Hisse senetleri haftalık bazda ortalama yüzde 0.58 oranında değer kazandı. 24 ayar külçe altının gram satış fiyatı yüzde 0.27 düşerken, Cumhuriyet altınının satış fiyatı bir önceki kapanış seviyesini korudu. Türk Lirası karşısında dolar yüzde 0.82, euro da yüzde 1.08 düşüş kaydetti. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.54 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.33, haftalık reponun net getirisi yüzde 0.27 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 1.67'lik düşüşle başladı. Haftanın son gününe kadar yükselişini sürdüren Borsa Salı günü ortalama yüzde 1.48, Çarşamba günü ortalama yüzde 0.73 ve Perşembe günü de ortalama yüzde 0.91 oranında artış kaydetti. Cuma günü ikinci seansta gelen kar realizasyonlarıyla gerileyen Endeks, ortalama yüzde 0.84 oranında düştü. 
     Endeks, geçen hafta boyunca 155.99 puanlık artışla 26,918.10 puandan 27,074.09 puana yükseldi. Hisse senetlerindeki haftalık ortalama artış yüzde 0.58 oldu. 
     İMKB Ulusal-Mali Endeksi 304.45 puan artışla 39,0.51 puandan 39,357.96 puana, İMKB Ulusal-Sanayi Endeksi 498.92 puan artışla 21,930.64 puandan 22,429.56 puana yükselirken, İMKB Ulusal-Hizmetler Endeksi 716.23 puan düşüşle 15,105.47 puandan 14,389.24 puana geriledi. 
     Böylece, mali grup hisseleri ortalama yüzde 0.78 oranında, sanayi grubu hisseleri ortalama yüzde 2.27 oranında değer kazanırken, hizmetler grubu hisseler de ortalama yüzde 4.74 oranında değer yitirdi. 
     
     KAZANANLAR VE KAYBEDENLER 
     Borsada 2.5 günlük Bayram haftasının ardından yapılan geçen haftada işlem gören 306 hisse senedinden 166'sı değer kazanırken, 115 hisse senedi değer yitirdi, 25 hisse senedinin değeri değişmedi. 
     Geçen hafta en yüksek oranlı artış, yüzde 80.00 ile Arat Tekstil YENİ hisselerinde gerçekleşti. Yüzde 37.60'lık artışla Bagfaş hisseleri ikinci ve yüzde 20.75'lik artışla Raks Ev Aletleri hisseleri üçüncü oldu. 
     En yüksek oranlı düşüş ise yüzde 12.68 ile Koniteks hisselerinde oldu. Yüzde 11.98'lik düşüşle Eminiş Ambalaj hisseleri ikinci ve yüzde 10.15'lik düşüşle de Camiş Lojistik hisseleri üçüncü sırada yer aldı. 
     İMKB Ulusal Pazar'da geçen hafta toplam 2 milyar 12 milyon 206 bin adet hisse senedi işlem gördü ve karşılığında 7 milyar 178 milyon YTL'lik işlem hacmi gerçekleşti. 
     
     DÖVİZ 
     Geçen hafta, tüm döviz birimleri Türk Lirası karşısında düşüş gösterdi. İstanbul serbest döviz piyasasında alınıp satılan ABD Doları Türk Lirası karşısında yüzde 0.82 oranında, euro da yüzde 1.08 oranında değer yitirdi. 
     Önceki hafta sonuna göre ABD Doları'nın Türk Lirası satış fiyatı 0.0110 YTL düşerek 1.3350 YTL'ye, euronun satış fiyatı 0.0190 YTL düşerek 1.7400 YTL'ye geriledi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 0.32 düşüşle 2.5250 YTL'ye ve İsviçre Frangı'nın satış fiyatı da yüzde 0.70 düşüşle 1.1300 YTL'ye indi. 
     Bugün öğle saatlerinde ise İstanbul serbest piyasada ABD Doları 1.3320 YTL'den, Euro 1.7360 YTL'den, İngiliz Sterlini 2.5200 YTL'den ve İsviçre Frangı da 1.1250 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı bir önceki hafta sonuna göre yüzde 0.27 oranında gerilerken, Cumhuriyet altınının satış fiyatı değişmedi. 
     Külçe altının gram satış fiyatı 18.40 YTL'ye düşerken, Cumhuriyet altınının önceki Çarşamba günkü kapanışta 125.00 YTL olan satış fiyatı aynı kaldı. 
     İstanbul Altın Borsası'nda İAB geçen hafta içindeki işlemler sonucunda 24 ayar altının gram fiyatı da yüzde 1.34 oranında düşerek, 18.27 YTL oldu. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.54 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 3,055 puan artarak 565,831 puandan 568,886 puana yükseldi. 
     Geçen haftanın en çok değer kazanan katılma belgeleri, yüzde 5.59'luk artışla İş A Tipi Teknoloji Endeksi Fon, yüzde 5.38'lik artışla Bizim Menkul Değerler A Tipi Hisse Fon ve yüzde 3.74'lük artışla da Ak Yatırım A Tipi Hisse Senedi Fon olarak sıralandılar. 
     Haftanın en çok değer yitiren katılma belgeleri ise yüzde 1.84'lük düşüşle İş Bankası A Tipi İştirak Fon, yüzde 1.46'lık düşüşle Garanti A Tipi Yabancı Fon ve yüzde 0.39'luk düşüşle Tacirler A Tipi Karma Fon oldu. 
     
     HAZİNE İHALELERİ 
     Hazine geçen hafta biri bono, diğeri de tahvil olmak üzere iki ihale düzenledi. 
     Salı günü düzenlenen 287 gün vadeli bono ihalesine, nominal 2 milyar 81.2 milyon YTL'lik teklif geldi. Nominal 1 milyar 279.5 milyon YTL, net 1 milyar 110.8 milyon YTL satışın yapıldığı ihalede, basit faiz yüzde 19.26, bileşik faiz yüzde 19.64 oldu. Bonoların geri ödemesi 9 Kasım 2005'te yapılacak. 
     Aynı gün yapılan 560 gün vadeli YTL cinsinden iskontolu Devlet Tahvili ihalesinde ise 6 milyar 82.7 milyon YTL'lık teklife karşın, nominal 3 milyar 296.8 milyon YTL, net 2 milyar 498.8 milyon YTL'lık satış yapıldı. İhalede basit faiz yüzde 20.76, bileşik faiz yüzde 19.74 oldu. Tahvillerin geri ödemesi 9 Ağustos 2006'da yapılacak. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.31 ile yüzde 0.40 arasında gerçekleşti. 
     Mevduat faizlerinin ortalamalarında geçen hafta yarım puanın üstüne çıkan düşüşler oldu. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.33 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 18.3 dolayında bulunan haftalık reponun net getirisi de yüzde 0.27 oldu. 
     
</TEXT>
</DOC>
