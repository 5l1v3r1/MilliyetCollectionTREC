<DOC>
<DOCNO> 308957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur24.html </URL>
<DATE> 2005/01/24/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Konya'da 20 araç birbirine girdi, yardım eden polisi de otobüs ezdi 
</HEADLINE>
<TEXT>

     Konya'da yaklaşık 20 aracın karıştığı zincirleme trafik kazasında 2 kişi öldü, 9 kişi yaralandı. 
     Alınan bilgiye göre, yoğun kar yağışı ve tipi nedeniyle ulaşımın güçlükle sağlandığı Konya-Ankara Karayolu'nun 35. kilometresinde, yaklaşık 20 aracın karıştığı zincirleme trafik kazası meydana geldi. 
     Kazada, kimliği henüz belirlenemeyen bir kişi öldü. Abdullah Küçükkaya, Yaşar Teker, Yılmaz Çelikel, Fatih Bekar, Yusuf Işık, Rumeyya Tekkurt, Fatma Tekkurt, Nevin Dal, Ömer Candal yaralandı. 
     
     OTOBÜS TRAFİK POLİSİNİ EZDİ 

     Özel aracıyla Ankara'dan Konya'ya dönen Trafik Denetleme Şube Müdürlüğü'nde görevli polis memuru Ufuk Tandoğan Dal 29 zincirleme trafik kazasını görerek yaralılara yardım etmek istedi. Bu sırada Ali Haydar Karadağ'ın kullandığı 34 JS 455 plakalı otobüs, kayarak Dal'a çarptı. Dal, ağır yaralı olarak Konya Numune Hastanesi'ne kaldırıldı. Polis memuru, sabaha karşı tedavi gördüğü hastanede hayatını kaybetti. 
     Konya Valisi Ahmet Kayhan, Emniyet Müdürü Salih Tuzcu ve polis memurunun yakınları hastaneye gelerek Dal'ın cenazesini aldı. Dal'ın ağabeyi tabuta sarılarak ağladı. Polis memurunun cenazesi, Şeyh Şamil Mahallesi Emirgazi Caddesi'ndeki evine götürüldü. 
     Polis memurunun mesai arkadaşları ve ailesi, Emniyet Müdürlüğü tarafından tahsis edilen 2 minibüsle cenazeyi alarak, toprağa verilmek üzere Ankara'ya götürdü. 
     4 aylık bir erkek çocuğu olduğu bildirilen Dal'ın eşi Nevin Dal'ın da Konya'da polis memuru olarak görev yaptığı öğrenildi. 

     
</TEXT>
</DOC>
