<DOC>
<DOCNO> 338951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonspo37.html </URL>
<DATE> 2005/05/02/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Federasyon'dan hakem açıklaması... 
</HEADLINE>
<TEXT>

     Futbol Federasyonu, liglerde sezon sonuna yaklaşılırken mücadele düzeyi yüksek maçlar oynandığını, bu mücadelenin takımları ve kamuoyunu stres altına sokabildiğini belirterek, futbol camiasını hoşgörü ve sükunete davet etti. 
     Federasyondan yapılan yazılı açıklamada, mücadele düzeyi yüksek maçlardan memnuniyet duyulduğu, bunun, futbol kalitesinin yükselmesinde ve Türk futbolunun milli takım düzeyinde birinci dereceden etkili olduğu ifade edilerek, "Ancak bu mücadele, hem takımlarımızı, hem kamuoyunu fazlasıyla stres altına sokabilmekte, bu stres özellikle kulüp yöneticilerine ve futbolculara sirayet edebilmektedir. Futbol Federasyonu olarak, rekabetin ve dolayısıyla stresin yoğun yaşandığı bugünlerde, tüm futbol camiamızı hoşgörü ve sükunete davet ediyoruz" denildi. 
     Açıklama şöyle "Geride kalan 30. haftada, Birinci Süper Lig’de görev alan hakemlerimiz, verdikleri kararlarla, kendileri böyle bir şeyi asla tercih etmemelerine rağmen yine gündemin üst sıralarına oturmuşlardır. Göreve geldiğimizden bu yana büyük bir başarıyla oluşturduğumuz ’hakemler hakkında olumsuz konuşulmaması, spekülasyon yapılmaması’ ilkesi, ne yazık ki bu hafta geçerli olmamıştır. Bunda en büyük faktör, bazı hakemlerimizin çaldığı hatalı düdüklerdir. Zaten MHK Başkanı Sabri Çelik de bu hatalara değinmiştir. İçinde bulunulan maç ortamında, çaldıkları düdükleri ekran başındaki bizler gibi tekrar izleme şansı olmayan hakemlerimizin hata yapabileceklerini herkes kabul etmelidir. Önemli olan, her bir hakemin, yaptığı hataları görebilmesi ve düzeltici önlemleri alabilmesidir. 
     Zaman zaman yaşanan tatsız olaylara, hakemlik müessesesi ve hakemlerimizle ilgili suçlama ve spekülasyonlara rağmen, MHK, demokratik bir ortamda bu tür eleştirilerin ve yorumların yapılabileceğinin bilinciyle, saygı sınırları çerçevesindeki her türlü eleştiriye ve yoruma açık olmuş, bunları hoşgörüyle karşılamış, nesnel her türlü eleştiriyi bir katma değer olarak kabul etmiştir. 
     Bizler, yenmeyi ya da yenilmeyi dünyanın sonu kabul etmeyen, herkesin farklı renklere gönül vermesini yadırgamayan, buna göre seyreden, yöneten, yazan ve konuşan bir Türk futbolunun mümkün olduğuna inanıyoruz." 
     
</TEXT>
</DOC>
