<DOC>
<DOCNO> 334432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/soneko01.html </URL>
<DATE> 2005/04/18/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Babacan, Washington'da basın toplantısı yaptı Takdir ediliyoruz 
</HEADLINE>
<TEXT>

     Devlet Bakanı Ali Babacan, Washington'da IMF ve Dünya Bankası'nın ilkbahar toplantıları çerçevesinde yaptığı bütün görüşmelerde, Türk ekonomisindeki olumlu gidişatın tebrik edildiğini söyledi. 
     Babacan, 16-17 Nisan'da yapılan IMF ve Dünya Bankası'nın ilkbahar toplantılarına katıldıktan sonra, Washington'daki Türk gazeteciler için basın toplantısı düzenledi. 
     Ali Babacan, ABD Hazine Bakanı John Snow, Bakan yardımcısı John Taylor, IMF Başkanı Rodrigo de Rato, IMF Birinci Başkan yardımcısı Anne Krueger, Dünya Bankası Başkan yardımcısı Shigeo Katsu ve IMF'nin eski Birinci Başkan yardımcısı Stanley Fischer ile görüşmelerde bulunduğunu, Geniş Ortadoğu ve Kuzey Afrika ülkelerinden oluşan platformda yapılan bir toplantıya katıldığını, yatırım çevreleriyle görüştüğünü anlattı. 
     Babacan, ''görüşmeler son derece olumlu geçiyor. Türkiye'deki olumlu gelişmeler hem uluslararası kuruluşlar, hem de ABD yetkilileri, gerekse AB ülkeleri tarafından takdir ediliyor. Ekonomi ve AB yolundaki adımlar ilgi buluyor. Türkiye'den büyük övgüyle bahsediliyor. Bu olumlu ilgiden çok memnunuz. İlan edilen politikaları tavizsiz uyguladık, sözlerimizi tuttuk'' dedi. 
     OECD, IFC, Avrupa Komisyonu, Dünya Bankası ve IMF'nin en tepesindeki yetkililerle yapılan ikili sohbetlerde de ''el sıkışanın tebrik ettiğini'' belirten Babacan, Türkiye'nin kısa zamanda aldığı mesafenin memnuniyetle izlendiğini anlattı. 
     
     MAYIS'IN İLK YARISI BEKLENİYOR 
     IMF İcra Direktörleri Kurulu'nun Türkiye'nin Stand-By anlaşması için 12 Mayıs'ta toplanacağı yönündeki haberlere ilişkin yaptığı değerlendirmede ise Babacan, ''bu Stand-By düzenlemesi geçtiğimiz Salı bitti. Bundan sonrası artık IMF'nin kendi bürokratik süreci. Çok fazla detaylara takılmamak lazım. Mayıs ayının ilk yarısında İcra Direktörleri Kurulu'nun toplanıp Stand-By'a start vermesini bekliyoruz. Üzerinde konuştuğumuz yaklaşık tarihler var. Birkaç gün önce veya sonra olması çok önemli değil'' diye konuştu. 
     Ali Babacan, niyet mektubunun sunulmasının da ''kırtasiye'' olduğunu ve belli prosedürlerin devam ettiğini kaydetti. 
     IMF ile Stand-By düzenlemesinin artık yapısal reformlarla çok ilgili olmayacağını belirten Babacan, yapısal reformların daha çok Dünya Bankası ve AB müzakere süreciyle ele alınacağını ifade etti. 
     IMF karşıtlığı ve taraftarlığı konusundaki bir soruya karşılık Babacan, ''böyle içi boş tartışmalara girmemeliyiz. IMF ile Stand-By faizleri bir, iki, üç puan düşürebiliyorsa yeter'' yanıtını verdi. 
     Sosyal güvenlik ve bankacılık yasalarına ilişkin sorulara karşılık Babacan, bu konuların TBMM'ye sevk edildiğini ve TBMM tatile girmeden önce yasalaşması beklentisinin bulunduğunu kaydetti. Sosyal güvenlikte adaleti tesis edecek bu yasanın sonuçlarından umutlu olduğunu belirten Babacan, ''ne kadar büyük ve köklü bir adım olduğunu bundan 3-5 sene sonra daha iyi anlayacağız'' dedi. 
     
     ÖNCEKİ YILLARLA MUKAYESE EDİLEMEYECEK BİR DÖNEM 
     Babacan, AB sürecinde gelecek on yılda Türkiye'ye yabancı sermaye girişinin toplamda daima artıda olacağına işaret ederken, bu beklentinin gelecek üç yılda 15 milyar dolar olduğunu söyledi. 
     Babacan, ''biz, makro ekonomi ve siyasi istikrar açısından iyi bir yatırım ortamı kurarız. Yüzlerce çok uluslu şirket, Türkiye'de yoğun araştırma içinde. Muhtemel yapabilecekleri işlerle ilgili olarak. Özelleştirilecek kuruluşlara gelecek yatırım var. 2005 yılıyla Türk ekonomisinde, önceki yıllarla mukayese edilemeyecek bir döneme girdik. Özel sektörün de buna ayak uydurması gerekiyor. Türkiye'yi geçmişiyle değil, benzer deneyimin içinden geçmiş ülkelerle analiz etmeli. Yüzeysel yaklaşımlar bizi yanlış noktalara götürür'' ifadesini kullandı. 
     
     BORÇ 
     Türkiye'nin borcunun, uluslararası standartlarla değerlendirilmesi gerektiğini belirten Babacan, şunları söyledi 
     ''Hesapta cinlik yaparak farklı yansıtmaya çalışmak doğru değil. Borcu dolara çeviriyor bazıları. Biz, Türkiye'yi 2.5 yılda yüzde 100 büyüttük diyor muyuz Bu yaklaşım, milli gelir hesabını dolarla yapmak gibi gülünç. Türkiye'de ekonomik değerlendirmelerde dikkatli tarafsız olursanız, olumlu gelişmeleri herkes teyit ediyor. Faiz düşerse borç problemi azalıyor demektir. Bu çok açık bir ilke. Muhalif bakış her zaman olabilir. Ya da ideolojik farklılıkları olanlar, hükümetin başarılı görünmesinden rahatsız olanlar olabilir. 2.5 senede alınan mesafe, dünya ekonomik literatürüne geçecek bir başarı. Ekonomi istihdam yaratıyor ve işsizlikte mütevazı bir düşüş var.'' Ekonomide moral faktörünün çok önemli olduğuna dikkati çeken Bakan Babacan, ''Eğer halkın, işadamının moralini bozarsak, harcama, yatırım olmaz. Hepimiz çok dikkatli olmalıyız. Basın da olayları yansıtırken dikkatli olmalı. Moral bozukluğu getirmek, Türkiye'ye iyilik değil'' dedi. 
     
     YEŞİL SERMAYE 
     Babacan, hiç bir toplantısında, Türkiye'de ''yeşil sermaye'' konusunun gündeme gelmediğini, bu yönde Middle East Quarterly adlı dergide yazılan makalenin de temeli olmayan iddialara dayandığını söyledi. 
     Babacan, ''sermayeyi renklere ayırmanın, boyamanın doğru olduğunu düşünmüyorum. Asılsız çoğu. Sermaye uluslararasıdır. Çok hızlı hareket ediyor. Kendini emin hissettiği yere kayıyor. Türkiye'nin dahil olduğu uluslararası anlaşmalar var. Para akışları çok sıkı kontrol ediliyor. Kara paranın Türkiye'ye yasal yollardan girmesi mümkün değil'' diye konuştu. 
     Ali Babacan, ayrıca, temaslarında Türkiye'de ''batı aleyhtarlığı'' gibi bir konunun da gündeme gelmediğini ifade etti. 
     Başbakan Recep Tayyip Erdoğan'ın California'yı ziyaretinin söz konusu olduğunun hatırlatılması üzerine de Babacan, bu ziyaretin detaylarını bilmediğini, ancak Başbakan'ın gittiği her ülkede iş çevreleriyle görüşerek ekonomik anlamda ciddi katkı sağladığını söyledi. Babacan, ''Türkiye yüz milyonlar harcasa, tek bir ziyaretin sağladığı PR'ı sağlayamaz. Herkes Türkiye'yi biliyor, Başbakan'ı tanıyor. ABD'de uluslararası kuruluşların temsilcileri Başbakan'a selam gönderdiler'' dedi. 
     Ali Babacan, bugün Dünya Bankası Başkanı James Wolfensohn ile bir araya gelecek. Babacan, daha sonra Los Angeles'a geçerek burada Milton Institute adlı kuruluşta, Avrupa Birliği konulu bir konuşma yapacak ve yatırım çevreleriyle biraraya gelecek. Ali Babacan'ın, çarşamba günü New York üzerinden Türkiye'ye hareket etmesi bekleniyor. 
     
</TEXT>
</DOC>
