<DOC>
<DOCNO> 311608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sondun06.html </URL>
<DATE> 2005/02/02/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Fransa'dan Türkiye'ye siyasi çıkartma 
</HEADLINE>
<TEXT>

     Ankara, Türkiye'nin AB üyeliğine ilişkin tartışmaların yoğunlaştığı Fransa'dan önemli bir heyeti ağırlayacak. Fransa Cumhurbaşkanı Jacques Chirac'a yakınlığıyla tanınan Ulusal Meclis Başkanı Jean-Louis Debre, Meclis'teki dört siyasi grubun başkanlarıyla birlikte yarın Ankara'ya geliyor. 
     ANKA'nın edindiği bilgiye göre, Jean-Louis Debre, Meclis'teki dört siyasi grubun başkanları eşliğinde Türkiye'ye gelen ilk Fransız Meclis Başkanı olacak. Cumartesi günü akşama kadar sürecek ziyaret sırasında Debre'ye iktidardaki Halkın Hareketi İçin Birlik UMP Grup Başkanı Bernard Accoyer, ana muhalefet partisi Sosyalist Partisi Grup Başkanı Jean-Marc Ayrault, Fransız Demokrasisi İçin BirliK UDF Grup Başkanı Herve Morin ve Komünist Partisi Grup Başkanı Alain Bocquet eşlik edecek. 
     Türkiye'nin AB üyeliğine olumlu bakan ve Fransa'daki büyük tepkiye karşın 17 Aralık'taki AB Zirvesi'nde Türkiye'ye müzakere tarihinin verilmesinden yana tavır takınan Cumhurbaşkanı Jacques Chirac'a yakınlığıyla tanınan Louis Debre'nin ziyareti sırasında Türkiye'in AB üyeliği konusunda olumlu mesajlar vermesi bekleniyor. 
     
     YOĞUN PROGRAM 
     Fransa Ulusal Meclis Başkanı Louis Debre, yarın sabah geleceği Ankara'da ilk olarak Anıtkabır'e giderek saygı duruşunda bulunacak. 
     Bunun ardından Başbakan Tayyip Erdoğan'la görüşecek Debre, daha sonra TBMM Başkanı Bülent Arınç'la buluşacak. Debre, Arınç'la birlikte ortak bir basın toplantısı düzenleyecek ve Arınç'ın onuruna vereceği yemeğe katılacak. 
     
     SİVİL TOPLUM KURULUŞLARI 
     Fransız Kültür Derneği'nde Fransızca konuşan Türk öğrencileriyle bir araya gelecek olan Louis Debre, Cuma günü Türk sivil toplum kuruluşlarıyla toplanacak. Cumhurbaşkanı Ahmet Necdet Sezer tarafından kabul edilecek olan Debre, Genelkurmay Başkanı Orgeneral Hilmi Özkök'le de görüşecek. 
     Fransız işadamlarıyla yemekte buluşacak Debre, bunun ardından İstanbul'a geçerek Ermeni Patriği Mesrop Mutafyan'la bir görüşme yapacak. Fransa Sarayı'nda Palais de France düzenlenecek resepsiyona da katılacak olan Debre, Cumartesi sabahı ilk olarak TÜSİAD yöneticileriyle kahvaltı yaptıktan sonra Galatasaray Lisesi ve Üniversitesi mezunlarını kabul edecek. Debre, İstanbul'da tarihi ve turistik yerleri ziyaret ettikten sonra Cumartesi akşamı Türkiye'den ayrılacak. 
     
     ZİYARET "JEST" 
     Diplomatik kaynaklar, Fransa Ulusal Meclis Başkanı Louis Debre ve Meclis'teki dört siyasi grubun başkanlarının Türkiye ziyaretinin, hem Fransa'daki Türkiye tartışmaları, hem de ikili siyasi ilişkiler açısından önem taşıdığını belirtiyorlar. 
     Türkiye ile Fransa arasında az sayıda üst düzey siyasi ziyaretlerin yapıldığını belirten kaynaklar, Debre ve siyasi grup başkanlarının ziyaretini "jest" olarak yorumladılar. 
     Ziyaret sırasında Fransa'daki Türkiye ile ilgili tartışmaların ve Fransız Ulusal Meclisi'ndeki çeşitli gruplarının görüşlerinin anlatılacağını belirten kaynaklar, ziyaretin Fransız partileri açısından Türkiye tartışmasının "daha sağlıklı ve objektif" bir temelde sürdürülmesine katkıda bulunacağı da umuluyor. 
     
</TEXT>
</DOC>
