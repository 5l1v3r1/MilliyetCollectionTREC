<DOC>
<DOCNO> 324422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko53.html </URL>
<DATE> 2005/03/17/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Avrupa Yatırım Bankası Türkiye'deki kredi faaliyetlerimiz artacak 
</HEADLINE>
<TEXT>

     Hazine Müsteşarı İbrahim Çanakcı, yabancı yatırımcıları Türkiye'ye getirebilmek amacıyla makro ekonomik istikrar ve reform çalışmalarının sürdüğünü bildirdi. 
     Çanakcı, Avrupa Yatırım Bankası'nın düzenlediği ''Türkiye'de Yatırım Yapmak'' başlıklı konferansta yaptığı konuşmada, Türk ekonomisinin son yıllarda önemli bir yapısal dönüşümden geçtiğini, büyük bir başarı sergilediğini, reformlar gerçekleştirdiğini, yapısal ve kurumsal sistemini AB standartlarına yaklaştırmaya çalıştığını anlattı. 
     Müsteşar Çanakcı, uygulanan programın meyvelerini toplamaya başladıklarını belirterek, ''Son 3 yılda Türk ekonomisi son derece güçlü bir büyüme sürecine girmiştir. Geçen yıl büyüme oranının yüzde 8-9 civarında olması beklenmektedir. Böyle bir hızlı büyüme performansı yakın geçmişimiz için bir ilktir. Bu büyüme, özel sektörde artan verimlilikle de desteklenmiştir'' diye konuştu. 
     Ekonominin geleceğiyle ilgili güven duygusunun iç borçlanmada vade oranlarının uzamasıyla sonuçlandığına işaret eden Hazine Müsteşarı Çanakcı, son 2 yılda yabancı finans kuruluşlarının TL cinsinden borçlanmasının 3.2 milyar doları aştığını bildirdi. 
     Çanakcı, yaptıkları çalışmalarla yatırım için iyi bir ortam hazırladıklarını belirterek, ''Türkiye potansiyel olarak global yatırımcılar için son derece cazip bir ülkedir. Ülkenin potansiyelinden tam olarak faydalanabilmek için yabancı yatırımcıları buraya getirebilmek amacıyla makro ekonomik istikrar ve reform çalışmalarını sürdürmekteyiz'' dedi. 
     Siyasi ve ekonomik alanda yürütülen çalışmalara paralel olarak yabancı doğrudan yatırımlarda bir artış olduğunu ve brüt rakamın geçen yıl 2.8 milyar dolara çıktığını kaydeden Çanakcı, yabancı firma sayısının da son 2 yılda 6 binden 9 bin 500'e yükseldiğini bildirdi. 
     İbrahim Çanakcı, ''AB üyeliği yönünde atılan adımlar ve özelleştirme sayesinde Türkiye'ye yönelik yabancı yatırım potansiyeli daha da uygun hale gelecektir. Türkiye, tarihinde görülmemiş düzeyde önemli adımlar atmaktadır. Türkiye'nin artık yepyeni potansiyeli olan bir ülke olarak görülmesinin zamanı gelmiştir'' diye konuştu. 
     
     ''KOBİ'LERİN FİNANSMANINA İLGİ DUYUYORUZ'' 
     Avrupa Yatırım Bankası EIB Başkan Yardımcısı Wolfgang Roth, 25 AB üyesi ülkenin hissedarı olduğu bankanın, uluslararası sermaye piyasalarında güçlü bir pozisyonu bulunduğunu söyledi. 
     Roth, Türkiye'de sadece borçlanma konusunda değil, danışmanlık için de Avrupa Yatırım Bankası'na başvurulabileceğini ifade ederek, ''Türkiye bize gayet olumlu yaklaşıyor. Biz burada Türk bankaları aracılığıyla KOBİ'lerin finansmanına ilgi duyuyoruz'' dedi. 
     Avrupa Yatırım Bankası'nın özel bankaların rakibi olmadığını vurgulayan Wolfgang Roth, Türkiye'de yabancı yatırım konusunda son derece önemli fırsatlar bulunduğunu ancak, geçmişteki krizlerden kaynaklı belli bir güven eksikliğinin de yabancı yatırımcıların gelmemesinde etkili olduğunu kaydetti. 
     Yerel bankalarla işbirliği yapmak istediklerini dile getiren Roth, ''Bankamız Türkiye'deki kredi faaliyetlerini artırmak amacındadır. Türk piyasası hakkında yeterince deneyimimiz yok. Burada sizlere çağrıda bulunuyorum. Bizim istediğimiz, ortaklıklar oluşturmaktır'' diye konuştu. 
     
     ''EKONOMİMİZ HORMONSUZ BİÇİMDE TOPARLANIYOR'' 
     Türkiye Odalar ve Borsalar Birliği TOBB Başkanı Rifat Hisarcıklıoğlu ise, Türkiye ekonomisinin bugün hızlı bir biçimde toparlanma sürecini tamamladıysa, bunda toplum olarak herkesin, bu arada da reel sektörün katlandığı fedakarlıkların payının büyük olduğunu ifade etti. 
     Hisarcıklıoğlu, ''Bu programda parasal tedbirlerden başka bir şey yok, yüksek faiz dışı fazla ile ekonomi büyümez'' diyenlerin fena halde yanıldığını ifade ederek, ''Ekonomimiz ilk kez hormonsuz bir biçimde kendi dinamikleriyle toparlanıyor. Bu son derece önemlidir'' dedi. 
     Hükümetten, istikrar ortamının devam etmesi, kuralların olması, herkese eşit uygulanması ve nasıl değişeceğinin de yine kurallara bağlı olmasını istediklerini dile getiren Hisarcıklıoğlu, istihdam yaratan bir büyüme için alışkın olunan büyüme oranlarından daha yüksek bir büyüme hızının sürekli kılınması gerektiğini kaydetti. 
     Hisarcıklıoğlu, ulaşım, telekom ve enerji gibi alanlarda Avrupa Yatırım Bankası'nın proje finansmanı yoluyla destek olmasını beklediklerini ifade ederek, şöyle konuştu 
     ''Daha önce Avrupa Yatırım Bankası tarafından ülkemiz bankacılık kanalıyla küçük ve orta ölçekli işletmelerimize sağlanan imkanların bundan sonraki süreç için de çok büyük önem taşıyacağını düşünüyoruz. Avrupa Yatırım Bankası'nın AB yakın coğrafyası içindeki ülkelere yönelik olarak geliştirdiği politikalar kapsamında destekleyeceği bölgesel amaçlı projelere taraf olmak istiyoruz.'' Rifat Hisarcıklıoğlu, Türkiye'de herhangi bir sorunla karşılaşan tüm yabancı yatırımcıları, TOBB'un etkin iletişim kanallarından yararlanmaya davet etti. 
     
     HOLLANDA BÜYÜKELÇİSİ 
     Hollanda'nın Ankara Büyükelçisi Sjoerd Gosses de, yatırım için Türkiye'nin yüksek potansiyeli bulunduğunu vurgulayarak, ''Türkiye ilginç bir piyasa. Burada düşük maliyetler hala avantajlı. Yabancı yatırımcıların önemsediği fırsatlar var'' şeklinde konuştu. 
     Türkiye'de yatırım ortamıyla ilgili sorunlara da değinen Büyükelçi Gosses, vergi reformunun daha adil olacak şekilde yapılması, daha fazla özelleştirme, daha az bürokrasi, daha az kayıtdışı ekonominin bulunması gerektiğini belirtti. 
     Gosses, ''Yatırımcı önünü görmek istiyor. Yabancı yatırımcıyı nasıl cezbedeceksiniz Bunun çok açık yolu, hükümet taahhütü ve TOBB gibi kuruluşların katılımından geçiyor'' diye konuştu. 
     AB'nin her zamankinden daha temkinli biçimde Türkiye'de olan biteni izlediğini ifade eden Gosses, ''Türk ekonomisi gelecek ortaklığımızın en temeli olacaktır. Türkiye gittiği yolda ilerlerse daha cazip bir ortağa dönüşecek'' dedi. 
     
</TEXT>
</DOC>
