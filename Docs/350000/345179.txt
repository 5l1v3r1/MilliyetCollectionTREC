<DOC>
<DOCNO> 345179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/dunya/adun.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder'ın kumarı 
</HEADLINE>
<TEXT>


Kuzey Ren - Vestfalya yenilgisinin ardından erken seçim kararı alan Almanya Başbakanı Schröder Türkiye'nin AB davasını da riske attı. Çünkü seçimin favorisi sağcı Merkel, katı bir Türkiye karşıtı 

DIŞ HABERLER SERVİSİ 


Almanya'nın beşte birini oluşturan Kuzey Ren - Vestfalya eyaletinde önceki gün düzenlenen seçimlerde Sosyal Demokrat Parti'nin SPD 39 yıllık iktidarının son bulmasıyla ağır bir yenilgi yaşayan Başbakan Gerhard Schröder'in sonbaharda erken seçim kararı alması, Türkiye'nin AB üyeliğini de olumsuz etkileyecek büyük bir kumar olarak değerlendirildi. 
Şimdiye kadar AB'nin büyük ortaklarından biri olarak nispeten Türkiye'nin üyeliği yanlısı politikalar savunan ve Fransa'nın Türkiye'ye soğuk bakan politikalarını dengeleyen Schröder, son kamuoyu yoklamalarına göre 17 puan farkla geride olduğu Türkiye karşıtı Hıristiyan Demokrat lider Angela Merkel karşısında erken seçimi kaybedecek. Merkel, böylece iktidara gelerek Türkiye'ye imtiyazlı ortaklık statüsü verilmesi ancak üye alınmaması yolundaki politikalarını uygulama fırsatı bulacak. Merkel'in iktidarı sırasında Türkiye'nin Ermeni soykırım iddialarıyla daha fazla sıkıştırılması da olası tehlikeler arasında. 

Türkiye elini çabuk tutsun 
Sosyal Demokrat Parti'nin Türk kökenli milletvekili Lale Akgün, partisinin iktidarı kaybetmesinin, Türkiye ile ilişkiler açısından iyi bir durum arz etmeyeceğini söyleyerek, "Erken seçimleri kaybedersek, bu, Türkiye ile ilişkiler açısından iyi bir durum olmaz. Tek sevindiğim şey, Türkiye'nin AB üyeliği için müzakerelere başlama tarihinin, olası bir genel seçimden önce olması" dedi. Türk hükümetine çağrıda bulunan Akgün, "Türkiye'den ricam, bu süreci hızlandırmaları. Müzakerelere bir an önce başlanması için hiçbir engel bırakmamaları" diye konuştu. 

Yanlış hesaplar Şansölye'yi uçuruma sürükledi 

Son kamuoyu yoklamaları Merkel'in Hıristiyan Demokrat Birliği'nin yüzde 46, Schröder'in Sosyal Demokrat Partisi'nin de yüzde 29 oy alacağını gösteriyor. Aradaki 17 puanlık farkın kapanması çok zor. Schröder, üst üste 9. eyalet seçimini de kaybedince bir an önce harekete geçerek inisiyatifi ele almayı planladı. Ancak siyasi bir geri dönüş yapmasının koşulları yok. Alman ekonomisini reformdan geçirmek için uygulamaya koyduğu, "Gündem 2010" adlı önlem paketi, ümit edilen sonuçları vermedi. Alman ekonomisi yüzde 1 gibi düşük bir büyüme performansı gösterdi. 
Schröder, kendisinden çok daha az karizmatik olan Merkel'e karşı tercih edileceğini öngörüyor. Oysa Alman seçmenin nabzı değişim için atıyor. 


</TEXT>
</DOC>
