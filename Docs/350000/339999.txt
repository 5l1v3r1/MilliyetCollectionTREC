<DOC>
<DOCNO> 339999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/dunya/axdun02.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sandığın asıl galibi Brown 
</HEADLINE>
<TEXT>


DIŞ HABERLER SERVİSİ 


İngiltere'de son günlerde, Başbakan Tony Blair'in koltuğunu ne zaman terk edeceği ve yerine kimin geçeceği tartışmaları yeniden alevlendi. Independent gazetesi, seçim kampanyasının hemen her anında Tony Blair'in yanında yer alan Maliye Bakanı Gordon Brown'ın İşçi Partisi'nin yeni lideri olacağının kesin gibi göründüğünü, ancak bunun zamanının bilinmediğini belirtti. 
Irak Savaşı'na verdiği destek nedeniyle parti tabanından bile yoğun eleştirilere maruz kalan Blair'ın en büyük destekçisi Brown olmuştu. İşçi Partisi'nin seçimlerde favori gösterilmesine en büyük gerekçe olan ekonomideki iyileşmede, Brown'un uyguladığı mali politikaların büyük payı vardı. Haberde, "Kampanya boyunca Blair ve Brown sadece ayrılmaz değil, aynı zamanda ayırt edilemez bir ikili oluşturdular. Dışarıdan bakan biri hangisinin başbakan olduğunu anlamayabilir" ifadesini kullandı. Gazeteye konuşan bir İşçi Partisi yetkilisi, "Gözlerinizin önünde bir yetki devrinin gerçekleştiğini hissediyorsunuz. Gordon durdurulamaz" dedi. 

İki çekilme senaryosu 
The Guardian gazetesi ise, Gordon'un ne zaman göreve geleceğine ilişkin iki farklı senaryo bulunduğunu yazdı. İlk senaryoya göre Blair, seçimlerden birkaç hafta sonra istifa edecek. İkinci senaryoya göre ise, Blair'ın 2009'daki seçimlere kadar görevde kalmaya çalışacak, ancak gazete, partinin seçmen tabanının, 2006'daki yerel seçimlerde Blair'i partinin başında görmek istemeyeceğinin altını çizdi. 




</TEXT>
</DOC>
