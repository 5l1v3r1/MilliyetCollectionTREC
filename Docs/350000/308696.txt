<DOC>
<DOCNO> 308696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sontur08.html </URL>
<DATE> 2005/01/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Boşandığı eşine arkadaşı 'kötü yoldaydı' deyince... 
</HEADLINE>
<TEXT>

     Doğan ÇİZMECİ DHA 

      MANİSA'nın Turgutlu İlçesi'nde 38 yaşındaki Yılmaz Çukurderesi, boşandığı eşi hakkında kötü yoldaydı' dediğini öne sürdüğü arkadaşı 39 yaşındaki Mehmet Kıyar'ı, içki masasında göğsüne sapladığı bıçakla öldürdü. 
     Bayram tatili için iki çocuğu ve eşini ailesinin yanına gönderen Mehmet Kıyar, önceki gece Yeni Mahalle Göçmen Sokak'taki evine davet ettiği arkadaşı Yılmaz Çukurderesi'yle birlikte yemek yedi, içki içti. İddiaya göre sohbet sırasında "Senin boşandığın eski eşin kötü yoldaydı'' diyen Mehmet Kıyar'la, Yılmaz Çukurderesi arasında tartışma çıktı. 
     Tartışmayı kesen iki arkadaş, dün sabaha karşı saat 03.30 sıralarında hava almak için Subaşı Mahallesi Yesevi Parkı'nda dolaşmaya çıktı. Bu sırada konu yeniden açılınca Yılmaz Çukurderesi, yanında taşıdığı ekmek bıçağını Mehmet Kıyar'ın göğsüne sapladı. 
     Ağır yaralanan Mehmet Kıyar, ambulansla hastaneye kaldırılırken yolda yaşamını yitirdi. Yılmaz Çukurderesi, olay yeri yakınında bir aracın altında saklanırken polis tarafından yakalandı. Suçunu itiraf eden zanlı Yılmaz Çukurderesi, çıkarıldığı adliyede nöbetçi mahkeme tarafından tutuklanarak cezaevine gönderildi. 
     
</TEXT>
</DOC>
