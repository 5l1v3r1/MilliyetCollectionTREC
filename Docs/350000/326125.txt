<DOC>
<DOCNO> 326125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/spor/spo00.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıçrama zamanı 
</HEADLINE>
<TEXT>


Milli Takım Teknik Direktörü Ersun Yanal, Arnavutluk ve Gürcistan maçlarını kazanarak, gruptaki yerlerini belirleyeceklerini söyledi. Yanal, "Daha sonraki maçlarda da yerimizi korumaya çalışacağız" diye konuştu 

BİLAL MEŞE 


Kamuoyuna çağrı 
DIŞA yansıyan görüntüsü biraz gergin, biraz endişeli...İki zorlu sınavın yarattığı sıkıntı sık sık değişen yüz hatlarından belli...Teknik adamlık kariyerinin en zorlu virajına girmeye hazırlandığının farkında ve hesaplarını "ince eleyip sık dokuyarak" yapıyor Ersun Yanal...Arnavutluk ve Gürcistan maçlarını kayıpsız kapatmak zorunda olduklarını biliyor ve "İkisini de kazanacağız "diyerek ekibine duyduğu güveni sık sık dile getiriyor. 
Grubun kaderini zirveye oynayan takımların birbirleri ile yapacakları maçların belirleyeceğini vurgulayarak, "Yunanistan ve Danimarka ile deplasman beraberliğimiz hatırlanırsa, avantajlı olan biziz" diyor...Her ne kadar sıkıntılı gibi görünse de Yanal'ın bu kendine ve takımına olan güveni iki kritik maç öncesi "huzur" veriyor. 
Grupta beş takımın aynı pota içinde yer aldığını ve üst sıralardaki durumun oynanacak bu iki maçla netleşmeye başlayacağını belirten Yanal, rakiplerimizin de kendi aralarında oynayacakları maçlara dikkat çekiyor. Lider Ukrayna'nın sürpriz maçlar kazandığını ve artık kaybetmeye başlayacağını söyleyen Milli Takım Teknik Patronu iki maçlık maratonu, "Şimdi sıçrama zamanı" diye özetliyor. 

"Devir hesap devri" 
Yanal, Arnavutluk ile Gürcistan maçlarını Türk Milli Takımı için "pozisyon edinme" maçları olarak gördüğünü belirtiyor ve "Bu maçları kazanarak önce gruptaki yerimizi belirleyeceğiz. Daha sonra oynayacağımız maçlar da yerimizi koruma maçları olacak. Bu arada rakiplerimizin de birbirleriyle oynayıp puan kaybedecekleri unutulmasın. Futbolda hesapların her an değişebileceği gerçeğinden yola çıkarak her türlü sürprize hazır olmalıyız. Unutulmaması gereken bir başka gerçek de grubumuzun iki iddialı ekibi Yunanistan ve Danimarka ile sahamızda oynayacağız" diye konuşuyor. 

"Şimdi birlik zamanı" 
Ersun Yanal'ın bir başka sıkıntısı da böylesine zorlu bir dönemde "suni gündem" yaratılmaya çalışılması. Konuşulması gereken iki milli maç varken, bayatlamış konuların ısıtılarak tekrar masaya çıkarılmasının kimseye fayda sağlamayacağını belirtiyor ve konuşmasını "Böyle bir durumda görev ülkeye de düşüyor. O ekibin kazanmasını sağlayacak organizasyonlar yapılmalı, o havayı ve atmosferi yaratmalıyız. Herkes sorumluluğunu bilmeli. Zaman birlik ve beraberlik zamanı" diyerek noktalıyor. 

Vurucu tim .. 

Yanal, forvete Necati-Fatih ikilisini yerleştirecek. Hamit Altıntop'a da ilk on bir yolu açıldı 

OFANSİF OYUN 
MİLLİ Takım Teknik Direktörü Ersun Yanal, Arnavutluk karşısında ofansif oyuna dayalı bir taktikle takımı oynatacak. 
Tecrübeli hoca, Arnavutluk karşısında forvette Necati - Fatih Tekke ikilisini şans verecek. Orta sahayı güçlü isimlerden oluşturmanın hesaplarını yapan Yanal'ın, Arnavutluk karşısında sert şutları ve ofansa çıkışlarıyla göz dolduran Hamit Altıntop'u da ilk on birde kullanacağı vurgulandı. 
Ay - Yıldızlı ekibimiz rakip konusundaki ilk çalışmasını da dün yaptı. Öğle yemeğinden sonra futbolcularla uzun süreli bir toplantı yapan Teknik Direktör Ersun Yanal, Arnavutluk'la ilgili detaylı bilgiler verdi. Rakibin güçlü ve zayıf yönlerini anlatan Yanal, karşılaşmada uygulanacak oyun stratejisini de belirledi. Rakibin topa sert giren ve çok koşan bir ekip olduğunu belirten Yanal, en büyük mücadelenin orta sahada geçeceğini söyledi. 
Bu arada milliler hazırlıklarını sürdürdü. Futbolcuların dünkü antrenmanda bir hayli hırslı ve istekli oldukları gözlenirken, Emre, Serkan ve Necati, girdikleri ikili mücadelelerde hafif sakatlık geçirdiler. Sakatlığı nedeniyle aday kadrodan çıkarılan Servet'in yerine çağrılan Çaykur Rizesporlu Kürşat da bugün ilk kez antrenmana çıktı. 

"Silahımız kalitemiz" 

"Arnavutluk karşısında en büyük silahımız oyuncularımızın kalitesi olacak. Rakip sert oynayıp bizi strese sokarak dar alana hapsetmek ve oynatmamak isteyecek. İşte burada kalitemiz ortaya çıkacak. Takım oyunun yanı sıra ferdi yeteneklerle bu planı bozacak ve sahadan galip ayrılacağız. Bunu rahatlıkla başaracak bir ekibe sahibiz." 

"Biz de tanıyoruz" 

"Brigel'in Türk futbolunu yakından tanıdığı iddia ediliyor. Ne olmuş, ne var bunda Biz de Arnavutluk milli takımını çok iyi tanıyoruz. Bu iletişim koşullarında dünya futbolunu ve teknik adamların özelliklerini tanımak zor değil ki. Bizim için hiç bir sorun yaratmaz. Bu konuda ne Brigel ne de Arnavutluk milli takımından çekiniyoruz." 

NOTLAR 
ARNAVUTLUK maçının hazırlıklarını Metin Oktay Tesisleri'nde sürdüren A Milli Takımımız'ın taktik ağırlıklı çalışmaları, yazılı ve görsel medyaya bugünden itibaren kapatılacak. Ersun Yanal, bu sabah yapılacak günün ilk çalışmasını medyaya açacak, son üç çalışmaya izin vermeyecek.MİLLİ Takım'da bir süre önce rafa kaldırılan özel güvenlik konusuna yeniden işlerlik kazandırıldı ve Futbol Federasyonu, yeni bir şirketle anlaştı. Güvenlik görevlileri dün Polat'ta işbaşı yaptılar.KAMPTA futbolcuların maçlara konsantre olabilmesi için her türlü önlem alınırken, özellikle otele randevusuz gelen yazılı ve görsel medyanın içeri alınmadığı gözlendi. Söyleşi için randevu alan gazeteciler, bu uygulamanın yerinde olduğunu söylediler.A Milli Takım'ın resmi sponsorlarından Turkcell, anlaşmasını yineleyecek. Polat Otel'de yarın yapılacak sözleşme töreninde, federasyon yönetim kurulu üyeleri ve futbolcular da yer alacak 


</TEXT>
</DOC>
