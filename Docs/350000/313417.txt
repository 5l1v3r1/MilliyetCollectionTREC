<DOC>
<DOCNO> 313417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun35.html </URL>
<DATE> 2005/02/08/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Serdar Denktaş Papadopulos, kendini gözden geçirsin... 
</HEADLINE>
<TEXT>

     KKTC Dışişleri Bakanı, Başbakan Yardımcısı ve Demokrat Parti DP Genel Başkanı Serdar Denktaş, ''Rum yönetimi lideri Tasos Papadopulos'un mevcut politikalarını ve tutumunu yeniden gözden geçirmek durumunda'' olduğunu ifade ederek, ''Ancak maalesef Kıbrıs Türküne selam vermenin bile tanınma anlamına geleceği gibi bir tutum içindedirler'' dedi. 
     Serdar Denktaş, Gazimağusa'daki Bilfer Palm Beach Hotel'de düzenlenen, DP Gazimağusa milletvekili adaylarını basına tanıtım toplantısında yaptığı konuşmada, Papadopulos'un, ''Ankara Antlaşması'nın AB'nin bütün üyelerine uygulanmasının siyasi tanınmayı içermemesi durumunda bunu veto edip, kabul etmeyeceği'' yönündeki sözlerine değinerek, şunları söyledi 
     ''Papadopulos zaman zaman böyle cesurane çıkışlar yaptı. Kıbrıs'ta iki idarenin müşterek tanınması ancak ve ancak çözüme ulaşmakla mümkün olacak. Papadopulos'un bunun dışında hiçbir şey beklememesi lazım.'' ''Papadopulos'un başlayacak olan görüşmelerde mevcut tutumunu sürdürerek, Kıbrıs Türk halkının eşitliğini bir kez daha reddetmesi durumunda, günün sonunda Kıbrıs Türkünün artık kendi yolunu çizmiş olacağını'' ifade eden Bakan Denktaş, ''Kıbrıs Türkü bütün dünyayla entegre olmuş bir şekilde, izolasyonlardan tam anlamıyla kurtulmuş şekilde ve yıllardır içinde yaşadığı belirsizliği kaldırarak masadan kalkmış olacaktır. Papadopulos mevcut politikalarını ve tutumunu yeniden gözden geçirmek durumundadır'' dedi. 
     
     ''RUM TARAFI DİYALOGA AÇIK OLMALI'' 
     Papadopulos liderliğindeki Rum yönetiminin Türk tarafının en insani konularda dahi yaptığı girişimleri reddederek işbirliğinden kaçındığına işaret eden Serdar Denktaş, kapıların açılmasının ardından ortaya çıkabilecek sorunların çözülebilmesi için Rum yönetiminin diyaloga açık olması gerektiğini kaydetti. 
     Denktaş, ''Ancak maalesef Kıbrıs Türküne selam vermenin bile tanınma anlamına geleceği gibi bir tutum içindedirler. Hakikaten adada iki halk arasındaki ilişkilerin gelişmesini tutumlarıyla engelliyorlar'' diye konuştu. 
     Kıbrıs'ta çözüm olabilmesinin yolunun iki tarafın da aynı niyetle masaya oturmasından geçtiğini belirten Serdar Denktaş, bunun için de başta BM Genel Sekreteri ve AB olmak üzere dünyanın, Rum tarafını çözüme motive edecek adımların atılabilmesi için ön ayak olması gerektiğini ifade etti. 
     
     CUMHURBAŞKANI'NIN GÖREV SÜRESİNİN UZATILMASI 
     Serdar Denktaş, Cumhurbaşkanı Rauf Denktaş'ın görev süresinin bir yıl uzatılmasının anayasal açıdan mümkün görünmediğini de belirterek, cumhurbaşkanlığı seçiminin 17 Nisan'da yapılması gerektiğini söyledi. 
     Denktaş, ''Konu araştırılmıştır. Hakikaten aslında ihtiyaç duyduğumuz bir dönem olmasına rağmen anayasal açıdan bunun mümkün olmadığı, 17 Nisan'da cumhurbaşkanlığı seçimlerinin mutlaka yapılması gerektiği ortaya çıkmıştır'' dedi. 
     Cumhurbaşkanının görev süresinin uzatılmasının mümkün olup olmayacağını niçin araştırdıklarına da açıklık getiren Denktaş, ''Papadopulos gelecek dönemde görüşmeci kim olacak konusunda hassasiyet içerisinde. Bu nedenle araştırdık'' ifadesini kullandı. 
     Serdar Denktaş, Cumhurbaşkanı Denktaş'tan sonra görüşmecinin kim olacağının, hükümetin önerisi üzerine, meclisin kararıyla belirleneceğini belirtti. 
     
</TEXT>
</DOC>
