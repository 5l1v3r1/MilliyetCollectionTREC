<DOC>
<DOCNO> 331756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonsiy08.html </URL>
<DATE> 2005/04/09/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Abdullah Gül, Cezayir'de... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, iki günlük resmi ziyaret için Cezayir'in başkenti Cezayir'e geldi. 
     Abdullah Gül, Hayri Bumedyen havaalanında Cezayir Dışişleri Bakanı Abdülaziz Belhadem ve Türkiye'nin Cezayir Büyükelçi Ercümend Enç tarafından karşılandı. 
     Gül, ziyaretinin ilk gününde, Cezayir Senato Başkanı Abdulkadir Bensalah, Enerji ve Madenler Bakanı Şekib Halil ve Kültür Bakanı Halide Tumi ile bir araya gelecek. 
     Gül, Cezayir'e hareketinden önce Esenboğa Havalimanı'nda gazetecilere ziyaretine ilişkin bilgi verdi. 
     Cezayirli yetkililerle yoğun temaslarda bulunacağını kaydeden Gül, siyasi, ekonomik, kültürel alanlarda ikili ilişkileri ele alarak, bu ilişkileri daha da geliştirme yolunda atılabilecek adımları değerlendireceklerini söyledi. 
     Abdullah Gül, Türkiye'nin Afrika'ya açılımı çerçevesinde Cezayir'de işbirliği imkanlarını ve bölgesel meselelerdeki son gelişmeler hakkında istişarelerde bulunacaklarını belirtti. 
     Bu ilişkilerin en önemli boyutlarından birinin ekonomik ve ticari işbirliği olduğunu ifade eden Gül, 1996'da doğal gaz ve sıvılaştırılmış gaz alımı konusunda imzalanan anlaşmayı takiben ticari ilişkilerin giderek geliştiğini kaydetti. Gül, iki ülke arasındaki karşılıklı ticaret hacminin 2004'de 2 milyar doları geçtiğini söyledi. 
     Gül, Cezayir'in büyük bir imar faaliyeti içine girdiğini, bu çerçevede birçok Türk firmasının bu ülkede önemli işler yaptığını kaydetti. 
     Türk işadamlarından oluşan bir heyetin de kendisine eşlik ettiğini bildiren Gül, temasları sırasında, Türk-Cezayir İşadamları Konseyi toplantısının düzenleneceğini ve bu toplantıda iki ülke işadamlarının işbirliğini artırma yollarının geniş şekilde ele alınacağını belirtti. 
     Abdullah Gül, ziyaretinin, iki ülkeyi ilgilendiren uluslararası ve bölgesel konularda Türkiye ile benzer görüşlere sahip Cezayirli yetkililerle bu konularda son gelişmeleri ayrıntılı biçimde istişare etme fırsatı bulacaklarını kaydetti. 
     Cezayir'in BM Güvenlik Konseyi üyesi olduğuna dikkati çeken Gül, bu açıdan, uluslararası, bölgesel ve Türkiye'yi yakından ilgilendiren meselelerde Cezayir ile yakın işbirliği içinde olmanın ve onlara görüşlerini aktarmanın Türkiye'nin çıkarına olacağını söyledi. 
     Dışişleri Bakanı Gül, Cezayir'de tarihten gelen Türk ve Osmanlı izlerinin olduğuna, Topkapı Sarayı'nı andıran sarayların bulunduğuna dikkati çekerek, bunların restore edilmesi ve yeniden fonksiyonel hale getirilmesi konusuna Cezayir Cumhurbaşkanı'nın da çok büyük ilgi gösterdiğini kaydetti. 
     Cezayir'e bu amaçla daha önce Türkiye'den heyetlerin gittiğini belirten Gül, bu ziyaretinde de yanında restorasyon konusuyla ilgili yetkililerin bulunduğunu söyledi. Gül, ziyaretinde bununla ilgili çalışmaların gözden geçirileceğini, bu konudaki işbirliği imkanlarının daha da geliştirileceğini ifade etti. 
     Dışişleri Bakanı ve Başbakan Yardımcısı Abdullah Gül, Cezayir'in tarihi Türk mahallesinde bulunan ve Türkiye'nin Cezayir'deki önemli kültür projelerinden biri olan Dayı Sarayı'nı ziyaret ederek, incelemelerde bulunacaklarını da söyledi. 
     
</TEXT>
</DOC>
