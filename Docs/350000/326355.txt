<DOC>
<DOCNO> 326355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonspo28.html </URL>
<DATE> 2005/03/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Feyyaz Uçar ayrıldı, Karşıyaka kırgın... 
</HEADLINE>
<TEXT>

     Malatyaspor ile anlaşmaya varan Karşıyaka Teknik Direktörü Feyyaz Uçar, yardımcılarıyla beraber istifa ederek yeşil-kırmızılı kulüpten ayrıldı. 
     Uçar, kulüp yöneticileriyle yaptığı görüşmenin ardından Çiğli Selçuk Yaşar Tesisleri'nde yardımcıları Mustafa Gülen ve Fikret Yılmaz ile basın toplantısı düzenledi. 
     Malatyaspor'un dün akşam kendisine getirdiği teklifi kabul ettiğini bildiren Uçar, şöyle konuştu 
     ''Aykut Kocaman'ın istifasından sonra Malatyaspor yönetimi benim ismim üstünde karar kılmış. Ben de arkadaşlarımla beraber teklifi kabul ettim. Karşıyaka'dan istifa ediyorum. Bana anlayış gösteren Karşıyakalı yöneticilere de teşekkür ederim. Beni teknik direktörlüğe getirerek risk aldılar. Ben de onlar sayesinde başarılı bir teknik adam oldum, kendilerine minnettarım. Karşıyaka'daki başarım nedeniyle bu teklifi aldım.'' Uçar, bu sezon için hedefi kümede kalma olarak belirlediklerini anlatarak, ''Karşıyaka'yı şu anda ligde kalmayı garantilemiş olarak görüyorum. Bu camia teknik direktör sıkıntısı yaşamaz. Yöneticiler yine isabetli bir seçim yapacaktır'' dedi. 
     Karşıyaka ile bir tazminat sorunu yaşamalarının söz konusu olmayacağını kaydeden Uçar, Malatyaspor Başkanı Hikmet Tanrıverdi ile görüştükten sonra yarın Malatya'ya gideceğini belirtti. 
     Uçar, daha sonra yöneticiler ve futbolcularla vedalaşarak tesislerden ayrıldı. 
     Kulüp Asbaşkanı Ahmet Diker de gazetecilere yaptığı açıklamada, gelecek yılın planlarını kurarken, sürpriz bir durumla karşılaştıklarını belirtti. 
     Diker, şunları söyledi 
     ''Feyyaz hoca istifasını verdi ve mantıklı bir açıklama yaptı. Karşıyaka Kulübü büyüklüğüne yakışır şekilde gerekeni yapacaktır. Ancak Malatyaspor başkanının bize daha istifa gelmeden, Feyyaz Uçar ile anlaştıklarını açıklaması etik olmadı.'' Feyyaz Uçar, Malatyaspor'un teklifinin ardından ayrılma kararını bildirmek için Karşıyakalı yöneticilerle Yalı'daki kulüp binasında bir araya geldi. Uzun süren görüşmede bazı yöneticilerin Uçar'ın ayrılma kararına tepki gösterdiği belirtildi. 
     Uçar'ın burada gazetecilere açıklama yapma isteğine karşılık, yöneticiler Çiğli'deki Selçuk Yaşar Tesisleri'nde basın toplantısı düzenlemesini istedi. 
     Basın toplantısına Uçar'ın, Karşıyaka Spor Kulübü KSK rozeti bulunan ceketle gelmesi ve çok sayıda yeşil-kırmızılı yöneticinin toplantıyı takip etmesi dikkati çekti. 
     Karşıyaka'da Hüseyin Hamamcı'dan sonra işbaşına getirilen Feyyaz Uçar, 6 haftalık süreçte başarılı bir çizgi yakaladı. Başarısız sonuçlar nedeniyle zor dönem yaşayan Karşıyaka, Feyyaz Uçar yönetimindeki 6 maçta 4 galibiyet aldı. Yeşil kırmızılılar, bir karşılaşmadan beraberlikle ayrılırken, bir maçta da yenilgiye uğradı. 
     Karşıyaka Yönetim Kurulu, bu gelişmelerin ardından yarın bir basın toplantısı yapacak. 
     
</TEXT>
</DOC>
