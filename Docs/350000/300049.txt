<DOC>
<DOCNO> 300049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonyas21.html </URL>
<DATE> 2004/12/22/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Şimdi rağbet Çince'ye... 
</HEADLINE>
<TEXT>

     Çin ekonomisinin hızla gelişmesi ve diğer ülkelerle olan temaslarının günden güne yoğunlaşmasının Çince'ye olan ilgiyi artırdığı, özellikle gelecek yıl Türkiye'ye gelmesi beklenen çok sayıda Çinli turistin, bu dili öğrenmek isteyenlerin sayısını 2-3 kat daha artıracağı bildirildi. 
     Ankara Üniversitesi Türkçe Öğrenim, Araştırma ve Uygulama Merkezi TÖMER Yabancı Diller Bölüm Başkanı Sabahat Alan, AA muhabirine yaptığı açıklamada, Türkiye Türkçe'si öncelikli olmak üzere Türk lehçeleri ile Türkoloji çalışmalarına destek olmak üzere diğer dillerde de kurslar düzenlediklerini bildirdi. 
     TÖMER'in, Türkçe, İngilizce, Almanca, Fransızca, İspanyolca, İtalyanca, Rusça, Arapça, Japonca, Yunanca, Çince, Bulgarca, Hollandaca, Latince, Macarca olmak üzere 15 dilde kurs verdiğini belirten Alan, talep olması durumunda Osmanlıca, Kazakça, Kırgızca ve Azerice kursları da açtıklarını anlattı. 
     Alan, son yıllarda, Çin ekonomisinin hızla gelişmesi ve diğer ülkelerle olan temaslarının günden güne yoğunlaşması nedeniyle Çince'ye olan ilginin de artış gösterdiğine dikkati çekti. 
     Alan, 2003-2004 eğitim-öğretim yılı boyunca 118'i Ankara'da olmak üzere Türkiye genelinde toplam 339 kişinin Çince öğrendiğini vurgulayarak, bu eğitim-öğretim döneminin ilk kurlarından itibaren bu dile ilginin daha da arttığını bildirdi. 
     Alan, büyük bir bölümünün üniversite öğrencisi olmakla birlikte kursa katılanlar arasında ev hanımı ve çeşitli sektörlerde çalışanların da yer aldığını kaydetti. 
     
     TURİZM UMUDU 
     Çin'den çok sayıda turistin gelecek yıldan itibaren ülkemize gelmesinin beklendiğini ifade eden Alan, turistlerle birlikte bu dile olan ilginin de en az 2-3 kat artmasını tahmin ettiklerini söyledi. 
     Alan, ilk etapta Antalya, Alanya ve İzmir şubelerinde Çince kurslarına önemli talep beklediklerini vurgulayarak, şöyle devam etti 
     ''Özellikle otel, lokanta, seyahat acentaları bu dili öğrenmek için bizden talepte bulunacak. Bu talebi karşılayacak altyapımız var. Gerekirse, otel, lokanta gibi işyerlerinde de eğitim verebiliriz. Bu sektörde yazı dili ikinci planda görülüyor, önemli olan konuşma dili. Sadece 2-3 kurda turistin ihtiyacını karşılayacak eğitimi almaları durumunda açıklarını kapatabilirler.'' 
     
     BAŞLANGIÇTA ZOR 
     Çince'nin başlangıçta zor bir dil olarak görüldüğünü, bu nedenle kursa başlayan bazı kursiyerlerin başaramayacakları düşüncesiyle eğitimi yarım bıraktıklarını ifade eden Alan, ''Ancak, öğrenildiğinde Çince'nin sanıldığı kadar zor bir dil olmadığı anlaşılıyor'' dedi. 
     Alan, Çince'de, bir kelimenin telaffuzu için 4 farklı ton bulunduğunu, tonlamaya göre kelimenin anlamı değişeceğinden doğru ton kullanmak gerektiğini, buna karşın gramerin kolay olduğunu kaydetti. 
     
     NEDEN ÇİNCE 
     Alan, yeryüzünde ortalama 4 bin dil bulunduğunu, bu diller arasında en çok konuşulan dilin ise Çince olduğunu belirterek, şunları kaydetti 
     ''Çin, Hong Kong, Singapur ve Tayvan'da Çince konuşan iki milyar kişi bulunuyor. Ayrıca, Çin Halk Cumhuriyeti son 10 yıl içinde her bakımdan gelişiyor ve ekonomisiyle dünyanın süper gücü olmaya çalışıyor. Özellikle Türkiye ile Çin Halk Cumhuriyeti arasındaki siyasi, ekonomik ve kültürel ilişkiler gün geçtikçe daha da gelişiyor. Bu nedenle, Çin ile ilişkilerde daha verimli sonuçlar alınabilmesi için mutlaka Çince öğrenilmelidir.'' Çince kurslarının 6 temel, 4 orta ve 2 yüksek olmak üzere toplam 12 kurdan oluştuğunu, her kurda bir ara sınav ve bir kur atlama sınavı yapıldığını anlatan Alan, konuşmasını şöyle sürdürdü 
     ''Bir üst kura geçilebilmesi için kur sonlarındaki sınava katılıp dilbilgisi, okuma-anlama, dinleme-anlama, dikte ve kompozisyon gibi tüm konularda başarılı olmak gerekiyor. Herhangi bir beceriden başarısız olunduğu takdirde bütünleme sınavı yapılıyor. Derslerde, Ji Chu Han Yu ve Han Yu adlı ders kitapları, alıştırma kitapları, teyp ve video kasetleri ile destekleyici ek araç-gereçler kullanılıyor. Yüksek kurlarda ise konuşma becerisini geliştirmek amacıyla güncel konulardan derlenen ders araç-gereçleri verilmekte, gazete haberleri ve makaleler üzerinde çalışılıyor.'' 
     
</TEXT>
</DOC>
