<DOC>
<DOCNO> 313572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sontur25.html </URL>
<DATE> 2005/02/08/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
"Otostopçuya tecavüz davası"nda kızın anne babası şikayetçi olmadı 
</HEADLINE>
<TEXT>

     Kayseri'de, yolda otomobillerine aldıkları kıza tecavüz ettikleri iddiasıyla tutuklanan 3 sanığın yargılanmasına başlandı. 
     Kayseri 2. Ağır Ceza Mahkemesi'nde yapılan duruşmada tutuklu sanıklar Fatih Birinci, Ali İhsan Aydın ve Fatih Mamak ile tecavüze uğradığı iddia edilen M.B'nin 16 annesi Emine B. ve babası İsmail B. hazır bulundu. 
     Fatih Birinci, mahkemede verdiği ifadede, olay günü arkadaşları Ali İhsan Aydın ve Fatih Mamak ile Yahyalı İlçesi'nden Develi İlçesi'ne giderken M.B'nin yolda araçlarını durdurup, kendisini Develi'ye götürmelerini istediğini anlattı. 
     Develi'ye geldiklerinde önce kendisinin, ardından diğer 2 sanığın M.B. ile kendi isteğiyle cinsel ilişkiye girdiklerini belirten Birinci, ''M.B'ye kesinlikte tecavüz etmedik. Rızasıyla ilişkiye girdik. Bize 18 yaşından büyük olduğunu söylemişti. Yaşının küçük olduğunu bilmiyorduk'' dedi. 
     Öteki sanıkların da benzer ifade verdiği duruşmada, M.B'nin anne ve babası, ''Kızımızın psikolojik sorunları var. Zaman Zaman evden kaçardı. Kızımız şu anda Kayseri'deki yetiştirme yurdunda kalıyor. Sanıklardan da şikayetçi değiliz'' dediler. 
     Sanıkların tahliye taleplerini reddeden mahkemeye heyeti, dosyadaki eksiklerin tamamlanması ve M.B'nin ifadesinin alınması için duruşmayı erteledi. 
     
</TEXT>
</DOC>
