<DOC>
<DOCNO> 316173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur07.html </URL>
<DATE> 2005/02/17/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Ankara... Kızılay trafiğine çözüm aranıyor... 
</HEADLINE>
<TEXT>

     Ankara Şoförler Odası Başkanı Ahmet Çiçek, kentte öngörülen yeni trafik düzenlemeleri kapsamında "yolcu indirme bindirme ceplerinin de projeye dahil edilmesi" önerisinde bulundu. 
     Ahmet Çiçek, Kızılay'da yapılması planlanan tek yön uygulaması ve taksilere "depolama" merkezleri projelerini ANKA'ya değerlendirdi. Çiçek, uygulanmak istenen projenin yıllar önce kendilerinin belediyeye verdiği projeye çok benzediğini belirterek, "Projenin neredeyse üçte ikisi bizim getirdiğimiz öneriye benziyor. Ama biz çok uzun seneler önce teklif vermiştik. Ankara trafiğinin rahatlamaya ihtiyacı var. Ama keşke şimdiki proje için bizim de fikrimiz alınsaydı" dedi. 
     Çiçek, yeni projeye öneriler de getirerek, "Depolama alanları projesi çok yerinde. Artık insanımız 'hastayım, yorgunum' demesin, taksilere tahsis edilen bu yerlere yürüsün. Ama yolcu indirmek için bazı ceplerin olması gerekiyor. Depo alanlarından farklı olarak, yükü olan, hastası olan kimselerin ya da acil durumlarda yolcuların inebileceği çeşitli ceplerin olması gerekiyor. Bu uygulamanın da projeye dahil edilmesi gerekiyor" diye konuştu. 
     Çiçek, bu tür projelerin sivil toplum kuruluşlarının görüşü alınarak uygulamaya konulması gerektiğini belirterek, "Tek yön uygulamasıyla taksilerle ilgili düzenlemeye genel olarak olumlu bakıyoruz ama bazı değişikliklerin ve eklemelerin yapılması gerekiyor. Konu UKOME'de görüşülecek. 
     Belediye karar için bize de fikrimizi sormalı" dedi. 
     
</TEXT>
</DOC>
