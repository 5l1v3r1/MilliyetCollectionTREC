<DOC>
<DOCNO> 342947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/soneko08.html </URL>
<DATE> 2005/05/16/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Çin'in ihracatı, ithalatından daha hızlı artıyor... 
</HEADLINE>
<TEXT>

     İhracatı ithalatından daha hızlı artan Çin, yılın 4 ayında 21.2 milyar dolar dış ticaret fazlası verdi. 
     Çin Gümrükler İdaresi’nin verilerine göre, Nisan ayında ihracatı yüzde 32 artışla 62.16 milyar dolara çıkan ülkenin, yüzde 16.2 artan ithalatı ise 57.56 milyar dolar oldu. 
     Böylece geçen ay 4.6 milyar dolar dış ticaret fazlası veren Çin’in, yılın 4 ayını kapsayan dış ticaret fazlası 21.2 milyar dolar oldu. 
     Bu dönemde Çin’in ihracatı 218.05 milyar dolar, ithalatı da 196.87 milyar dolar olarak açıklandı. 
     Çin, geçen yılın 4 ayında ise 10.7 milyar dolar dış ticaret açığı vermişti. Yılın kalan aylarında ihracatını daha hızlı artıran Çin’in 2004 yılı dış ticaret fazlası, 32 milyar dolar olmuştu. 
     Ekonomistler, son yıllarda yapılan büyük yatırımlar sonucunda dışarıya bağımlılığı azalan ve sanayisi için gerekli çoğu hammaddeyi kendi üretmeye başlayan Çin’in, dış ticaret fazlası açısından avantajlı hale geldiğini belirtiyorlar. 
     
</TEXT>
</DOC>
