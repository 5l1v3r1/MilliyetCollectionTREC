<DOC>
<DOCNO> 317534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/soneko19.html </URL>
<DATE> 2005/02/22/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Petrol fiyatları 50 dolar sınırında... 
</HEADLINE>
<TEXT>

     Kuzey Amerika ve Avrupa'da hava sıcaklıklarının tekrar 'mevsim normallerinin altına' düşmesiyle, uluslararası borsalarda petrol fiyatları 50 dolar sınırına dayandı. 
     New York Borsası'nda Cuma günkü kapanışına göre 91 sent yükselen ABD hafif petrolünün varili, 27 Ocak'tan bu yana en yüksek seviyesi olan 49.26 dolara ulaştı. ABD'de Abraham Lincoln ve George Washington anısına kutlanan Başkanlar Günü nedeniyle New York Borsası'nda dün işlem yapılmamıştı. 
     Londra Uluslararası Petrol Borsası'nda işlem gören Brent petrolü ise dünkü kapanışına göre 48 sent yükselişle 47.21 dolara çıktı. Borsada dün de 39 sentlik yükseliş kaydedilmişti. 
     Atlantik'in iki yakasında süren olumsuz hava şartları yanında petrol ihraç eden ülkeler örgütü OPEC'in üretimi kısacağına yönelik açıklamalar, petrol fiyatlarının yükselişini kolaylaştırıyor. ABD başta olmak üzere gelişmiş ülkelerdeki petrol stoklarını yakından izleyen kartel örgütünün gerektiğinde üretim kısarak fiyatlardaki olası gerilemelerin önüne geçmek isteyeceği değerlendiriliyor. 
     Bu iddiayı güçlendiren bir açıklama da, dün Suudi Arabistan'dan geldi. Dünyanın en büyük petrol ihracatçısının petrol bakanı Ali el-Naimi, halen 51 gün seviyesinde bulunan ticari petrol stoklarının ''piyasa gerçekleri açısından iyi bir seviyede bulunduğunu'' belirterek, yılın ikinci çeyreğinde stok seviyesinin 52 günün üzerine çıkarılmasına, 'fiyatları düşüreceği gerekçesiyle karşı çıkacaklarını' ifade etti. 
     
     RUSYA FAKTÖRÜ 
     Enerji piyasası analistlerine göre, petrol talebi sürekli artarken en önemli üreticilerden Rusya'nın üretiminde görülen gerileme, fiyatların yükselişinde etkili olan faktörler arasında bulunuyor. 
     Rusya'da üretimin özellikle Yukos nedeniyle gerilediği bildirilirken, Eylül'de 9.42 milyon varil olan günlük ortalama üretimin Ocak ayında 9.28 milyon varile indiğine dikkat çekiliyor. 
     Bu arada uluslararası borsalarda petrol fiyatlarının yükselmesi, kartel örgütü OPEC'in sürekli zam yapmasına neden oluyor. 
     OPEC'ten yapılan açıklamada, geçen hafta 41.68 dolar seviyesinde oluşan ham petrol sepet fiyatının, bir önceki haftaya göre 1.55 dolar yükseliş anlamına geldiği ifade edildi. 
     Kartel ayrıca, Aralık'ta 29 milyon 756 bin varil olan günlük ortalama üretimlerinin, Ocak ayında 606 bin varil azalarak 29 milyon 150 bin varile gerilediğini bildirdi. 
     
</TEXT>
</DOC>
