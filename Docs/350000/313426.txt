<DOC>
<DOCNO> 313426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun44.html </URL>
<DATE> 2005/02/08/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Suriye radyosu "Rice'ın suçlamaları İsrail'i tatmine yönelik" 
</HEADLINE>
<TEXT>

     Suriye devlet radyosu, ABD Dışişleri Bakanı Condoleezza Rice'ın birbiri ardına Suriye aleyhine yaptığı suçlamalarının ''İsrail'i tatmin etmek'' amacını taşıdığını iddia etti. 
     Radyo-Şam günlük yorum bölümünde, ''Rice, göreve geldikten sonra ilk kez çıktığı Ortadoğu ülkeleri turunda yaptığı bütün açıklamalarda, Suriye'yi terörizm olarak adlandırdığı şeyi desteklemeyi kesmeye ve Lübnan'ın içişlerine karışmamaya davet etti. Bu suçlamalar yeni değil ve ABD Şam'ın bu meselede işbirliği yaptığını bilmesine rağmen, daha da çok şey istemeye devam ediyor'' ifadesi yer aldı. 
     Yorumda, başta Rice'ın talepleri olmak üzere Amerikan taleplerinin tek hedefinin İsrail'i tatmin etmek olduğu, çünkü İsrail'in Suriyeliler ile Lübnanlıların birliğini tehdit olarak gördüğü savunuldu. 
     Radyoda, ''Direniş hareketlerini terörist hareketler olarak niteleyen ABD Başkanı George Bush yönetimi, BM Şartı'nın meşru haklarından birini ihlal ediyor'' denildi. 
     Rice, İtalya'nın başkenti Roma'da düzenlediği basın toplantısında, Suriye'yi terörizme destek vermekle suçlamış ve bu ülkeyi tecrit etmekle tehdit etmişti. 
     Condoleezza Rice, ''En azından özellikle Lübnan'ın güneyinde terörizme destek olduğu söylenebilir. Suriye eğer tecrit edilmek istemiyorsa, eğer ABD ile kötü ilişkiler istemiyorsa daha fazla işbirliği göstermelidir'' demişti. 
     ABD ve İsrail, Şam yönetimini Filistinli radikal örgütlerle Lübnan Hizbullahı'nı desteklemekle suçluyor. 
     
</TEXT>
</DOC>
