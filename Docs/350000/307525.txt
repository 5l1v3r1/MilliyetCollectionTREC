<DOC>
<DOCNO> 307525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonsiy16.html </URL>
<DATE> 2005/01/18/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Baykal Bu kurultay CHP'nin ahlakını koruma kurultayıdır 
</HEADLINE>
<TEXT>

     CHP Genel Başkanı Deniz Baykal, ''Bu kurultayımız, CHP'yi dışarıdan kuşatma, yönlendirme ve etkileme çabalarının iflas edeceği, CHP üzerine kurulmak istenen ipoteklerden sıyrılacağımız bir kurultay olacaktır'' dedi. 
     Deniz Baykal, Nevşehir Peri Tower Otel'de, partisinin Konya, Yozgat, Niğde, Kayseri, Kırşehir, Aksaray, Nevşehir ve Sivas illerinin yönetici ve delegeleriyle bir araya geldi. 
     Toplantı öncesi gazetecilere açıklama yapan Baykal, farklı illerdeki bölge toplantılarının kurultaya yönelik hazırlık çalışması olarak anlaşılması gerektiğini, böylece kurultayın fiilen başlamış olduğunu belirtti. 
     CHP Kurultayı'nın Türkiye ve Türkiye dışından pek çok çevrede ilgiyle izlendiğini bildiren Baykal, şunları söyledi 
     ''Bu kurultayın önündeki sorunların, parti içi sorun niteliğini aştığını görüyoruz. Tüm Türkiye'yi, hatta Türkiye'yi aşıp bölgeyi ilgilendiren siyasi gelişmeler arasında önemli bir yeri olan CHP Kurultayı, izlenmenin ötesinde yönlendirilmek isteniyor. Herkes kendi hesabına göre CHP Kurultayı'na sipariş gönderiyor.'' Deniz Baykal, CHP'nin, bu kurultaydan, Türkiye'nin pek çok kurumuna yansımış olan yolsuzluk iddialarının CHP örgütünde hiçbir zaman yer bulamayacağı gerçeğini ortaya koyarak çıkacağını savundu. 
     CHP'nin öneminin, bu kurultayda daha da artacağını, yozlaşmanın, çürümenin ve yolsuzlukların hiçbir şekilde CHP'ye bulaştırılamayacağının kesinlik kazanacağını ifade eden Baykal, şöyle dedi 
     ''Bu kurultayımız, CHP'yi dışarıdan kuşatma, yönlendirme, etkilenme çabalarının iflas edeceği bir kurultay olacaktır. CHP, üzerine kurulmak istenen ipoteklerden, dışarıdan yönlendirme çabalarından kendisini kararlılıkla sıyırmış olduğunu ve CHP'nin kendi kurallarıyla anlayışıyla kendi geleceğini belirleyeceği bir kez daha herkes tarafından görülecektir.'' Baykal, gazetecilerin kurultayda Şişli Belediye Başkanı Mustafa Sarıgül'e söz verip vermeyecekleri yönündeki soru üzerine, CHP Kurultayı'nın, tüzüğüne, Siyasi Partiler Kanunu'na ve geleneklerine uygun bir çalışma tarzının olduğunu, bu konuda anlamsız tartışmalar yapmanın gülünç olacağını savundu. 
     CHP'nin, kuralların işlediği bir parti olduğunu kaydeden Baykal, şöyle devam etti 
     ''Bu kurultayın sorunu, Genel Başkan seçiminin çok ötesindedir. Bu kurultay, CHP'nin ahlakını, bağımsızlığını ve kimliğini koruma kurultayıdır. CHP'ye müdahale etmek isteyenlerin, elini CHP'den çektirme kurultayıdır.'' Deniz Baykal, Zülfi Livaneli'nin Genel Başkan adaylığı konusunda da şunları söyledi 
     ''Bu kurultay, Genel Başkanlık yarışı kurultayı değildir. Bu kurultayda CHP'yi sahiplenmeye çalışıyoruz. CHP'yi savunuyoruz. CHP'ye yönelik tehditleri, kuşatmaları, CHP'yi yozlaştırma çabalarını kırmaya çalışıyoruz. Bunu da başarıyoruz.'' CHP Nevşehir Bölge Toplantısı, basına kapalı olarak yapıldı. 
     
</TEXT>
</DOC>
