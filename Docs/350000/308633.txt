<DOC>
<DOCNO> 308633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sondun18.html </URL>
<DATE> 2005/01/23/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
İslami Cihad Ateşkeste top İsrail'de 
</HEADLINE>
<TEXT>

     Filistinli radikal örgüt İslami Cihad, İsrail, Filistinli mahkumları serbest bırakmadığı ve askeri operasyonlarına son vermediği sürece ateşkesi kabul etmeyeceğini bildirdi. 
     İslami Cihad liderlerinden Halid El Bac, yayımladığı bildiride, ''Ateşkes, İsrail'in Filistin halkının şartlarını kabul etmesine bağlıdır. Top İsrail tarafında'' dedi. 
     El Bac, bir ateşkes anlaşmasının Filistinli mahkumların serbest bırakılması, İsrail'in öldürme eylemleri ile askeri operasyonlarını sona erdirmesine bağlı olduğunu belirtti. 
     İsrail Savunma Bakanı Şaul Mofaz, İsrail radyosuna yaptığı açıklamada, Hamas ve İslami Cihad'ın Filistin Yönetimi'nde gelecekte rol alma karşılığında ateşkesi kabul ettiğini belirtmiş, Hamas, İsrail'le ateşkesi kabul ettiğini yalanlamıştı. 
     El Bac ayrıca, Mofaz'ı ''İslami Cihad ile Filistin Devlet Başkanı Mahmud Abbas arasında sorun yaratmaya çalışmakla'' suçladı. 
     
</TEXT>
</DOC>
