<DOC>
<DOCNO> 333203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/spor/spo30.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



PENTATLON 

Yıldızlar 3. oldu 
Modern pentatlonda Yıldız Erkekler B Milli Takımı, katıldığı ilk uluslararası müsabakada 3. oldu. Büyük Britanya Modern Pentatlon Federasyonu tarafından 08-10 Nisan arasında İngiltere'nin Millfield Spor Okulu'nda düzenlenen ve 11 ülkenin takım 1 ülkenin de ferdi olarak katıldığı müsabakalarda Göktay Şentürk, ferdi atışlarda tüm kategorilerin birincisi oldu. 

BASKETBOL 

Atalay'dan kutlama 
Gençlik ve Spor Genel Müdürü Mehmet Atalay, Dünya Liseler Basketbol Şampiyonası'nda erkeklerde şampiyon olan Şehremini Lisesi ile bayanlarda ikinciliği elde eden Oğuz Kaan Koleji'ni ziyaret etti. Mehmet Atalay, Gençlik ve Spor Genel Müdür Yardımcısı Yunus Akgül, İstanbul Gençlik ve Spor İl Müdürü Tamer Taşpınar, Milli Takımlar eski sorumlusu Ayhan Bermek, Ülkerspor Kulübü Genel Menajeri Hakan Artış ile birlikte gerçekleştirdiği ziyarette, oyuncuları başarılarından dolayı kutladı. 

FEDERASYON 

7 hükmen ceza 
Futbol Federasyonu, 2. Lig A Kategorisi'nde 2-2 sonuçlanan Mardin - Karagümrük maçında, cezalı Emre Eren'i oynatan konuk ekibi 3-0 hükmen yenik ilan etti. B Kategorisi'nde Ordu'nun 3-1 kazandığı maçta, cezalı futbolcu oynatan A.Üsküdar 3-0 hükmen yenik sayıldı. 3. Lig'deki hükmenler şöyle Pazar - Kars 0-1 3-0, Niğde - Mersin B.B. 1-5 0-5, Mersin B.B. - Muş 3-0, Nusaybin DS - Niğde 3-0, Muş - İskenderun DÇ 0-3. Muşspor'un da 3 puanı silindi. 

ÖDÜL 

CNN Türk'e büyük onur 
Polis Akademisi Başkanlığı bünyesinde Güvenlik Bilimleri Fakültesi öğrencileri, CNN Türk Spor Servisi'ni 3 dalda ödüle layık gördü. Akademik Bakış Dergisi'nin, fakülte öğrencilerine uyguladıkları anket sonucunda CNN Türk "yılın en iyi spor servisi, Spor Ekspres "yılın en iyi spor programı", Barış Kuyucu - Burcu Esmersoy "yılın en iyi spor programı sunucusu" seçildi. 

DENİZLİ 

Bulak'ın planı 
Denizlispor Teknik Direktörü Giray Bulak, Samsunspor'u yenerek, Fenerbahçe maçı öncesi moral depolamak istediklerini bildirdi. Bulak, "Rakibimizin cezası nedeniyle maç Ordu'ya alındı. Bu da bizim için bir avantaj olabilir. Sakatlığı nedeniyle takımdan uzak kalan Kratochvil'in, Fenerbahçe maçı öncesi form durumunu görmek için, Samsunspor karşısında şans vereceğim" dedi. 

SAKARYASPOR 

Transfer teklifleri 
Sakaryaspor Başkanı Selahattin Aydın, takımdaki bazı futbolcuların diğer kulüplerin transfer listesinde yer aldığını söyledi. Aydın, "Futbolcuların, bizden daha iyi teklif veren takımlara gitmesini biz de isteriz. Fakat ligin bitimine henüz 7 hafta var. Şimdiden bunların gündeme gelmesi, gerçekten transfer olmuş gibi gösterilmesi bize zarar verir" dedi. 

TENİS 

Monica kararlı 
Uzun süreli sakatlıklar nedeniyle tenisten kopma noktasına gelen ünlü ABD'li raket Monica Seles geri dönüş için hazırlıklara başladı. Tenisi çok özlediğini dile getiren Seles, 6 aydır yoğun bir tempo içinde çalıştığını ve kendini çok iyi hissettiğini söyledi. 31 yaşındaki raket, "Geri dönmeme engel olabilecek yeni bir tatsızlık yaşasam bile hayal kırıklığı içine girmem" dedi. 

HOLLANDA 

Büyümenin bedeli 
Bu sezon Avrupa'nın en iyi çıkış yapan takımları arasında yer alan Alkmaar, ilk firesini teknik direktör Co Adriaanse'yi kaybederek verdi. Hollanda temsilcisini ligde ve UEFA Kupası'nda başarıdan başarıya koşturan başarılı teknik adam, yeni sezon için Porto ile anlaştı. Porto, Mourinho'nun vedasından sonra yaşadığı büyük düşüşü Hollandalı çalıştırıcı ile aşmak istiyor. 

İSVEÇ 

Assyriska yenildi 
İRFAN KURTULMUŞ 

İsveç futbol tarihinde ilk kez Birinci Lig'de mücadele etmeye başlayan yabancılardan kurulu bir takım olan Assyriska Süryaniler ilk lig maçında Hammarby'ye 2-1 yenildi. Türkiye'den göç eden Süryaniler'in 30 yıl önce kurduğu, Türkler de olmak üzere çeşitli ülkelerden gelenlerden oluşan Assyriska'dan Dani Hamzo da ilk golü atarak tarihe geçti. 



</TEXT>
</DOC>
