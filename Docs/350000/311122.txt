<DOC>
<DOCNO> 311122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sontur27.html </URL>
<DATE> 2005/01/31/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Nevşehir'de kaybolan kadın, 18 yıl sonra sokakta yatarken bulundu 
</HEADLINE>
<TEXT>

     Nevşehir'de kaybolan ve kendisinden 18 yıldır haber alınamayan Gülsem Arı 52 , Konya'da sokakta yatarken bulundu. Yakınlarıyla birlikte Nevşehir'den Konya gelen oğlu Serkan Ergün, yüzünü hatırlamadığı annesini görünce gözyaşlarına hakim olamadı. 
     AA muhabirinin edindiği bilgiye göre, Kayseri'nin Yeşilhisar İlçesi'ne bağlı Kavak Köyü'nde doğan Gülsem Arı, aynı köyde yaşayan Kamil Ergün ile evlenerek Nevşehir'e bağlı Üçhisar Beldesi'ne yerleşti. Arı'nın bu evlilikten 2 çocuğu oldu. 
     Yaklaşık 18 yıl önce, eşinden boşanmak zorunda kalan Gülsem Arı, çocuklarını eşinin ve akrabalarının yanına bırakarak, Nevşehir'de Ali Deri adlı bir kişiyle beraber yaşamaya başladı. Aradan geçen zaman içinde ilk eşi ve çocukların babası Kamil Ergün yakalandığı bir hastalık sonucu öldü. Gülsem Arı'nın çocukları ise annelerinden bir daha haber alamadı. Ali Deri ile beraberliğinden 2 çocuğu daha olduğu, ancak baskılara dayanamadığı için evi terk ettiği öğrenilen ve bir süre Ankara'da huzurevinde kaldığı ileri sürülen Gülsem Arı, yıllar sonra Konya'da bulundu. 
     Vatandaşların ihbarı sonucu Karaman Caddesi'nde sokakta yatarken bulunan Gülsem Arı, Konya polisi tarafından Konya Numune Hastanesi'ne götürüldü. Burada, uzun süre soğukta kalması nedeniyle ortaya çıkan çeşitli rahatsızlıkları için tedavi edilen Arı'nın gerçek kimliği ise polisin ülke gelenindeki kayıp listelerinden tespit edildi. 
     Psikolojik sorunları olduğu belirtilen Arı'nın bulunduğu, Nevşehir'in Ürgüp İlçesi'nde berberlik yapan oğlu Serkan Ergün'e bildirildi. Serkan Ergün ve dayısı Bekir Arı, 18 yıldır bulamadıkları Gülsem Arı'yı görmek için merkez Meram İlçe Emniyet Müdürlüğü'ne geldi. 
     Konya Numune Hastanesi'nden polis otomobiliyle getirilen annesini İlçe Emniyet Müdürlüğü bahçesinde karşılayan oğlu Serkan Ergün, 7 yaşındayken ayrıldığı ve yüzünü bile hatırlayamadığı annesiyle karşılaşınca önce şok yaşadı, ardından da gözyaşlarını tutamadı. 
     Anne ve oğul, gazetecilere yaşadıklarını anlatmak istemezken, ''18 yıldır görmediğin annene kavuştun, ne hissediyorsun '' sorusuna, ''Benim yerimde siz olsaydınız ne hissederdiniz'' yanıtını verdi. 
     Yetkililer, annenin gerekli işlemlerinin tamamlanmasının ardından yakınlarına teslim edileceğini bildirdiler. 

     
</TEXT>
</DOC>
