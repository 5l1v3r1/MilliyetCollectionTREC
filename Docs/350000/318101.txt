<DOC>
<DOCNO> 318101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/spor/spo07.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sporcu satılmamalı' 
</HEADLINE>
<TEXT>


Başbakan Recep Tayyip Erdoğan teşvik primi iddialarına sert çıktı, "Bunlar olmamalıydı. Ahlaki değerleri kaybedersek futbol için çok acı olur" dedi 


'Sahaya çıkmamalı' 
BAŞBAKAN Recep Tayyip Erdoğan, futbolda şike yapıldığı ve bazı futbolcuların teşvik primi aldığı iddialarını, "Sporcu satılmamalı. Teşvik primi önerilen futbolcu 'sahaya çıkmam' diyebilmeli" dedi. Tayyip Erdoğan "Bunları yaşamak istemeyiz. Olmaması gerekirdi. Ahlaki değerleri kaybedersek futbol için çok acı olur. Bunlarla bir yere varılmaz. Bununla bir kere iki kere ayakta durursun üçüncü de gidersin. Atatürk'ün 'ben sporcunun ahlaklısını severim sözü çok doğru" diye konuştu. 

'Fener yenebilir' 
ERDOĞAN "Kendi kulübü teşvik primi verir o ayrı. Ama başka bir kulüp gelip böyle bir şey teklif ederse sporcu 'satılık değilim, gerekirse çıkıp oynamam' diyebilmeli. Benim sporculuk dönemimde böyle dedikoduları çok duyardık. Futbolcuları dinlediğimizde de bunu söylüyorlar. Federasyonun çok hassas durduğu bir konu var. Yakaladıkları anda gerekeni yapıyorlar" ifadelerini kullandı. Başbakan, "Fenerbahçe Zaragoza'yı yenebilir" yorumu da yaptı. 

Soruşturmada ikinci perde 

ÖNCEKİ gün Ankaragücü Başkanı Cemal Aydın, futbolcular Cafer, İsmet, Yılmaz, kulüp müdürü Aslan Gülsoy ile çaycı Ercan Özer'in ifadelerini alan kurul, dün de eski yöneticiler Levent Doğan ile Aziz Köklü'yü davet etti. Köklü, görüşmede konuyla ilgisi olmadığını belirtirken, Doğan teşvik priminin dağıtıldığına şahit olmadığını dile getirdi. 

Ersun Yanal'a destek geldi 

TÜRKİYE Futbol Antrenörleri Derneği, Milli Takımlar Teknik Direktörü Ersun Yanal'a sahip çıktı. Dernek genel merkezinden yapılan açıklamada, Ersun Yanal hakkında bazı basın organlarında çıkan haberlerin kabul edilemez olduğu belirtildi. TÜFAD Yönetimi, konunun gerçek boyutlarıyla anlaşılabilmesi için hukuka bırakılması gerektiğine de dikkat çekti. 

Cafer'e ağır fatura 

VESTEL Manisaspor'un yıldızı Cafer Aydın, Ersun Yanal'ın geçtiğimiz yıllarda futbolculara teşvik primi dağıttığı yolundaki iddialarının ardından yönetim tarafından ağır cezaya çarptırıldı. Manisaspor Yönetimi, Yanal hakkındaki ispatlanmamış ithamları nedeniyle golcü futbolcuya 10 bin YTL para cezası verdi. Ayrıca Cafer süresiz olarak kadro dışı da bırakıldı. 


</TEXT>
</DOC>
