<DOC>
<DOCNO> 343947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sondun19.html </URL>
<DATE> 2005/05/19/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Soyer Rumların mülkiyet davalarının tek güvencesi devlet 
</HEADLINE>
<TEXT>

     KKTC Başbakanı Ferdi Sabit Soyer, Rumların Kıbrıslı Türklere yönelik mülkiyet davalarının tek güvencesinin devlet olduğunu söyledi. 
     Başbakan Soyer, Rumların mülkiyet davalarına karşı hukuki alanda ciddi mücadele vereceklerini ve Cumhurbaşkanlığı bünyesinde hükümetle işbirliği halinde ciddi çalışma yapıldığını belirterek, "Tüm davaların tek güvencesi devlettir" dedi. 
     Soyer, Türk Ajansı-Kıbrıs’a yaptığı açıklamada TAK , Mal Tazmin Komisyonu’nun, AİHM kararları uyarınca mal iadesini ve yabancı yargıçların da görev yapmasını öngörecek şekilde yeniden düzenlenmesinin gündemlerinde olduğunu ifade ederek, komisyonla ilgili düzenlemenin anayasa değişikliğiyle birlikte ele alınacağını bildirdi. 
     Başbakan Soyer, Rum yönetiminin 1963’ten itibaren gasp ettiği veya işgal ettiği Türk malları ve Türklerin haklarıyla ilgili hukuki mücadele başlatmayı düşündüklerini kaydetti. 
     Rumların mülkiyet davalarıyla başlayan hukuki saldırılarının, KKTC’deki iktidar değişikliğiyle birlikte gündeme geldiğini belirten Soyer, Cumhuriyetçi Türk Partisi’nin CTP ilk kez iktidara geldiği 1994 yılında da benzer bir durumun yaşandığını ve Kıbrıs Türklerinin 
     elektriğinin tarihte ilk kez kesildiğini anımsattı. 
     Soyer, şunları söyledi 
     
     "RUM TARAFINDA DERİN DEVLET SİYASETİ VAR" 
     "Değişimi engellemek ve krize sokmak için her şeyi yapıyorlar. 
     Kıbrıs Türk halkının değişim dinamiğini ve statükoya karşı tavrını durdurmaya çalışıyorlar. Rumlar KKTC’de bütünlüklü iktidar değişiminden memnun değil ve endişelidirler. Mevcut statükolarını korumak için karşılarındakinin düşman olması lazım. Bizdeki değişikliği sabote etmeye çalışıyorlar. Mülkiyet davalarının altında esas yatan neden bu. Ve Annan Planı ile ilgili gündemi saptırmaya ve değişiklik taleplerini gündemden düşürmeye çalışıyorlar. Rum tarafında derin devlet siyaseti var." Mülkiyet davalarıyla ilgili hükümete eleştiriler yönelten KKTC’deki bazı kesimlere de gönderme yapan Soyer, "Aslında Lahey ve Kopenhag’ı kaybettiren siyasetçilere tazminat davası açmak gerekir, ama son seçimlerde bu davaların hem mahkemesi, hem istinafı yapıldı. 
     Mahkumiyetlerinden sonra toplum içine yeni görüşleriyle çıkmaları gerekir" dedi. 
     Kıbrıs’la ilgili yeni müzakere sürecinin 3 Ekim öncesi başlama ihtimali olduğunu, ancak henüz kesinleşmiş bir durum olmadığını anlatan Soyer, gelecek yıl Güney Kıbrıs’ta genel seçim yapılacağına dikkat çekerek, "Papadopulos yönetimi içe yönelik mesaj için müzakereleri seçimler öncesinde başlatmayı hedefleyebilir" diye konuştu. 
     Soyer, yeni müzakere sürecinin 24 Nisan iradesinin ışığında başlayacağını kaydetti. 
     "5 yıllık görev sürenizde Kıbrıs sorunu çözümlenir mi " sorusuna, "Belki bir yılda, belki 5 yılda. Ama mutlaka çözümlenecek" yanıtını veren Soyer, koalisyon ortağı Serdar Denktaş’ın, "çözüm için Rumları iki yıl daha bekleriz" açıklamasını da, "Neden iki yıl, belki iki yıl beklemeye gerek kalmaz" diyerek yorumladı. 
     Soyer, hükümet ortağı Serdar Denktaş’ın bu ve benzer açıklamalarını değerlendirirken de, "Her parti kendi görüşleriyle bağlıdır. Koalisyon ortakları ortak hedeflerle, ortak programla bağlıdırlar. Bunun dışında partiler kendi görüşlerini savunurlar ve bu da farklılığın güzelliğidir. Önemli olan hükümet programlarıdır" dedi. 
     
</TEXT>
</DOC>
