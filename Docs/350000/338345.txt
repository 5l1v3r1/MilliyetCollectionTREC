<DOC>
<DOCNO> 338345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/spor/spo15.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Semih gibisi çok' 
</HEADLINE>
<TEXT>


Türk bilardosunun sadece Saygıner'den ibaret olmadığını vurgulayan Fedarasyon Başkanı Uğur Kurugöllü, "Onun ayarında, hatta ondan daha iyi sporcularımız var" dedi 


Bilardo Federasyonu Başkanı Uğur Kurugöllü, Dünya şampiyonu Semih Saygıner'in kendileri için çok değerli bir sporcu olduğunu, ancak medyanın yalnızca Saygıner'i tanıdığını belirterek, "Saygıner son üç yıldır şampiyon olamıyor ama tüm Türkiye Semih'i şampiyon sanıyor" diye konuştu. 
Kurugöllü, "Bireysel yetenekleri ve şovlarıyla medyada göz önünde olması Semih'i ön plana çıkarıyor. Ama Semih'in dışında da çok değerli sporcularımız var. Biz en kısa zamanda onun ayarındaki sporcularımızı ön plana çıkaracağız" dedi. Bilardonun en büyük sıkıntısının devletin bakış açısı olduğunu ifade eden Kurugöllü, sözlerini şöyle sürdürdü "Bugün bazı branşlara trilyonlara varan yatırımlar yapılmasına rağmen madalya sayısı ortadadır. Bilardoya yatırılan hiçbir şey yok. Belediyeler eğlence vergisi kesiyor. Fakat 2003 ve 2004'ün milli takımlar dünya şampiyonuyuz. Bu konuda kanuni değişiklik bekliyoruz" dedi. 


</TEXT>
</DOC>
