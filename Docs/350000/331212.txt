<DOC>
<DOCNO> 331212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur15.html </URL>
<DATE> 2005/04/07/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Denizli'de sezaryenle doğuma gözaltı 
</HEADLINE>
<TEXT>

     Ferah IŞIK DHA 

DÜNYA Sağlık Örgütü'ne göre yüzde 17'yi geçmemesi gereken sezaryen ile doğum oranı Denizli'de yüzde 40'ı buldu. Sağlık Müdürlüğü de neredeyse her iki bebekten birinin sezaryen doğumla dünyaya gelmesi üzerine kamu ve özel hastanelere yazı gönderdi, mecbur kalmadıkça normal doğum uygulanmasını istedi. 
     Normal doğumdan iki kat daha pahalı olan sezaryen doğum oranı Denizli'de yüzde 40'ı bulurken, Özellikle üniversite hastanesi ve özel hastanelerde bu oran yüzde 65'e ulaştı. Anne adayının doğum sırasında ağrı çekmek istememesi ve bazı doktorlara iki kat daha fazla para kazandırması, sezaryen doğumlardaki patlamanın gerekçesi olarak gösterildi. 
     Dünya Sağlık Örgütü, sezaryen yönteminin doğum toplamında yüzde 17'yi geçmemesini öngörürken, Denizli'de geçen yıl bu rakamın yüzde 39.77 olması, Sağlık Müdürlüğü'nü harekete geçirdi. Devlet ve özel hastanelerden doğum kayıtlarını isteyen Sağlık Müdürlüğü hepsini uyardı. Sağlık Müdürü Erdoğan Taş'ın imzasıyla tüm devlet ve özel hastanelere gönderilen yazıda Avrupa'da sezaryen doğum oranının yüzde 18 olduğu, ancak bu rakamın Türkiye'de yüzde 35'i bulduğu vurgulandı. Yazıda Pamukkale Üniversitesi Hastanesi'nde sezaryen doğum oranın yüzde 65, devlet hastanelerinde yüzde 32 ve özel hastanelerde yüzde 63 olduğu vurgulandı. Sağlık Müdürlüğü kayıtlarına göre geçtiğimiz yıl Denizli'de dünyaya gelen 13 bin 228 bebekten 5 bin 261'i sezaryenle dünyaya geldi. Hastanelere gönderilen yazıda yüzde 40'a çıkan sezaryen doğumun Dünya Sağlık Örgütü'nün standartlarına çekilmesi istendi ve tıbbi zorunluluk olmadıkça' sezaryen doğuma başvurulmaması istendi. 
     
     DOKTORA MÜDAHALE DEĞİL 

     Doktorlara müdahale etmek gibi bir düşünceleri olmadığını ancak normal doğuma yönlenmeleri için bu yazıyı hazırladıklarını söyleyen Sağlık Müdürü Erdoğan Taş, "Denizli'deki sezaryenle doğum oranını kontrol altında tutmak istiyor ve Dünya Sağlık Örgütünün belirlediği rakama indirmeyi amaçlıyoruz. Bu çalışmanın, Türkiye'ye örnek olacağına inanıyorum. Ameliyatla yapılan doğumlarda anneler yara almış oluyor ve bundan sonraki doğumlar sezaryenle yapmak zorunda kalınıyor. Sezaryende artış olmasının nedenini, annenin ağrısız doğum yapmak istemesi, hekimlerin ise normal doğumda olabilecek riskleri göze almak istememesi gibi nedenlerin olduğunu inanıyoruz. Hekimlerimize müdahale etme gibi bir niyatemiz yok ancak, onları normal doğuma yönlendirmek istiyoruz'' dedi. 
     
     SEZARYEN FATURASI 

     Sezaryen doğum cerrahi bir müdahale anlamına geldiğinden bazı doktorlar tarafından zorunlu olmadıkça yapılmıyor. Ancak, bazı doktorlar ise doğum sırasında acı çekmek istemediğini söyleyen anne adayına sezaryeni öneriyor. Denizli'deki özel hastanelerde sezaryenle normal doğum arasında iki katı fiyat farkı bulunuyor. Özel hastanelerde normal doğum 350 ile 500 YTL arasında değişirken, sezaryen doğumun fiyatı 800 ile 1200 YTL'yi buluyor. 
     
     DOKTORLAR NE DEDİ 

     Pamukkale Üniversizesi Hastanesi Kadın Hastalıkları ve Doğum Anabilim Dalı Başkanı Prof. Dr. Babür Kaleli, "Sağlık Müdürlüğü'nün yaklaşımı doğru. Sezaryenin ağrısız olduğu, sezaryenle doğan çocuklar daha zeki ve sezaryenin daha az riskli olduğu yönündeki yaklaşımlar yanlış. Sezaryen bir ameliyattır. Ameliyat öncesi uygulanan anestezi, ameliyat sonrası, kanama, iltihaplanma gibi riskler taşımaktadır. Ancak gerçekten normal doğum yapılamayacak olan hastaları ameliyattan kaçınmıyoruz. Ayrıca Sezaryen, normal doğumdan daha maliyetli bir müdahale şeklidir. Çünkü ameliyat esnasında kullanılan tüm malzemeler ithaldir. Bu ülke ekonomisine vurulan bir darbe olabilir'' dedi. 
     Özel Ege Hastanesi Kadın Hastalıkları ve Doğum Uzmanı Dr. Nihal Özgen ise 50 yıl önce Avurapa'da da yüksek olan sezaryenle doğum oranının ülke ekonomisine getirdiği maliyet nedeniyle 10 yıl önce aşağılara çekme çalışması başlatıldığını, şimdi aynı sorunun Türkiye'de de yaşandığını kaydetti. Dr. Özgen, "Sosyo ekonomik düzeyin yükseldiği Marmara ve Ege bölgelerinde sezaryen doğum oranı da arttı. Doktor ile anlaşmalı gelen özel hastaların tercihine müdahale edemiyoruz. Hastalarımızın bir çoğu, ağrısız olması ve bebeğinin sağlığını küçük de olsa normal doğumda olabilecek riskleri göze almadıkları için sezaryeni tercih ediyor. Hastanın tercihine müdahale edemiyoruz. Ancak bu sorun eğitimle çözümlenebilir. Sağlık Müdürlüğü Avrupa'da olduğunu gebeliğin birinci ayından itibaren anne adaylarını eğitime almalı, normal doğuma hazırlamalı'' dedi. 
     Kadın Hastalıkları ve Doğum Uzamın serbest doktor Dr. Kürşad Ozaner de "Bazı doktorlar normal doğumda hastada yüzde 6'lık komplikasyon riskini göze alamayıp sezaryen uygulayabilir. Tabi ki sezaryende de komplikasyonlar mevcuttur. Ancak, sezaryen her zaman güvenilir, doktoru daha az meşgul ettiği gibi daha az riski olması nedeniyle hekimler tarafından, ağrısız olması nedeniyle de anne adayları tarafından tercih edilmekte. Ayrıca, yalnızca özel hastanelerde değil devlet hastanelerinde de sezaryenle doğum oranı artmıştır. Sağlık Müdürlüğü'nün rakamları gerçeği yansıtmamaktadır. Sağlık Müdürlüğü'nün hekimlerin mesleğini icra ederken yönlendirme gibi bir yetkisi yoktur. Bu uyarı Sağlık Müdürlüğü'nün bir işgüzarlığıdır'' dedi. 
     
</TEXT>
</DOC>
