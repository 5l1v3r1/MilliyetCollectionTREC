<DOC>
<DOCNO> 342241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonsiy28.html </URL>
<DATE> 2005/05/13/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Eski Fransa Genelkurmay Başkanı AB'de Atatürk'ün ülkesine ihtiyaç var 
</HEADLINE>
<TEXT>

     Eski Fransa Genelkurmay Başkanı ve Akdeniz Forumu Stratejik Araştırmalar Merkezi Başkanı Jacques Lanxade, "Eminim Türkiye Avrupa Birliği’ne AB girecek. Stratejik olarak size, Atatürk’ün ülkesine ihtiyacımız var" dedi. 
     Genelkurmay Başkanlığı SAREM’in düzenlediği "Bilgi Çağı ve Teknolojik Gelişmeler Işığında Toplum, Yönetim, Yönetici ve Lider Yaklaşımları" konulu uluslararası sempozyum, Yenilevent’teki Harp Akademileri Komutanlığı Atatürk Harp Oyunu ve Kültür Merkezi’nde sürüyor. 
     Sempozyuma "Bilgi Çağı ve Teknolojik Gelişmelerin Askeri Yönetim, Yönetici ve Liderlik Üzerine Etkileri" konulu bir özel bildiri sunan Lanxade, Türkiye’nin AB üyeliğine değindi. 
     Lanxade, "Eminim Türkiye AB’ye girecek. Stratejik olarak size ihtiyacımız var. Atatürk’ün ülkesine ihtiyacımız var" diye konuştu. 
     Bilgi çağında ortaya çıkan kolaylıklara da işaret eden Lanxade, "Belki de çok yakın zamanda askerlerin yerini yapay yaratıklar alacaklar ve insan kayıpları da azalacak" dedi. 
     Medyanın gücünü de dikkat çeken Lanxade, hiçbir askeri müdahalenin gizli kalmayacağını ve kriz yönetiminin artık medyayı da bir oyuncu haline getirdiğini, bu nedenle askeri liderlerin medya ve iletişimin etkilerini gözardı etmemesi gerektiğini bildirdi. 
     Lanxade, teknolojinin asimetrik savaşta bazen etkisiz olabildiğini, özellikle "canlı bomba" olarak adlandırılan intihar saldırılarında teknolojinin yetersiz kalabildiğini dile getirdi. 
     "Teknoloji terörizmle mücadelede önemli bir faktör, ama unutulmamalıki düşmanlarımız da bizim kullandığımız teknolojileri kullanacaklardır" diyen Lanxade, ABD’nin 11 Eylül öncesinde yaşadığı istihbarat sıkıntılarına dikkati çekti. 
     Jacques Lanxade, günümüzde iyi bir askeri liderin, iletişim yeteneğinin güçlü olması ve medya ile sağlıklı ilişkiler kurabilmesi gerektiğini belirterek, "Artık askerlere gazetecilerle birlikte yaşama eğitimi verilmeli" diye konuştu. 
     
</TEXT>
</DOC>
