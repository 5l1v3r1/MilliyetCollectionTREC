<DOC>
<DOCNO> 330897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonyas26.html </URL>
<DATE> 2005/04/06/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Romalılar, 2000 yıl sonra Aspendos'a dönüyor... 
</HEADLINE>
<TEXT>

     Dünyanın önde gelen topluluklarından Roma Opera ve Balesi'nin 12. Aspendos Uluslararası Opera ve Bale Festivali'ne katılacağını duyurmak amacıyla bugün Roma'da bir basın toplantısı düzenlendi. 
     Roma'daki Opera Tiyatrosu'ndaki Gri Salon'da TSİ 13.00'te düzenlenen basın toplantısına, Türkiye'den Devlet Opera ve Balesi Genel Müdürü Remzi Buharalı da katıldı. 
     Buhara, Roma Opera ve Balesi'nin Türkiye'ye ilk kez geleceğine işaret ederek, ''Bu sayede Romalılar, tam 2000 yıl sonra Aspendos'taki Roma tiyatrosuna geri dönmüş olacaklar. Aspendos Festivali'ne dünyada büyük ilgi var. Bu yılki festivale katılabilmek için 33 ülkeden başvuru yapılmıştı. Ama programda sadece üç ülkenin topluluğuna yer verebildik'' dedi. 
     Türkiye'nin Roma Büyükelçiliği Kültür ve Turizm Ataşe Yardımcısı Serra Aytun'un da hazır bulunduğu basın toplantısında, Roma Opera ve Balesi'nin temsilcilerinden Carla Fracci ve Mauro Trombetta, Aspendos Uluslararası Opera ve Bale Festivali'ne katılmanın kendileri için büyük bir onur olacağına dikkati çektiler. Bale Yönetmeni Fracci, Aspendos'un açılış temsilinde Roma Operası ve Balesi'nin, Bilkent Senfoni Orkestrası eşliğinde 11 Haziranda sahne alacağını belirtti. 
     Fracci, İtalyan topluluk tarafından sanatseverlere sergilenecek gösterinin, I. Stravinsky'nin ''Petrushka'' ve ''Ateş Kuşu'' balelerinden oluşacağını da açıkladı. 
     Sanat Yönetmeni Trombetta ise Türkiye-İtalya arasındaki ilişkilerin her alanda güçlendiğine dikkati çekerek, ''Türkiye'ye ilk kez gideceğiz ama, iki ülke arasındaki kültürel ilişkilerin de giderek güçlenmekte olduğunu biliyoruz'' dedi. 
     Trombetta, opera ve bale kariyerlerine Türkiye'de başlamış Türk ve İtalyan sanatçıların, bugün önemli noktalara ulaşmış olduklarını da hatırlattı. 
     
     ASPENDOS FESTİVALİ VE TÜRKİYE'NİN TANITIMI 
     Basın toplantısında, Aspendos Festivali'ne ilişkin ayrıntılı bilgi veren Devlet Opera ve Balesi Genel Müdürü Buharalı ise ''Dünyada yoğun ilgi gören Aspendos Festivali, Türkiye'nin tanıtımında da önemli bir rol oynuyor. Festivalde, Türk sanatçıların sergilediği yapıtlar da önemli bir yer tutuyor'' diye konuştu. 
     Buharalı, festivale davet edilen yabancı toplulukların bulundukları kentlerde basın toplantıları düzenlenmesi uygulamasına bu yıl ilk kez başladıklarını belirterek, şunları kaydetti 
     ''Aspendos'ta her yıl düzenlediğimiz bu etkinlik, 12 yıldır ülkemizin tanıtımına önemli bir katkı sağlıyor. Katılımcıların kaliteleri, Türk sanatçıların festival içindeki etkinlikleriyle birleşince, son derece nitelikli bir program ortaya çıkıyor. Turizm alanında son yıllarda önemli ataklar gerçekleştirmiş ülkemizde, bu tür festivaller sayesinde kültür turizmine de hizmet etmiş oluyoruz.'' Buharalı, 11 Haziran-19 Temmuz 2005 tarihlerinde yapılacak 12. Uluslararası Opera ve Bale Festivali'nin geçen yıl 9001-2000 kalite yönetim belgesi aldığını da hatırlatarak, ''Bu tür bir belgeyi alma konusunda, dünyada ilk ve de tek konumundayız'' dedi. 
     Festivalde, Beethoven'ın 9. Senfonisi'ninde programa alınmış konserler arasında olduğunu belirten Buharalı, şunları söyledi 
     ''9. Senfoniyi Justus Frantz'ın yönettiği Uluslar Filarmoni Orkestrası çalacak. Bu grupta 41 ülkenin vatandaşı var. Bildiğiniz gibi 9. Senfoni, Avrupa Birliği'nin resmi müziği seçildi. Programda buna da yer verilmesi ülkemizin AB süreci bağlamında da anlamlı.'' Aspendos Festivali'nde 12 Haziranda sahne alacak Roma Opera ve Balesi, ''İtalyan klasik bale geleneğinin son temsilcisi olan bir topluluk'' olarak niteleniyor. Topluluk, repertuarında zengin klasik bale eserlerinin yanı sıra çağdaş koreografların eserlerine de yer veriyor. 1928'de ''Opera Kraliyet Tiyatrosu'' adıyla kurulan ve bugüne dek pek çok ünlü şef ve yönetmenle çalışan Tiyatro, 2000 yılından bu yana Carla Fracci tarafından yönetiliyor. 
     
</TEXT>
</DOC>
