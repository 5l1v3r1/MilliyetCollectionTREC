<DOC>
<DOCNO> 345143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sontur33.html </URL>
<DATE> 2005/05/23/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Pamukkale Üniversitesi'nde çatışma .. 7 öğrenci yaralandı 
</HEADLINE>
<TEXT>

     DENİZLİ'de Pamukkale Üniversitesi’nde karşı görüşlü öğrenciler arasında geçen hafta bahar şenliklerinde başlayan tartışmalar tırmandı. Ülkücülerle DEHAP'lı oldukları belirtilen iki grup yine birbirine girdi. 
     Bugün 14.00 sıralarında Pamukkale Üniversitesi Kınıklı Kampusu'ndaki Fen Edebiyat Fakültesi binası yanında, sayıları 100'ün üzerindeki ülkücü öğrenci grubuyla, DEHAP'lı oldukları belirtilen 20 kişilik grup arasında sözlü tartışma başladı. Bu sırada, bir öğrenci kuru sıkı tabancasıyla havaya ateş açtı. Gruplar birbirlerine taş yağdırdı. 2'si ülkücü 7 öğrenci hafif yaralandı. Yaralılar, ambulanslarla Denizli Devlet Hastanesi ve Pamukkale Üniversitesi Hastanesi'ne kaldırıldı. Pamukkale Üniversitesi Sosyal Tesisleri kapısına çekim yapan gazeteciler saldırıya uğradı. 
     Olayların büyümesi üzerine kampuse çok sayıda çevik kuvvet polisi geldi. Polis, panzerlerle önlem aldı. Sivil ve resmi polisler kampusun dört yanında kuş uçurtmadı. Gözaltına alınan öğrenci olmadı. Polisle, kavgacı gruplar arasında yaklaşık bir saat süren görüşme üzerine kampusta hayat normale döndü. 
     Pamukkale Üniversitesi'nde geçen hafta düzenlenen Bahar Şenliği'nde halay çekip Kürtçe türkü söyleyen grupla, ülkücü öğrenci grubu arasında gerginlik taşlı sopalı kavgaya dönmüş, kampusta olay çıkmıştı. 
     
</TEXT>
</DOC>
