<DOC>
<DOCNO> 324019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko21.html </URL>
<DATE> 2005/03/16/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İSO'da seçim maratonu başladı... 
</HEADLINE>
<TEXT>

     Türkiye'nin en büyük sanayi odası olan İstanbul Sanayi Odası'nda İSO seçim maratonu başladı. 
     Seçimin ilk etabı olan meclis üyeleri ve meslek komitelerini belirleyecek oy verme işlemine Grand Cevahir Kongre Merkezi'nde saat 09.00 itibariyle geçildi. Saat 17.00'de sona erecek oylamada 10 bin 600'ü aşkın İSO üyesi, toplam 48 meslek komitesinin 258 üyesini ve 105 İSO meclis üyesini seçecek. 
     İSO Yönetim Kurulu Başkanı Tanıl Küçük, 2 nolu Kakaolu ve Şekerli Mamuller Sanayi Meslek Komitesi'nde şirketi Elit Çikolata adına oy kullandı. 
     İSO Yönetim Kurulu Başkanlığı için yeniden aday olan Küçük, basın mensuplarına yaptığı açıklamada, seçimin hayırlı olmasını dileyerek ''Katılımı yüksek bir seçim. Bu çok güzel, herkese hayırlı olacak'' dedi. 
     Küçük, bir basın mensubunun bazı meslek gruplarında çekişmeler olacağı yönündeki söylentileri hatırlatması üzerine, İSO olarak kendilerinin hiç bir şekilde bir müdahaleleri olmadığını vurgulayarak, ''Şu anda hangi gruplarda ne kadar, kaç tane liste olduğunu bilmiyorum. Çekişme diye düşünmeyin. Katılım, hizmete, göreve talip olmak diye düşünün'' diye konuştu. 
     
     HALİL DEMİRKAYA'NIN LİSTE ÇIKARACAĞI İDDİASI 
     Bir basın mensubunun başkanlık için İSO Yönetim Kurulu Başkan Vekili Halil Demirkaya'nın da ayrı bir liste çıkaracağı yönündeki haberleri hatırlatması üzerine Küçük, ''Sizler söylüyorsunuz ben de sizlerden duyuyorum'' dedi. 
     Bir basın mensubunun ''Kendinize rakip bekliyor musunuz '' sorusu üzerine de Küçük, ''Bu bir hizmet, çok samimi söylüyorum Halil Bey'in aday olacağını ben gazetelerden okuyorum, sizlerden duyuyorum, kendisinden öyle bir şey duymadım'' diye konuştu. 
     Bu arada aday olacağı yönünde iddialar bulunan İSO Başkan Vekili Halil Demirkaya da gazetecilerin ''Tanıl Küçük'e rakip olacak mısınız '' sorusu üzerine, ''Yok öyle bir şey. Meclis üyelerinin belirlenmesinden önce bir şey söyleyemeyiz'' yanıtını verdi. 
     İSO Meclis Başkanı Hüsamettin Kavi de 40 nolu Elektrik Üretimi-Motor ve Kablo Sanayii Meslek Komitesi'nde, Türkiye İhracatçılar Meclisi TİM Başkanı Oğuz Satıcı da 13 nolu Örgü, Kumaş ve Konfeksiyon Sanayii Meslek Komitesi'nde oyunu kullandı. 
     Meclis üyelerinin kesinleşmesinden sonra 23 Mart'ta Odakule'deki İSO Meclis Salonu'nda yapılacak oylamada, yönetim kurulu başkanı, yönetim kurulu üyeleri, disiplin kurulu ile TOBB delegeleri, meclis başkanlık divanı ve ihtisas komisyonlarının seçimleri yapılacak. 
     
</TEXT>
</DOC>
