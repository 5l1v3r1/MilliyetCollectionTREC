<DOC>
<DOCNO> 335100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun34.html </URL>
<DATE> 2005/04/20/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
New York Times Yeni Papa, Türkiye'nin AB üyeliğine takoz koyarsa.... 
</HEADLINE>
<TEXT>

     ABD'de yayımlanan New York Times gazetesi, Papa 16. Benediktus'un siyasi konulardaki tavrının endişe kaynağı olduğunu belirterek, buna Türkiye'nin AB üyeliğine olumsuz yaklaşımını örnek verdi. Gazete, ''Papa'nın Türkiye'nin AB üyeliğine lüzumsuz yere takoz koymasının aşırı rahatsız edici olacağını'' yazdı. 
     Gazetenin başyazısında, Kardinal Joseph Ratzinger'in, papa seçilmeden önce, 70 milyonluk Müslüman nüfusuyla Türkiye'nin AB'ye girmesine müsaade edilmesinin ''Hıristiyan kıtası'' olarak nitelendirdiği Avrupa'yı zayıflatacağı yönündeki görüşü değerlendirildi. 
     Ratzinger'in Türkiye'nin AB'ye girmek yerine diğer Müslüman milletlerle ittifak yapmasını önerdiğini kaydeden gazete, ''İslam dünyası ile Batı dünyası arasında uzlaşı sağlanmasında Türkiye'nin AB'ye üyeliğinden daha önemli bir şeyin olmadığı bir dönemde, Papa'nın Türkiye'nin üyeliğine lüzumsuz yere takoz koyması aşırı rahatsız edici olacaktır'' yorumunda bulundu. 
     Böyle bir tavrın Papa 2. Jean Paul'un mirasına sadakatsizlik anlamına da geleceğini kaydeden New York Times, bütün dini ve doktrin açısından tutuculuğuna rağmen Papa 2. Jean Paul'ün diğer dinlerin mensuplarına ulaşmakla tanındığını hatırlattı. 
     Yeni Papa'nın karizmatik olmaktan ziyade kibar bir insan olarak nitelendirilebileceğini kaydeden gazete, 10 dil konuşan Ratzinger'in papa seçilmesinde en önemli unsurun kilisenin özünü koruma motivasyonu olduğunu belirtti. Gazete, 78 yaşındaki 16. Papa Benediktus'un selefi kadar köklü bir etki yapacak düzeyde papalıkta uzun süre kalamayacağını, ancak önemli değişimlerin yaşanacağı bir geçiş dönemi papası olacağını yazdı. 
     
</TEXT>
</DOC>
