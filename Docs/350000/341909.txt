<DOC>
<DOCNO> 341909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy40.html </URL>
<DATE> 2005/05/12/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
AKP'li milletvekilleri İzzet Baysal Üniversitesi Rektörü'nü eleştirdi 
</HEADLINE>
<TEXT>

     TBMM Plan ve Bütçe Komisyonu’nda, kalkınma ajanslarının kuruluşuna ilişkin tasarının görüşmeleri sırasında AK Parti milletvekilleri İzzet Baysal Üniversitesi Rektörü Prof.Dr. Yaşar Akbıyık’ı eleştirdi. 
     Komisyon toplantısında söz alan AK Parti Samsun Milletvekili Musa Uzunkaya, Başbakan Recep Tayyip Erdoğan’ın da katıldığı temel atma törenine gelmeyen Rektör Akbıyık için "Protesto ediyorum, şiddetle ve nefretle kınıyorum" dedi. Bu davranışın bilim ahlakı, demokrasi anlayışı, siyaset mantığı ve nezaketle bağdaşmadığını ifade eden Uzunkaya, "Varsa bu zihniyetteki rektörler onları da protesto ediyorum. Bu davranış Meclis’i istiskal, Hükümet’i hafife almaktır" diye konuştu. 
     CHP Tekirdağ Milletvekili Enis Tütüncü "Şiddet ve nefret" sözlerine tepki gösterince Uzunkaya, bu davranışın Parlamento’ya saygısızlık anlamına geldiğini, Başbakan Erdoğan’ın TBMM’den güvenoyu olan bir Başbakan olduğunu belirterek, muhalefetin de tepki göstermesini beklediklerini söyledi. 
     
     YUNUS EMRE İLE YANIT 
     Tütüncü, "Şiddet ve nefret sözlerini size yakıştıramıyorum" diyerek, komisyonda bulunmaması nedeniyle kendisini savunamayacak durumda bir kişi hakkında konuşulmasını yanlış bulduğunu bildirdi. Bu konu ile ilgili olarak üniversiteden akla uygun bir açıklama geleceğine inandığını kaydeden Tütüncü, bundan sonra değerlendirme yapmanın daha doğru olacağını ifade etti. Milletvekillerinin üsluplarına dikkat etmesi gerektiğini de bildiren Tütüncü, Yunus Emre’nin " Bir kez gönül yıktın ise bu kıldığın namaz değil, Yetmiş iki millet dahi elin yüzün yumaz değil" dörtlüğünü okudu. 
     CHP Uşak Milletvekili Osman Coşkunoğlu da Başbakan Erdoğan’ın tüm TBMM’nin değil, AK Parti grubunun başbakanı gibi davrandığını, çoğunluğun tahakkümünün söz konusu olduğunu savunarak, bu davranışların böylesi tepkileri tahrik ettiğini söyledi. Coşkunoğlu, "Zincirleme bir yanlışlık silsilesi yaşanıyor" dedi. 
     AK Parti Kocaeli Milletvekili Muzaffer Baştopçu da yaşananları "Talihsiz bir olay" diye nitelediği konuşmasında, "Keşke rektör rahmet ve minnetle andığımız İzzet Baysal’a layık olabilseydi" diye konuştu. 
     
     "AYNI GEMİDE SEYAHAT EDİYORUZ" 
     Devlet Bakanı ve Başbakan Yardımcısı Abdüllatif Şener, tartışmalar üzerine kendisinin son zamanlarda Yunus Emre ve Mevlana ile yakından ilgilendiğini bildirerek, sevgi ve dostluk temalı çok sayıda şiir okuduğunu söyledi. Tütüncü’nün Yunus Emre’den aktardığı dörtlüğün, daha önce Samsun’da düzenlenen bir toplantıda Uzunkaya tarafından da okunduğunu belirten Şener, "Keşke bütün kurum ve kişiler aynı gemide seyahat ettiklerini düşünerek dayanışma içinde olmalarının sorunların azalmasını sağlayacağını düşünseler" dedi. 
     Uzunkaya da bu sözler üzerine Hazreti Ali’nin "İnsanlara anladığı dilden cevap ver" şeklindeki sözünü aktararak, "Bu rektör çok daha farklı bir dilden anlıyor. Eminim Parlamento gereğini yapacaktır" diye konuştu. 
     Komisyon, kalkınma ajanslarının kuruluşuna ilişkin tasarının, "Genel Koordinasyon", "Ajansın Görev ve Yetkileri" ve "Bilgi toplama" başlıklı maddelerini kabul ettikten sonra görüşmeleri bir hafta sonraya erteledi. 
     
</TEXT>
</DOC>
