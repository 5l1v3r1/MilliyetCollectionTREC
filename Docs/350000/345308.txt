<DOC>
<DOCNO> 345308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sondun34.html </URL>
<DATE> 2005/05/24/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Şaron'dan Abbas'a şartlı işbirliği çağrısı... 
</HEADLINE>
<TEXT>

     İsrail Başbakanı Ariel Şaron, güvenlikleri tehlike altına girmediği sürece Filistin Devlet Başkanı Mahmud Abbas’la işbirliği yapma taahhüdünde bulundu. 
     ABD’de İsrail yandaşı lobi tarafından düzenlenen bir toplantıda konuşan Şaron, Filistin lideri Abbas’tan militanlarla acil olarak mücadele etmesini istedi. 
     Abbas’ın Devlet Başkanı seçilmesiyle büyük bir fırsat ele geçirdiklerini belirten Şaron, Abbas’ın halkına önderlik etmesini, demokratik ve yasalara bağlı bir toplum yaratmasını ve terörist örgütlerle mücadele etmesini ümit ettiklerini kaydederek, "İsrail, bu fırsatı kaçırmak niyetinde değil" dedi. 
     Şaron, Filistinlilerle barışa verdiği destek ve Batı Şeria ile Gazze’deki Yahudi yerleşimlerinin yıkılmasına verdiği onay nedeniyle ağır bir siyasi bedel ödediğini söyledi. 
     Şaron, İsrail’e döndüğünde 400 Filistinli mahkumun serbest bırakılması emrini vereceğini de bildirdi. 
     İsrail hükümeti, 900 Filistinli mahkumu serbest bırakacağını açıklamasına rağmen, şimdiye kadar 500 mahkum bırakıldı. 
     
</TEXT>
</DOC>
