<DOC>
<DOCNO> 341875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy06.html </URL>
<DATE> 2005/05/12/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Prof. Shaw Halaçoğlu için soruşturma başlatan İsviçre ''medeniyetsiz'' 
</HEADLINE>
<TEXT>

     Amerikalı Modern Osmanlı Tarihi Profesörü Stanford Shaw, Türk Tarih Kurumu TTK Başkanı Prof. 
     Dr. Yusuf Halaçoğlu hakkında Zürih’te bir toplantıda Ermeni soykırımı iddialarını reddettiği gerekçesiyle soruşturma başlatan İsviçre’yi "medeniyetsiz" olarak nitelendirdi. 
     Bilkent Üniversitesi Tarih Bölümü öğretim üyesi Shaw, AA muhabirine verdiği demeçte, Halaçoğlu’na yöneltilen suçlamanın akademik özgürlüğe ve ifade özgürlüğüne aykırı olduğunu belirterek, "Bu, medeniyetsizliktir. Bu, ’Benim ulaşmanı istediğim sonuca ulaşmadığın takdirde, araştırma sonuçlarını açıklayamazsın’ anlamına gelir" diye konuştu. 
     İsviçre’ye davet üzerine giden Halaçoğlu’nun orada kendi araştırma bulgularını açıklayacağının zaten bilindiğini belirten Shaw, İsviçre’nin tutumunu "diktatörce" bulduğunu söyledi. 
     Halaçoğlu gibi iyi bir tarihçinin bu tür suçlamalarla uğraşarak vakit kaybetmesinin anlamsız olduğunu ifade eden Shaw, Türkiye’deki tüm tarihçilerin bir araya gelerek İsviçre devlet başkanına bir mektup göndermesi ve durumu protesto etmesi gerektiğini ifade etti. 
     Geçmişte Osmanlı Tarihi dersi verdiği için aralarında Rum ve Ermenilerin de bulunduğu bazı grupların California Üniversitesi’ndeki sınıfına baskın yaptığını, dersi alan yüksek lisans öğrencilerine, hatta onların ailelerine saldırdığını anlatan Shaw, İsviçre’nin Halaçoğlu’na karşı tutumunu aynı türden bir saldırıya benzetti. 
     Amerikalı profesör, saldırganların Los Angeles’taki evini havaya uçurmaya bile kalkıştığını belirterek, "Bu gruplar nasıl kendi istedikleri dersi vermediğim için bana saldırıyorsa, İsviçre de kendi görüşlerini yansıtmadığı için Halaçoğlu’na saldırıyor" dedi. 
     
     ERDOĞAN’IN ORTAK KOMİSYON ÖNERİSİ 

     Shaw, Başbakan Recep Tayyip Erdoğan’ın Ermenistan Cumhurbaşkanı Robert Koçaryan’a önerdiği, soykırım iddialarını araştırmak üzere tarihçilerden oluşacak ortak bir komisyonun kurulmasının soruna çözüm getirip getirmeyeceğine ilişkin bir soruyu, "İki şey var Tarihsel gerçekleri ortaya çıkarmak ve yorumlamak. Tarihçinin işi gerçekleri ortaya çıkarmaktır. Tarihçiler bunu yapacak, hangi kavramın kullanılacağına, kimin sorumlu tutulacağına siyasetçiler karar verecek" diye yanıtladı. 
     Tarihçilerin Ermeni soykırımı iddiaları dahil, bazı tarihsel gerçekleri ortaya çıkarabilmesi için akademik özgürlük ortamının sağlanması gerektiğini vurgulayan Shaw, araştırmacılara Genelkurmay Harb Tarih, Kızılay, Aşair ve Muhacirin Müdürlüğü ve Teşkilat-ı Mahsusa gibi arşivlerde araştırma kolaylığı sağlanmasını istedi. 
     "Arşivlerin kapalı tutulması, o ülkeye zarar getirir" diyen Shaw, bazı arşivlerde bilgisayar ve fotokopi makinelerinin kullanılmasının yasaklanması ve arşiv kataloglarının internette yayımlanmamasının araştırmayı sekteye uğratmasından yakındı. 
     
     "OSMANLI HOLOKOSTU" 

     Profesör Stanford Shaw, 1911-1923 yılları arasında Osmanlı İmparatorluğu’nun katıldığı savaşlarda ölenlerin sorumluluğunu çok sayıda hükümetin ve kişinin paylaştığını belirterek, tarihsel konferanslarda ve yayınlarda tek bir konu üzerine yoğunlaşılmasının sakıncalı olduğunu, gerçeklerin ortaya çıkarılabilmesi için tablonun tümüne bakılması gerektiğini söyledi. 
     Shaw, 5 Mayıs’ta Ankara’da katıldığı "Ermeni ve Azerbaycan Gerçeği I. Uluslararası Sempozyumu"nda yaptığı konuşmaya neden "Osmanlı Holokostu" başlığını verdiğinin sorulması üzerine, şunları söyledi 
     "1911-1923 yılları arasında, Osmanlı İmparatorluğu’nda yaşayan halkın üçte biri, şu ya da bu nedenle hayatını kaybetti. Toplu kıyım, açlık, hastalık... Bu bir holokosttur. Almanya’da da farklı bir nedenden dolayı Yahudiler ölmüştü. Bu yüzden ’Osmanlı holokostu’ diyorum. 4 milyon insan öldü. ’Soykırım’ kelimesini kullanmamamın nedeni, bu kelimenin bir grubun ya da hükümetin belli bir amaç için çok sayıda kişiyi öldürmesine denk düşmesindendir. Burada Osmanlı İmparatorluğu’nda, İngilizler hariç, kimsenin ya da hiçbir hükümetin çok sayıda insanın ölmesini istediğini sanmıyorum" dedi. 
     İngiliz donanmasının savaş sırasında açlık ve hastalıkla boğuşan Osmanlılara yiyecek ulaştırılmasına engel olduğunu anlatan Shaw, "soykırımdan bahsedilecekse, bu suçu asıl işleyenin İmparatorluğu işgal etmeye çalışan İngilizler, Ruslar ve Fransızlar olduğunu" ifade etti. 
     
     SÖZDE ERMENİ SOYKIRIMI VE TÜRKİYE-AB İLİŞKİLERİ 

     Shaw, sözde Ermeni soykırımına ilişkin son zamanlardaki gelişmelerin Türkiye’nin AB ile tam üyelik müzakerelerinin başlamasına engel teşkil edeceğini sanmadığını kaydederek, "Bazılarının aksi yöndeki görüşlerine rağmen, AB’nin Türkiye’den böyle bir şey isteyeceğini sanmıyorum" dedi. 
     Türkiye’nin her şeyden önce AB’ye üye olmanın kendisine ne getireceğini ele alması gerektiğini belirten Shaw, "Türkiye şunu hatırlamalı ki, Ermeni sorunu ve diğer sorunların yanı sıra Avrupalılar, Türklere ve Müslümanlara yüzyıllardır nefret besleyen bir kültürün içinden geliyor" dedi. 
     Amerikalı Modern Osmanlı Tarihi Profesörü Stanford Shaw, Ermeni meselesinin "propaganda malzemesi" haline gelip gelmediği sorusuna, çok fazla siyasi yorumda bulunmak istemediğini ima ederek gülümsedi ve Türkçe olarak "Allah bilir" karşılığını verdi. 
     
</TEXT>
</DOC>
