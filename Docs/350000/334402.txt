<DOC>
<DOCNO> 334402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun27.html </URL>
<DATE> 2005/04/18/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
AB, Fransa'daki 'hayır'a karşı B planı düşünüyor... 
</HEADLINE>
<TEXT>

     Fransa'da yayınlanan Le Figaro gazetesi, AB Anayasası'na ilişkin 29 Mayıs'ta düzenlenecek referandumda ''hayır'' çıkması ihtimalinin giderek artması üzerine, ''AB Birliği Komisyonu'nun uygulamaya konulacak olası B planı hakkında ciddi düşünmeye başladığını'' yazdı. 
     ''Fransa'daki son kamuoyu yoklamaları sonuçlarının AB'yi giderek endişelendirdiğini'' kaydeden gazete, ''Brüksel veya Paris'in şu anda kağıt üzerinde mevcut bir B planı yok, ancak Brüksel'deki yüksek seviyeli bürokratlar, Danimarka ve İrlanda'da olduğu gibi Fransa'da ikinci kez referandum düzenlenmesi ihtimalini gözden geçiriyorlar'' ifadesini kullandı. 
     Fransız seçmenlerin, referandumda ''hayır'' deme ihtimalinin artması, AB dışişleri bakanlarının, hafta sonu Lüksemburg'da yaptıkları gayri resmi toplantıda ayrıntılı şekilde gündeme gelmişti. AB dışişleri bakanları, yaptıkları açıklamalarda, konuya ilişkin sıkıntılarını açık biçimde dile getirmişlerdi. 
     Fransa'da yayımlanan son kamuoyu araştırması, referandumda ''hayır'' diyeceklerin oranının yüzde 56'ya çıktığını ortaya koyuyor. 
     Fransız siyasi gözlemciler, Cumhurbaşkanı Jacques Chirac'ın önceki gün televizyonda halka yaptığı çağrının, ''hayır'' diyeceklerin tavrında hiçbir değişikliğe yol açmadığını düşünüyor. 
     
</TEXT>
</DOC>
