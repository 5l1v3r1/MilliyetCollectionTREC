<DOC>
<DOCNO> 345614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sondun25.html </URL>
<DATE> 2005/05/25/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Junker Fransa'da 'hayır' çıkarsa felaket olur 
</HEADLINE>
<TEXT>

     AB Dönem Başkanı Lüksemburg Başbakanı Jean-Claude Juncker, Türkiye’nin AB’ye katılım müzakerelerinin başlaması konusunda "soğuk" olmadığını, ancak "sıcak" da olmadığını söyledi. 
     Juncker, Belçika’nın yüksek tirajlı gazetesi "Le Soir"a çeşitli değerlendirmelerde bulundu. 
     Fransa’daki referandumdan olumsuz sonuç çıkması olasılığı karşısında endişelerini yansıtan Juncker, "Türkiye’nin adaylığı konusu, anayasa tartışmaları çerçevesindeki rahatsızlığı artırıyor mu " sorusuna, şu yanıtı verdi 
     "Türkiye, tarih kitaplarımızda bize her zaman bir tehdit olarak tanıtıldı. Sanıyorum bu duygu çok yerleşmiş durumda. Türkiye’nin tam üyelik müzakerelerinin 3 Ekimde başlatılmasını kararlaştırdık. Son derece uzun ve ucu açık müzakereler söz konusu olacaktır. Bu sürecin sonunda ya Türkiye’nin tam üyeliğine karar vereceğiz ya da basit bir ortaklıktan daha fazla, tam üyelikten daha az işbirliği öngören bir formül bulacağız." Juncker, "Bu müzakerelerin başlatılmasına sıcak bakanlar arasında değildiniz" değerlendirmesine karşılık, "soğuk değilim ama sıcak da değilim" yanıtını verdi. 
     
     FRANSA REFERANDUMUNDA ’HAYIR’ ÇIKARSA... 

     AB Dönem Başkanı Lüksemburg Başbakanı Jean-Claude Juncker, "Fransa’da yapılacak Anayasa referandumundan olumsuz sonuç çıkmasının felaket getireceğini" de söyledi. 
     "Fransa’daki referandum sonucunun olumsuz olması Fransa için, Chirac için ve herkes için bir felaket getirir" diyen Juncker, böyle bir durumda Anayasa onay sürecinin devam edeceğini, 1 Kasım 2006’ya kadar tüm aday ülkelerin bu süreci tamamlamaları gerektiğini söyledi. 
     Fransa’nın olumsuz tavrı yüzünden Anayasa metninin hemen tekrar tartışılmasının söz konusu olamayacağını belirten Juncker, sürecin sonunda, Anayasayı reddeden ülkelerin tekrar referanduma gidebilecekleri görüşünü savundu ve "Süreç sonunda uzlaşma olmazsa Anayasa da olmaz. O zaman 10-15 yıl kaybetmiş oluruz" dedi. 
     "Fransa’nın yeri çöp kamyonunda değil, pilot kabinindedir" diyen Juncker, kendi ülkesinin de referandum yöntemini tercih ettiğini, bunun bir demokratik olgunluk belirtisi olduğunu anlattı. 
     Fransa referandumundan olumsuz sonuç çıkması halinde yaşanacak "felaketi" değerlendiren Juncker, Amerika’dan, Bolivya’dan veya Uzak Doğu’dan bakan işadamlarının AB’nin nereye gittiğini anlamayacaklarını söyledi. 
     "Referandumdan ’hayır’ çıkması, bütün bir halkın, AB projesini ve inşasını reddetmesi olarak algılanacaktır. Dışardan bakan gözlemciler AB’nin nereye gitmekte olduğunu anlayamayacaklar" diyen Juncker, böyle bir gelişmenin AB ekonomisine zarar vereceğine dikkat çekti ve avroyu da olumsuz etkileyeceği mesajı verdi. 
     Dönem Başkanı sıfatıyla AB’ye yönelik özeleştirilerde de bulunan Juncker, "insanlara AB’nin iyi anlatılamadığını" belirtirken, "Biz siyasetçiler kendimizi iyi anlatamıyoruz. Balkanlarda, 10 yıl önce bir savaş oldu. Evimden bir buçuk saatlik mesafede çocukların öldüğünü gördüm. Bu durumun bizi fazla etkilememesinin şokunu yaşıyorum" dedi. 
     Juncker, "AB’den artık gurur duymuyoruz. Biz politikacılar her şeyi kontrol edebildiğimiz ve yönetebildiğimiz görüntüsünü yansıtmayı severiz ama AB, bir ayakkabıcı dükkanı gibi yönetilemez. Kalp, inanç ve risk lazım" diye konuştu. 
     
     SEÇMENLERİN, HÜKÜMETE TEPKİSİ "HAYIR" OYLARINI ARTIYOR 

     Bu arada, Fransa’da seçmenlerin sağcı hükümete yönelik tepkisi, pazar günü AB Anayasası için düzenlenecek referandumda "hayır" oylarının fazla çıkma ihtimalindeki en önemli rolü oynuyor. 
     Fransa’da aktif nüfusun yüzde 10’unun resmi kayıtlara göre işsiz olması ve hükümetin verdiği sözlere rağmen bu alanda etkili önlemler alamaması, seçmenin rahatsızlığındaki en önemli nedenlerin başında geliyor. 
     Yerli ve yabancı yatırımcıların maliyet açısından daha ucuza geleceği gerekçesiyle AB’ye yeni üye olan ülkelere yöneleceği korkusu, AB Anayasası referandumuna "tepki oyu" vermek için hazırlananların yine önemli gerekçeleri arasında yer alıyor. 
     AB ekonomilerini fazla liberal bulan ve ulusal ekonominin korunmasına yönelik tedbirlerin azaldığını düşünenler de, "hayırcı" cephede bulunuyor. 
     Bu arada, gerek sağ ve gerek sol partiler içinde ’ulusalcı’ politikacıların, AB Anayasası’nın egemenliğin Paris’ten alınıp Brüksel’e verildiği yolunda yaptıkları kampanyalarda, "hayır" oylarının artmasında önemli rol oynuyor. 
     Kamuoyu yoklamalarına göre, özellikle aşırı sağcı seçmenin bir bölümü, sadece Türkiye’nin AB üyeliğine karşı çıkmak gerekçesiyle "hayır" oyu vermeyi düşünüyor. 
     Yine anketlere göre, AB içinde Fransa’nın etkisinin azaldığını düşünen seçmen de yine tepki oyu olarak AB Anayasası’na "hayır" oyu vermek için hazırlanıyor. 
     Referandumda "hayır" oylarını fazla çıkması halinde, AB’nin kurucusu Fransa ile üye ülkeler arasında şu ana kadar eşi görülmemiş bir kriz yaşanacağına herkes mutlak gözüyle bakıyor. 
     Cumhurbaşkanı Jacques Chirac ve Başbakan Jean-Pierre Raffarin, seçmenlere çağrılarında, anayasanın reddedilmesinin Fransa’nın açılmasına yol açacağı uyarısında bulunuyor. 
     Fransa’daki referandumda "hayır" oyunun fazla çıkması, diğer AB ülkelerindeki referandumları da olumsuz yönde etkilemesi bekleniyor. 
     
</TEXT>
</DOC>
