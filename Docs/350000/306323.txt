<DOC>
<DOCNO> 306323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/siyaset/axsiy01.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP seçmeni mercek altında 
</HEADLINE>
<TEXT>


Kamuoyunun nabzını tutan Tarhan Erdem, hazırladığı anket için, "Hem CHP'lilerin hem de CHP'li olmayanların eğilimlerini tespit edeceğiz" dedi 

İSTANBUL Milliyet 


Gazeteniz Milliyet, hazırladığı dev anketle, CHP'yi mercek altına alıyor. Sadece CHP'lilerin değil, diğer seçmenlerin de fikirlerini belirteceği anket sonucunda, 29 Ocak'ta yapılacak olan CHP Olağanüstü Kurultayı'nda halkın kimi partinin başında görmek istediği de ortaya çıkacak. Anketi hazırlayan Tarhan Erdem, "Bu anket hem CHP'lilerin hem de CHP'li olmayanların eğilimlerini ortaya koyacak" dedi. 
Olağanüstü kurultay öncesi halkın CHP'ye bakış açısını da yansıtacak olan ankette, katılımcıların cinsiyeti, yaşı, eğitim durumu, mesleği ve yaşadığı ile göre CHP'yi nasıl gördükleri saptanacak. Erdem, anketin Milliyet okurlarının CHP'de yaşananlarla ilgisinin ne kadar olduğunu da ortaya koyacağını belirterek şöyle dedi 
"Burada hedef kitle sadece CHP'liler değil. Bu anket, Milliyet okuyucularını temsil edecek. Milliyet okuyucularının profilini biliyoruz. Bu profil neyi temsil ediyorsa o, bu ankete yansıyacak. Ankete katılanlar arasında 'CHP'liyim' diyecekler de olacaktır. Zaten onların da kimi tercih ettiklerini ayrıca göreceğiz. Netice itibariyle bu, hem CHP'lilerin hem de CHP'li olmayanların eğilimini gösterecek. CHP'liler, onun yöneticileri de 'Halk bizi nasıl görüyor ' diyerek, bu anketten bilgi edinebilecekler." 

Manipülasyon olmaz 
Erdem, okuyucuların gazetemizde yayımlanan formu doldurarak ankete katılacaklarını vurgularken, anketin güvenilirliği konusunda şunları söyledi 
"Binlerce manipülasyon olmaz. O gün devamlı olarak Milliyet almayanlardan bir kısmı Milliyet almış olabilir. Ama netice itibariyle anket, Milliyet okuyucularının tercihleri, meseleyi nasıl gördükleri hakkında fikir verebilir." 




</TEXT>
</DOC>
