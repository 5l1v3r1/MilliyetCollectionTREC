<DOC>
<DOCNO> 330627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/yasam/yas00.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da mı intihal 
</HEADLINE>
<TEXT>


Kadir Topbaş'ın Haliç üzerine köprü projesi için, Mimar Prof. Ahmet Vefik Alp'ten intihal suçlaması En az 10 benzeri var 

İSTANBUL Milliyet 

Mimar Prof. Dr. Ahmet Vefik Alp, İstanbul Büyükşehir Belediye Başkanı Kadir Topbaş'ın tasarladığı, Haliç'e 'metro boynuzlu köprü' projesine karşı çıktı. 
Topbaş'ın bizzat çizerek önerdiği köprünün, aynı sistem ve görüntüde inşa edilmiş dünyada en az 10 benzerinin olduğunu iddia eden Prof. Alp, örnek gösterdiği, Rotterdam'daki Hollanda Erasmus, Sevilla İspanya ve Kaliforniya'daki ABD , Turtle Bay köprülerinin fotoğraflarını da, Topbaş'a yazdığı açık mektubuna ekledi. Bu açık mektupta, "Başkanım, İstanbul'u boynuzlatmayın" diyen Alp, şu görüşlere yer verdi "İstanbulumuzun tarih ve kültür yüklü kalbine kopya, alıntı, esinlenme, yorumlama, ne derseniz deyin, bir köprüyü önermeniz beni hayal kırıklığına uğrattı. Köprünün, boynuz şekli verilmiş ayakları ucuz bir sembolizm, fantezi. Mimar deyimiyle, Disney veya Las Vegas mimarisi, tıpkı çizgi filmlerdeki gibi." 

'Kaş yaparken' 
Mimar Prof. Alp, Başkan Topbaş'a açık mektubunu şöyle sürdürdü "Minareler ve kubbelerle bezenmiş bu müstesna tarih beşiğinde bunlarla yarışmaya kalkışacak, geçemeyecek, ancak parazit yapacak, göz tırmalayıcı bir köprü teklif etmek, tarih ve kültüre saygısızlık olur. Tam tersine Haliç'e hissedilmeyen, o eşsiz silueti yudumlarken seyirciyi rahatsız etmeyen, dikkati dağıtmayan sakin bir geçiş uygun olur." 
Haliç'in altına 40 bin araçlık otopark projesi olduğunu ve metronun bunun içinden geçirilebileceğini de savunan Alp, Topbaş'ın, semazen, heykel, boynuzlu köprü gibi projelerle İstanbul'a simge bırakmak istediğini, ancak doğru projeyi doğru yerde yapmanın o kadar kolay olmadığını belirterek, "Kaş yapayım derken göz çıkarmayalım" dedi. 




</TEXT>
</DOC>
