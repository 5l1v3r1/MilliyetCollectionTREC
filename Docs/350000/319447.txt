<DOC>
<DOCNO> 319447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/ekonomi/eko04.html </URL>
<DATE> 2005/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Doları, faiz 3.5'e düşer beklentisi vuruyor 
</HEADLINE>
<TEXT>


Türkiye ile AB arasında faiz farkı 13 - 14 puan civarında. Önümüzdeki üç yılda farkın yarı yarıya azalmasını bekleyen yabancıların döviz satışı, kuru düşürüyor 

SONGÜL HATISARU Finans atölyesi 

Türkiye'nin AB ile müzakere sürecine girecek olması nedeniyle faizlerin euro faizi olan yüzde 3.0 - 3.5 düzeyine gerilemesini bekleyen yabancılar, adeta treni kaçırmamak kaygısıyla bonoya saldırıyor. 
AB ülkelerinde 10 yıl vadeli bonolar yüzde 3.5, 5 yıl vadeli bonolar ise yüzde 3,10 faizle trade ediyor. Bizde ise Hazine henüz 10 yıl vadeli bono ihraç etmemesine karşın 5 yıl vadeli bonolar yüzde 14.60 faizle işlem görüyor. Gösterge 27 Eylül vadeli bono ise yüzde 17.25 faiz seviyesinden işlem görüyor. Yabancıların Türk bonolarına olan ilgisinin ardında AB süreci ile birlikte bizim faizlerimizin de euro faizine yaklaşacağı beklentisi yatıyor. Yabancılar bu perspektifle hareket edip döviz satıp bono aldıkça döviz de tepetaklak aşağı gidiyor. Yabancıların dün de devam eden satışları nedeniyle döviz kuru 1.5 kuruşluk düşüşle 1.279 seviyesine kadar geriledi. 

Koşullar farklı 
Merkez Bankası'nın dün piyasaya müdahale etmemesi yabancı oyuncularda "nasıl olsa dövize daha da satış geliyor, elimdeki dövizden kurtulayım" mantığıyla satışları hızlandırdı. Merkez Bankası ise piyasanın müdahale beklediğini bildiğinden olası bir müdahaleyi ağırdan alıyor. 
Bu ay içinde IMF ile anlaşmanın bağlanacağı ve AB ile işlerin yolunda götürüleceği inancı yabancıların yeniden pozisyon açmalarıyla sonuçlandı. Türkiye'de işler gerçekten de yolunda gidiyor. Ancak yabancıların Doğu Avrupa deneyimi ile alımları abarttıklarını söyleyenler de bulunuyor. 
AB'ye dahil olan Doğu Avrupa ülkelerinde faizlerin hızla gerilemesi sonucu yeterli pozisyon alamayan yabancıların Türkiye örneğinde bu fırsattan yararlanmak istedikleri dikkat çekiyor. Yabancılar bu nedenle döviz satıp bono alıyor. Doğu Bloku ülkelerinde AB süreciyle birlikte faiz oranları yüzde 20'li seviyelerden yüzde 5'ler düzeyine geriledi. Aradaki 15 puanlık faiz farkı, bu ülkelerde pozisyon açanların banka hesaplarını şişirdi. Yabancıların Türkiye deneyiminde de aynı öngörüyle pozisyon açtıklarını söyleyebiliriz. 

İndirim beklentisi 
Ancak AB'nin Doğu Avrupa ülkelerinden hiçbirisine koşullu tarih vermediği unutulmamalı. Türkiye'ye ise bir anlamda Gümrük Birliği anlaşmasını genişleten ek protokolün imzalanması koşuluyla müzakerelerin başlatılması bir şarta bağlanmış oldu. 
Bu nedenle önümüzdeki günlerde Kıbrıs ekseninde şekillenebilecek dalgalanmalar nedeniyle yerli yatırımcıların yabancılara kıyasla çok daha temkinli hareket ettiklerini görüyoruz. Bu hafta açıklanacak olan şubat enflasyon verilerinin ardından yeni bir faiz indirimi beklentisi de yabancıların yeni pozisyon açmalarında etkili idi. Ancak biz Merkez Bankası'nın IMF ile yeni programın hayata geçirileceğine dair net sinyaller gelmedikçe yarım puandan fazla bir indirimi tercih etmeyeceğini düşünüyoruz. 
Dün bonolara gelen yabancı talebi nedeniyle 27 9 tahvilinde faiz 17.25'e, 5 yıl vadeli sabit faiz ödemeli tahvilde 14.60 seviyesine geriledi. 

Oyuncular dün Merkez Bankası'nın yolunu gözledi Bir süredir dövize müdahale beklentisinde olan oyuncular Merkez Bankası'ndan dün de müdahale gelmeyince satışa geçti. Ve dolar - YTL kuru 1.279 seviyesine kadar geriledi. Vergi ödemeleri, likidite sıkışıklığı ve parite hareketi de dolardaki kayıpta etkiliydi. 
Spekülatif amaçlı hareket eden bazı oyuncuların müdahale beklentisiyle yüksekten döviz satmak için tetikte beklediklerini biliyoruz. Ancak Merkez Bankası piyasaya doğrudan müdahale etmek için haklı olarak ciddi miktarda kalıcı döviz girişi gözlemlemek istiyor. 
Dolayısıyla Merkez Bankası şu sıralarda döviz piyasasında spekülasyon yapmak isteyenlerin ekmeğine yağ sürmek zorunda değil. Bu nedenle birkaç gündür düşük seviyeden dolar alıp, olası bir müdahale durumunda yüksekten Merkez Bankası'na satmak isteyenlerin dün de gözlerinin yollarda kaldığını söyleyebiliriz Ancak bu tespitimiz Merkez Bankası'nın müdahale etmeyeceği anlamına da gelmemeli. Piyasadaki likidite sıkışıklığı sürdüğünden Merkez Bankası repo ihalesi açarak piyasayı rahatlatmayı tercih edebilir. Ancak sepet bazında döviz değerinin Nisan 2004'ten bu yana gözlenen en düşük seviyede olduğundan mevcut seviyeler korunduğu sürece müdahale ihtimali artık her gün imk n dahilinde. 


</TEXT>
</DOC>
