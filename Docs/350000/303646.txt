<DOC>
<DOCNO> 303646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun52.html </URL>
<DATE> 2005/01/05/ </DATE>
<TIME> 18.39 </TIME>
<AUTHOR>  </AUTHOR>
<HEADLINE>
Pinochet ev hapisinde... 
</HEADLINE>
<TEXT>

     Şili Yüksek Mahkemesi'nin dün eski diktatör Augusto Pinochet hakkındaki cinayet ve adam kaçırma suçlamalarıyla ilgili davanın görülmesine devam edilmesi kararı almasından sonra Pinochet, bugün ev hapsine alındı. 
     Pinochet'ye hakkındaki tutukluluk emrinin, Büyük Okyanus kıyısı yakınındaki evinde iletildiği bildirildi. 
     Eski diktatörün ev hapsi sırasında askeri inzibatın denetimi altında olacağı belirtildi. 
     Şili Yüksek Mahkemesi, dün Pinochet'nin geçirdiği bunama nedeniyle yargılanacak durumda olmadığı yönündeki savunmanın başvurusunu reddeden alt mahkemenin kararını onaylamıştı. 
     Pinochet, Şili'de 2001 yılında da hakkındaki bir başka insan hakları ihlaliyle ilgili olan ve daha sonra düşen bir davayla ilgili olarak da 6 hafta ev hapsinde tutulmuştu. 
     Augusto Pinochet, ev hapsine alınmasına neden olan bu davada, 1970'li yıllarda Güney Amerika diktatörlerinin muhaliflere yönelik ''yok etme'' operasyonları çerçevesinde, 10 solcunun öldürülmesi ve kaybolmasıyla bağlantısı olmakla suçlanıyor. 
     Pinochet'nin 1990'da sona eren 17 yıllık iktidarı döneminde, 3 binden fazla kişinin öldürüldüğü, 27 bin kişinin işkence gördüğü kaydediliyor. Yaptığı insan hakları ihlallerine yönelik bugüne kadar Pinochet yargılanamazken, kendisine hizmet eden çeşitli düzeydeki askeri yetkililer insan hakları ihlallerinden mahkum oldu. 
     
</TEXT>
</DOC>
