<DOC>
<DOCNO> 328672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur35.html </URL>
<DATE> 2005/03/30/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Kaçak elektrik denetiminde gazetecilere çirkin saldırı .. 
</HEADLINE>
<TEXT>

     Maltepe'de kaçak elektrik denetimine çıkan Anadolu Yakası Elektrik Dağıtım A.Ş. AYEDAŞ ekiplerinin bir marketteki çalışmalarını izleyen gazeteciler, işyerinde çalışan bazı kişilerin saldırısına uğradı. 3 gazetecinin darp edildiği olayda, 2 kamera da hasar gördü. 
     Kaçak elektrik kullananları tespit amacıyla Maltepe'de 1000 kişiyle denetime çıkan AYEDAŞ ekipleri, daha önce borcundan dolayı elektriği kesilen Zümrütevler Girne Mahallesi Çiftlik Sokak'taki bir markete geldiler. Marketin elektrik panosunu kontrol eden ekipler, kaçak olarak yapılan bağlantı sayesinde işyerinde elektrik kullanımına devam edildiğini belirlediler. 
     İşyerinde çalışan 5-6 kişi, tutanak tutulurken gazetecilerin görüntü almasına tepki göstererek, tezgahlardan aldıkları portakal ve elmaları attılar. Bu kişiler bir süre sonra da görüntü alan ve fotoğraf çekimi yapan gazetecilere saldırdılar. 
     Saldırıda, Kanal D muhabiri Hilmi Yaşa, Show TV kameramanı Mustafa Güvenç ve Kanal 7 kameramanı Mustafa Kemaloğlu darp edilirken, Kanal D ve Kanal 7 televizyonlarına ait kameralar hasar gördü. 
     Olay yerine takviye polis ekibinin gelmesi ve gazetecilerin şikayetçi olması üzerine saldırganlardan 4'ü gözaltına alınarak, polis merkezine götürüldü. 
     AYEDAŞ yetkilileri, söz konusu marketin, 150 evin ihtiyacını karşılayacak kadar enerji kullandığını söylediler. Yetkililer, yeni kullanımına başlanan ''Etalon'' isimli cihazla da kaçak kullanımın kısa sürede belirlenebildiğini bildirdiler. 
     
     GENEL MÜDÜR AKBAŞ'IN AÇIKLAMASI 
     AYEDAŞ Genel Müdürü Fikret Akbaş, denetimlerle ilgili yaptığı yazılı açıklamada, geçen yıl bölgelerinde kayıp-kaçak elektrik oranının yüzde 9.61'e düşürüldüğünü kaydederek, bu yıl bu oranın daha da aşağıya çekilmesinin hedeflendiğini belirtti. 
     Akbaş, bugün Kartal ve çevresinde 1000 personelle kapsamlı kaçak elektrik taraması başlattıklarını vurgulayarak, şunları kaydetti 
     ''Gerek kayıp-kaçak oranı, gerekse tahsilat oranları itibariyle dünyadaki gelişmiş ülkeler seviyesine ulaşmak için çalışmalarını hızlandıran AYEDAŞ, mücadele sayesinde 2004 yılında bir önceki yıla göre 33 trilyon lira fazla kar sağladı. 2004 yılında 1 milyon 200 bin abonemiz tesisatında kaçak elektrik kontrolü gerçekleştirildi. Yapılan taramalarda kaçak elektrik kullanan 13 bin aboneye kaçak zaptı yazıldı.'' Akbaş, AYEDAŞ'ın 2 Nisan 2002 tarihinde İstanbul Anadolu Yakası'nda göreve başladığını hatırlatarak, ''AYEDAŞ, göreve başladığı günden bugüne kadar yaptığı kaçak taramalarında yaklaşık 133 milyon kilowatt saat kaçak elektrik tahakkuku gerçekleştirdi. Bu miktar Bingöl ve Tunceli gibi illerin bir yılda tükettiği elektrik miktarına karşılık gelmektedir'' dedi. 
     
</TEXT>
</DOC>
