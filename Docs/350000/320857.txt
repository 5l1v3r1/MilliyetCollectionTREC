<DOC>
<DOCNO> 320857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur69.html </URL>
<DATE> 2005/03/04/ </DATE>
<TIME> 23.22 </TIME>
<AUTHOR>  </AUTHOR>
<HEADLINE>
Baykal, TEKEL işçilerini ziyaret etti. 
</HEADLINE>
<TEXT>

     CHP Genel Başkanı Deniz Baykal, bugün Türkiye'nin, işsizliğin cirit attığı bir toplum haline geldiğini belirterek, ''Böyle bir toplumsal yapının içinde işyeri, fabrika kapatmak, insanları sokağa dökmek, bu memlekete yapılabilecek en büyük ihanettir'' dedi. 
     Baykal, bazı partili milletvekilleri ve bir grup CHP'liyle, TEKEL'in özelleştirilmesine karşı çeşitli eylemler yapan ve bugün Türk-İş Başkanlar Kurulu'nun aldığı karar çerçevesinde SEKA işçilerine destek amacıyla işyerini terk etmeme eyleminde bulunan İstanbul Cevizli Sigara Fabrikası işçilerini ziyaret etti. 
     Fabrikanın lokalinde işçilere hitap eden Baykal, bugün Türkiye'nin dört bir yerinde binlerce işçinin sabaha kadar bir arada olacağını ifade ederek, bu birlikteliğin bir mesajı olduğunu söyledi. 
     '' Türkiye bir krize sürüklendi, bankalar battı dediler'' şeklinde konuşan Baykal, 40 milyar dolar harcanarak bankaların kurtarıldığını kaydetti. 
     Baykal, ''Krizde bankalar battı da çalışanlar batmadı mı Kurtulacaksak hep birlikte kurtulacağız. Hep bankaları kurtarıp da işçileri batırmak hak mı '' dedi. 
     İşyerlerini kapatarak, özelleştirerek, çalışanları işsiz bırakarak Türkiye'nin sorunlarının çözülemeyeceğini vurgulayan Baykal, ''Siz, bu akşam artık biz de varız demek için, sadece bankalarla, şirketlerle değil, bizimle de meşgul olun demek için toplandınız'' şeklinde konuştu. 
     
     ''ÇALIŞMAYAN İNSAN, BOYNU BÜKÜK İNSANDIR'' 
     Bugün Türkiye'yi yönetenlerin bir insanın işini kaybetmesinin ne demek olduğunun farkında olmadıklarını savunan Baykal, şöyle devam etti 
     ''Çalışmayan, işi olmayan, ekmek parası kazanamayan insan, boynu bükük insandır. İnsanlarımızı mağdur, boynu eğik, ekmek parasına, onun bunun desteğine muhtaç hale düşürerek, bankaları kalkındırarak Türkiye'yi ayağa kaldıramazsınız. İnsanların çalışma hakkına saygı göstermek ilk temel sorumluluktur. Bugün Türkiye, işsizliğin cirit attığı bir toplum haline geldi. İnsanlar yarınından güvensiz, işini ne zaman kaybedeceğini bilemez halde. Gençler iş bulamaz halde. Böyle bir toplumsal yapının içinde işyeri, fabrika kapatmak, insanları sokağa dökmek, bu memlekete yapılabilecek en büyük ihanettir.'' TEKEL'in, ülkenin en köklü, en güçlü, sanayinin yüz akı olan büyük bir kuruluş olduğunu, Türk ekonomisinin amiral gemisi konumunda bulunduğunu belirten Baykal, istihdamı yüksek, vergisi rekor düzeyde olan TEKEL'in, Milli Savunma Bakanlığı'nın bütçesinin 4'te 3'ünü sağladığını söyledi. 
     
     ''10-15 YILDAN BERİ BU İŞ YÜRÜYOR'' 
     TEKEL'in parça parça özelleştirildiğini kaydeden Baykal, ''İçki gitti, şimdi sigara kaldı. 10-15 yıldan beri bu iş yürüyor'' dedi. 
     Bu süreçte önce Türkiye'nin tütün üreticisinin tütünü yetiştiremez, satamaz hale getirildiğini, kota konulduğunu, sonra da ithalat kapılarının açıldığını belirten Baykal, TEKEL'in artık Amerikan tütünüyle vatana sigara yapar hale getirildiğini savundu. Türkiye'de sigara içiminin azalmadığını ve Türkiye'nin dünyanın en çekici sigara pazarı olduğunu dile getiren Baykal, ''Anadolu insanına sigara satma kavgası bu. Anadolu insanına sigara satacak, ama Anadolu tütününden satmayacak. Anadolu insanının kar etmesine fırsat vermeyecek'' diye konuştu. 
     TEKEL'in özelleştirilmesi durumunda çalışanların işsiz, Türkiye'nin tütününün boynunun bükük kalacağına işaret eden Baykal, bugün Anadolu'nun dört köşesindeki binlerce insanın aynı ruhla ayakta, vatanına sahip çıkma mücadelesi verdiğini söyledi. 
     ''Ben de bir TEKEL çalışanının çocuğuyum'' diyen Baykal, sözlerini şöyle tamamladı 
     ''Binlerce TEKEL'ci, çocuklarını namuslu, dürüst bir şekilde yetiştirmek, bu memleket için hayırlı insan haline dönüştürmek amacıyla nasıl çırpınırlar bilirim. TEKEL'deki sigara, nikotin kokusunun ne olduğunu bilirim. Burada bir demokrasi, emek, hak mücadelesi veriyorsunuz. CHP olarak, genel başkanından tüm partililere kadar hepimiz sizlerle dayanışma içerisindeyiz. Mücadelenizde başarılar.'' Bu arada işçiler, Baykal'ın konuşması sırasında sık sık ''TEKEL vatandır satılamaz'' ve ''İşçiyiz, haklıyız, kazanacağız'' şeklinde sloganlar attı. 
     
</TEXT>
</DOC>
