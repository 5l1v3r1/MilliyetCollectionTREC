<DOC>
<DOCNO> 337564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/dunya/axdun01.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin İsrail'de 
</HEADLINE>
<TEXT>


Mısır'dan İsrail'e geçen Vladimir Putin, bu ülkeyi ziyaret eden ilk Rus lider olarak tarihe geçti 

DIŞ HABERLER SERVİSİ 


Ortadoğu turuna çıkan Rusya Devlet Başkanı Vladimir Putin, dün Mısır'dan İsrail'e gitti. İsrail'i ziyaret eden ilk Rus Devlet Başkanı olan Putin'i, Tel Aviv'in Ben Gurion Havaalanı'nda İsrail Başbakan Yardımcısı Ehud Olmert karşıladı. 
Putin'in İsrail ziyareti, nükleer santral inşaatında İran ile işbirliği, Rusya'nın Suriye'ye sattığı füzeler ve Rusya'da günden güne artan antisemitizmin gölgesinde gerçekleşecek. 3 günlük ziyarette, ekonomi konuları, terörizme karşı işbirliği ve Ortadoğu barış süreci de gündeme gelecek. 
Bugün İsrail Cumhurbaşkanı Moşe Katsav ve Başbakan Ariel Şaron'la görüşecek olan Putin, yarın Filistin'e geçecek. 

Konferans önerisi 
İsrail'den önce Mısır'ı ziyaret eden Putin, Mısır Devlet Başkanı Hüsnü Mübarek ile görüştü. Putin, görüşmesinin ardından gerçekleştirilen ortak basın toplantısında, Moskova'da sonbaharda Ortadoğu barış konferansı düzenlenmesini önerdi. Vladimir Putin, "Ortadoğu barış sürecine dahil tüm ülkeler ve Ortadoğu Dörtlüsü Rusya, ABD, AB ve BM için sonbaharda bir konferans yapılmasını öneriyorum" diye konuştu. 


</TEXT>
</DOC>
