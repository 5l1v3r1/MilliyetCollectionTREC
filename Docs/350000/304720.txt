<DOC>
<DOCNO> 304720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sontur17.html </URL>
<DATE> 2005/01/08/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Ankara Kalesi'nde uçurtmalı, balonlu eylem... 
</HEADLINE>
<TEXT>

     Bilim Eğitim Estetik Kültür Sanat Araştırmaları Vakfı BEKSAV üyeleri, Kızılay'daki bir eylem sırasında gözaltına alınarak cezaevine konulan BEKSAV üyesi Serap Kervancı'nın ''serbest bırakılması'' talebiyle Ankara Kalesi'nde eylem yaptı. 
     Kale'nin Ulucanlar Cezaevi'ne bakan surlarında toplanan gruptakiler, çeşitli sloganlar attı. 
     BEKSAV adına yapılan açıklamada, belgesel film yönetmeni Kervancı'nın 7 Aralık'ta ''Ezilenlerin Sosyalist Platformu'' eylemi sırasında daha sonra çekeceği belgesel film için görüntü alırken gözaltına alındığı, 10 Aralık günü de Ulucanlar Cezaevi'ne konulduğu belirtildi. 
     Açıklamada, ''Kervancı, bizlere hapishaneden yazdığı mektuplarda 'Uçurtmayı Vurmasınlar' filmindeki küçük Barış'ın uçurtmasından selamlar göndermişti. Biz de onun selamına Ankara Kalesi'nden uçurtmalar ve balonlar uçurarak yanıt vereceğiz'' denildi. 
     BEKSAV üyeleri, daha sonra beraberlerinde getirdikleri uçurtma ve balonları uçurdular. 
     
</TEXT>
</DOC>
