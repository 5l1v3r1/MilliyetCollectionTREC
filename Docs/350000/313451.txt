<DOC>
<DOCNO> 313451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/soneko12.html </URL>
<DATE> 2005/02/08/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Cari açığı yatırım dengesindeki bozulma belirledi 
</HEADLINE>
<TEXT>

     Türkiye, ekonomik politikalara IMF'nin damgasını vurduğu son beş yıllık dönemde, cari işlemler açığı bir önceki beş yıllık döneme göre yüzde 365.9 artarak 31.6 milyar dolara kadar yükselirken, beş yıllık trend, açığın bilinenin aksine dış ticaret açığından çok, dış borç faiz ödemeleri ve portföy yatırımı giderlerini kapsayan yatırım gelirleri dengesindeki bozulmanın etkili olduğu belirlendi. 
     Türkiye'nin 2000-2004 yıllarını kapsayan son beş yıllık ödemeler dengesi gelişmelerinin, 1995-1999 yıllarını kapsayan bir önceki beş yıllık ödemeler dengesi gelişmeleriyle karşılaştırılması, cari işlemler açığı sorununun dış ticaret açığından öte diğer cari işlem kalemlerindeki gelişmelerden daha fazla etkilendiğini gösteriyor. 
     ANKA'nın toplulaştırdığı beşer yıllık ödemeler dengesi istatistiklerine göre, son beş yıllık dönemde Türkiye 31.6 milyar dolarlık cari işlemler açığı verdi. Açık bir önceki beş yıllık dönemdeki 6.8 milyar dolarlık açığa göre yüzde 365.9 oranında büyüme kaydetti. 1995-1999 döneminde yüzde 0.7 olan cari işlemler açığının aynı dönemdeki GSMH'ye oranı son beş yılda yüzde 3 düzeyinde oluştu. 
     Son beş yılda Türkiye ödemeler dengesi bilançosundaki tanımıyla ihracatını bir önceki beş yıla göre yüzde .5 oranında artarak 223.1 milyar dolara yükseltirken, ithalatını ise yüzde 41.3 oranında büyüterek 294 milyar dolara çıkardı. 
     1995-1999 döneminde Türkiye toplam 145.3 milyon dolarlık 
     ihracat, 208 milyar dolarlık da ithalat yapmıştı. Son beş yılda Türkiye'nin dış ticaret açığı bir önceki döneme göre yüzde 13.1 oranında artarak 70.9 milyar dolar oldu. Dış ticaret açığı bir önceki beş yıllık dönemdeki 62.7 milyar dolara göre 8.2 milyar dolarlık bir büyüme gösterdi. Açıktaki büyümeye rağmen nispi dış ticaret açığında önemli bir iyileşme yaşandı. 1995-1999 döneminde yüzde 18 olan dış ticaret açığının toplam dış ticaret hacmine oranı son beş yılda yüzde 14'e geriledi. Önceki beş yıllık dönemde 3.3 milyar dolar olan dış ticaret hacmi son beş yıllık dönemde yüzde 46 büyüyerek 517 milyar dolara çıktı. Karşılaştırılan beşer yıllık dönemler itibariyle ihracatın GSMH içindeki payı yüzde 15.4'ten yüzde 21.1'e, ithalatın payı yüzde 22'den yüzde 28'e, dış ticaret hacminin payı da yüzde 37.4'den yüzde 48.8'e yükselirken, dış ticaret açığının yüzde 6.6 olan payı değişmedi. Başka bir ifadeyle cari işlemler açığının GSMH'ye olan payı artarken dış ticaret açığının payında bir değişiklik yaşanmadı. SORUN YATIRIM VE HİZMETLERDE DENGESİNDE Son beş yılda ihracat gelirlerini ithalat harcamalarından daha yüksek oranda artırmayı başaran Türkiye'nin aynı başarıyı hizmet gelirleri ile yatırım gelirlerinde gösteremediği izleniyor. Türkiye'nin 1995-1999 yılları arasında 71.6 milyar dolar olan toplam hizmet gelirleri ve cari transferleri son beş yılda 64 milyar dolarda kaldı. Hizmet giderleri ise 2.2 milyar dolarlık büyümeyle 42.6 milyar dolara çıktı. Dolayısıyla hizmetler ve cari transferler yoluyla sağlanan net döviz geliri 31.2 milyar dolardan, 21.4 milyar dolara geriledi. Yatırım gelirleri dengesindeki açık ise 9 milyar dolarlık bir büyümeyle 24.7 milyar dolara yükseldi. Dış borç faiz ödemeleri, yabancı sermayeli şirketlerin kar transferleri ve portföy yatırımları için ödenen faizleri içeren yatırım harcamaları 25.5 milyar dolardan 37.7 milyar dolara çıkarken, aynı kalemlerden Türkiye'nin sağladığı döviz geliri ise 9.8 milyar dolardan 13 milyar dolara yükseldi. KATKILAR Türkiye'nin son beş yıllık dönemdeki cari işlemler açığı bir önceki beş yıla göre 24.8 milyar dolar arttı. Bu artışın 8.1 milyar doları dış ticaret açığındaki büyümeden, 9 milyar doları ise yatırım gelir ve giderleri arasındaki Türkiye aleyhine olan farkın açılmasından, 7.6 milyar doları ise hizmet ve cari transferlerden sağlanan net gelirdeki azalmadan kaynaklandı. Yatırım giderleri, Türkiye'nin dış borçlar ve portföy yatırımları için üstlendiği maliyeti oluşturuyor. Dolayısıyla cari işlemler açığında yaşanan kritik büyümenin kaynağının, daha çok oluşan cari açığın finansmanının maliyetinden kaynaklandığı gözleniyor. Hem 2004 yılında hem de önceki yıllarda cari açığın finansmanının doğrudan yabancı sermaye yatırımları ya da orta ve uzun vadeli dış borçlanmalar yerine kısa vadeli borçlanma ve portföy yatırımı girişleriyle finanse edilmesi cari giderek dış denge üzerinde daha belirleyici olmaya başladı. 
     
     27.7 MİLYAR DOLARLIK FİNANSMAN İHTİYACI 
     Türkiye son beş yıllık dönemdeki cari işlemler açık için 27.7 milyar dolarlık finansmana gereksinim duydu. 
     Finansman gereksiniminin açıktan daha düşük olması söz konusu dönemde sisteme 3.8 milyar dolarlık kaynağı belirsiz para girişi yaşanmasından kaynaklandı. Bir önceki beş yıllık dönemde ise Türkiye 6.8 milyar dolarlık cari işlemler açığı için sadece 2.8 milyar dolarlık finansmana gereksinim duymuştu. Açığın 3.9 milyar doları yine kaynağı belirsiz döviz girişiyle karşılanmıştı. 
     Son beş yıllık dönemde IMF'den kullanılan net 16.4 milyar dolarlık borçlanmayla birlikte, Türkiye'nin uluslararası yükümlülükleri, doğrudan yatırım, portföy yatırımı ve borçlanma yoluyla net 41.8 milyar dolar arttı. 
     Bir önceki beş yıllık dönemdeki artış ise 24.3 milyar dolar düzeyinde oluşmuştu. 
     Her iki dönemde de Türkiye'nin uluslararası yükümlülüklerini cari işlemler açığının finansmanından oldukça yüksek düzeyde tutması, uluslararası rezervlere artış olarak yansıdı. Son beş yılda bankalar ve Merkez Bankasının toplam rezervi uluslararası rezerv 14 milyar dolar büyüdü. Bundan önceki beş yıllık dönemde uluslararası rezervdeki büyüme ise 21.5 milyar dolar olmuştu. 
     
</TEXT>
</DOC>
