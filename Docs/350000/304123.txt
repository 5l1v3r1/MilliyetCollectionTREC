<DOC>
<DOCNO> 304123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur10.html </URL>
<DATE> 2005/01/06/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
'Ters bakma' yüzünden bıçakladı, cep telefonunu düşürünce yakalandı 
</HEADLINE>
<TEXT>

     İsmail AKDUMAN DHA 

      SAMSUN'da kendisine ters baktığını öne sürdüğü 23 yaşındaki Emre Uğur'u, cadde ortasında arkadaşlarıyla birlikte dövüp bıçakladıktan sonra kaçan 19 yaşındaki Hasan Birinci, cep telefonunu düşürünce polis tarafından kısa sürede yakalandı. 
     Olay önceki akşam İstiklal Caddesi'nde meydana geldi. Bir lokantada güvenlik görevlisi olarak çalışan Emre Uğur, iddialara göre kaldırımda yürürken karşısından gelen ve kendisine ters baktığını öne sürdüğü Hasan Birinci ile tartıştı. 
     Ardından Hasan Birinci'yi arkadaşları Miraç Yıldırım 19 ve Mehmet Çağdaş 21 ile birlikte dövdü. Hasan Birinci, daha sonra da yanında taşıdığı bıçakla Emre Uğur'u karnından yaraladı. Uğur, çevredeki vatandaşlar tarafından Samsun Devlet Hastanesi'ne kaldırılırken, olaya karışan üç kişi kaçtı. Ancak olayın meydana geldiği cadde üzerinde inceleme yapan polis, bir cep telefonu buldu. 
     Cep telefonunun Hasan Birinci'ye ait olduğu tespit edildi. GSM operatöründen adresi tesbit eden polis, Hasan Birinci'yi evine girerken yakalayarak gözaltına aldı. Hasan Birinci ifadesinde, "Bana ters ters bakıp, omuz attı. Ardından bize küfür edince bu olay meydana geldi'' dedi. Olay sırasında Birinci'nin yanında bulunan Miraç Yıldırım ile Mehmet Çağdaş da yakalanarak gözaltına alındı. 
     Karnından aldığı tek bıçak darbesiyle ağır yaralanan ve yoğun bakım servisinde tedavisi devam eden Emre Uğur'un ise hayati tehlikesinin bulunduğu belirtildi. 
     
</TEXT>
</DOC>
