<DOC>
<DOCNO> 313081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun20.html </URL>
<DATE> 2005/02/07/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Almanya'da ders kitaplarından sözde Ermeni soykırımı çıktı 
</HEADLINE>
<TEXT>

     Türkiye'nin Berlin Büyükelçisi Mehmet Ali İrtemçelik, Almanya'nın Brandenburg eyaletindeki okulların tarih müfredat programından sözde Ermeni soykırımının çıkarılmasının, Türk diplomatlarının baskısı üzerine olmadığını söyledi. 
     Büyükelçi İrtemçelik, Berliner Zeitung gazetesine yaptığı açıklamada, ''Brandenburg'da ders müfredatında ne olacağına Brandenburg'da karar verilir'' dedi. 
     Türkiye'nin Berlin başkonsolosunun Postdam'da yaptığı temaslar hakkında, başkonsolosun sadece Birinci Dünya Savaşı sırasında bir milyondan fazla Ermeninin öldüğü olaylara Türklerin nasıl baktığını anlatmak için gittiğini belirten İrtemçelik, Türkiye'nin, bu olayların Batı'da Türklerin Ermenilere yönelik soykırımı olarak algılandığının bilincinde olduğunu belirtti. 
     Büyükelçi İrtemçelik, Brandenburg eyaletindeki okulların tarih müfredat programından sözde Ermeni soykırımının Türk diplomatlarının baskısı üzerine çıkarıldığı iddialarını yalanladı. 
     Aslında bu konuda birçok önemli gerçek ve belgenin basitçe devreden çıkarıldığını dile getiren İrtemçelik, daha Birinci Dünya Savaşı öncesinde iki Ermeni terör örgütünün hedefinin Osmanlı İmparatorluğu'nun doğusundaki Müslüman çoğunluğa eziyet edip güvenlik güçlerini tahrik etmek olduğunu, bu şiddetli çatışmalarda o bölgede Ermenilerden çok daha fazla sayıda Müslümanın öldüğünden de hiç söz edilmediğini vurguladı. 
     
     ''ARŞİVLERİMİZ AÇIK'' 
     Tüm bunların kuşkusuz tarif edilemeyecek bir trajedi olduğunu belirten İrtemçelik, ''Fakat biz bu olaylara sadece Ermenilerin bakış açısıyla tek taraflı olarak bakılmasını yanlış buluyoruz'' diye konuştu. 
     Türkiye'nin, belgelerin yardımıyla tarihi yeniden ele almaya hazır olduğunu belirten İrtemçelik, ''Arşivlerimiz açık'' dedi ve Mayıs ayında Viyana'da yapılması öngörülen tarihçiler görüşmesini iptal eden tarafın da Ermeniler olduğunu kaydetti. 
     ''Baskıdan söz edilecekse, bu baskının Türkiye'ye yapıldığını herkesin görmesi gerekir'' diyen İrtemçelik, ''Bizi, Ermenilerin tek taraflı bakış açısını olduğu gibi kabul etmeye zorlamak istiyorlar. Bunu yapmayacağız'' dedi. 
     Büyükelçi İrtemçelik, Frankfurter Rundschau gazetesine yaptığı açıklamada da, tüm bilim adamlarından bu olayları araştırmalarını istedi. 
     ''Gerçek her zaman kendini kabul ettirecektir'' diyen İrtemçelik, bağımsız bilim adamlarının, Birinci Dünya Savaşı'nda Türklerin Anadolu'daki Ermenilere yönelik hareketlerinin gerçekten soykırım olduğunu tespit etmeleri halinde ise ''Bunu kabulleniriz, bunun için AB'ye ihtiyacımız yok'' dedi. 
     
</TEXT>
</DOC>
