<DOC>
<DOCNO> 337443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonspo19.html </URL>
<DATE> 2005/04/27/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
NBA'de Pistons Play Off serisinde durumu 2-0 yaptı 
</HEADLINE>
<TEXT>

     ABD Profesyonel Basketbol Ligi’nde play-off grubu maçlarına TSİ bu sabaha karşı yapılan 3 maçla devam edildi. 
     Doğu Konferansı’nda, deplasmanda Philedelphia Sixers’ı 99-84 yenen Detroit Pistons, seride durumu 2-0 yaptı. 
     Konferansın Play-off serisine 2. sıradan giren Pistons’ta Richard Hamilton, 23 sayı, 4 ribaunt ve 4 asistle takımının en skoreri olurken, Chauncey Billups, 20 sayı, 6 ribaunt ve 8 asistle maçı tamamladı. Rasheed Wallace, 15 sayı ve 6 ribaunt, double-double yapan Samuel Dalembert da 14 sayı ve 11 ribauntla sahadan ayrılarak takımının galibiyetine katkı sağladı. 
     "Normal sezon"un en skorer oyuncusu olan Allen Iverson, Philedelphia Sixers formasıyla 19 sayı ve 10 asistlik performans sergiledi. Maçtan sonra açıklama yapan Iverson, "Pistons’ı durduramıyoruz. Onları durdurmak için yeni fikirlere ve yeni oyun tarzına ihtiyacımız var" dedi. 
     Sixers’te Cris Webber, 15 sayıyla, Samuel Dalembert ise 14 sayı ve 11 ribauntla "double double" yapmalarına karşın sahadan yenik ayrıldılar. 
     
     MIAMI HEAT, ŞAMPİYONLUK YOLUNDA İLERLİYOR 

     Doğu Konferansı’nda "normal sezon"u lider olarak tamamlayan Miami Heat, sahasında New Jersey Nets’i 104-87 yenerek, Play-off serisinde durumu 2-0’a taşıdı. 
     Heat’te forma giyen New Jersey Nets’in eski oyuncusu Alonzo Mourning, 16 dakika sahada kaldığı mücadelede 21 sayı ve 9 ribauntla takımının en skorer oyuncusu olmayı başardı. 6 oyuncusu çift haneli rakamlara ulaşan Heat’te Dwayne Wade rakip potaya 17 sayı atarken, Shaquille O’Neal, Eddie Jones ve Damon Jones 14’er sayıyla maçı tamamladı. 
     Konferansta son anda Play-off’lara katılma şansı elde eden New Jersey Nets’te Sırp oyuncu Nenad Krstic, 27 sayı ve 8 ribaunt, Vince Carter ise 21 sayı ve 5 ribauntla oynadı. 
     Ligde yapılan bir diğer karşılaşmada Seattle Supersonics, konuk ettiği Sacramento Kings’i 105-93 yenerek, 2-0 öne geçti. 
     Supersonics’te Ray Allen 26 sayıyla Kings’te ise Bobby Jackson 17 sayıyla takımlarının en skorer oyuncuları oldular. 
     NBA Ligi Play-off serisi maçlarına yarın sabaha karşı yapılacak 3 maçla devam edilecek. 
     
</TEXT>
</DOC>
