<DOC>
<DOCNO> 344956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sondun06.html </URL>
<DATE> 2005/05/23/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Saddam’ın kaldığı gizli hapishaneyi yakından tanıyalım .. 
</HEADLINE>
<TEXT>

     Londra DHA 

      DEVRİK Irak lideri Saddam Hüseyin’in hücrede çekilmiş külotlu fotoğraflarının önceki gün İngiliz The Sun gazetesinde yayımlanmasının yarattığı yankı sürerken, Irak’taki üst düzey bir Birleşmiş Milletler silah denetçisi, Saddam’ın tutulduğu ’çok gizli’ hapishanenin koşullarını İngiliz The Observer gazetesine anlattı. 
     Bağdat’taki Camp Cropper adlı askeri kampta kurulu olan hapishanenin yan yana dizilmiş tek katlı 3 binadan oluştuğunu belirten Dr. Rod Barton, gazeteye verdiği özel demeçte, cezaevini ’kasvetli’ olarak nitelendirdi. 
     
     ’KİMYASAL ALİ’ VE ’BAYAN ŞARBON’ DA ORADA 
     Saddam döneminde Iraklı Kürtlere yönelik gerçekleştirilen kimyasal saldırılardan sorumlu tutulan ’Kimyasal Ali’ lakaplı Ali Hasan el Mecit ve ’Bayan Şarbon’ olarak tanınan Hüda Salih Mehdi Ammaş da bu cezaevinde kalıyor. 
     Irak Araştırma Grubu eski danışmanı olan ve Camp Cropper’daki Iraklı bilim adamlarının sorgulanmasında hazır bulunan Barton verdiği demeçte, bilim adamlarının burada haksız yere tutulduğuna inandığını ve konuya dikkat çekmek için bu açıklamaları yaptığını söyledi. 
     
     YAKLAŞIK 100 MAHKUM VAR 
     Hapishanede yaklaşık 100 mahkum bulunduğunu belirten Barton, 2 metrekarelik hücrelerde hiçbir pencere olmadığını söyledi. Barton, hücrelerin çelik kapısının orta yerinde sürgülü bir metal kapak bulunduğunu ve arada sırada mahkumların hava almak ya da dışarı bakmak için kafalarını buradan dışarı çıkardığını belirtti. Bunu gören gardiyanların ceza olsun diye, yerden 1 metre yüksekteki bu kapağı kilitlediğini ifade eden Barton, mahkumlara dönüşümlü olarak günde 1 saat egzersiz izni verildiğini söyledi. Barton ayrıca, Camp Cropper’da herhangi bir fiziksel tacize tanık olmadığını söyledi. 
     
</TEXT>
</DOC>
