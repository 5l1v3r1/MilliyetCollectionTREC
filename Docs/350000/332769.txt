<DOC>
<DOCNO> 332769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/ekonomi/eko05.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul, gayrimenkulde yıldız seçildi 
</HEADLINE>
<TEXT>


EKONOMİ SERVİSİ 

Uluslararası alanda gayrimenkul konusunda eğitim ve araştırma faaliyetleri yürüten Urban Land Institute ULI ile PricewaterhouseCoopers'ın PWC araştırmasında, İstanbul, dünya metropolleri içinde en iyi gayrimenkul geliştirme pazarı olarak belirlendi. 
ULI Türkiye Yürütme Kurulu Üyesi Firuz Soyuer, çalışmanın, Avrupa'da gayrimenkul geliştirmedeki yeni trendler ve tahminleri içerdiğini belirtti. Araştırmaya göre, en iyi gayrimenkul geliştirme pazarlarının ciddi risklerle birlikte Avrupa Birliği ülkeleri dışında olacağını belirten Soyuer, İstanbul'un ise listenin başında yer aldığını kaydetti. Araştırmaya göre, yatırım yapılacak en iyi sektörlerin, alışveriş ve perakende merkezleri olduğunu dile getiren Soyuer, lojistik ve konutların da dikkat çektiğini, ayrıca otel yatırımlarının da güçlenmesinin beklendiğini anlattı. 
ULI Türkiye Başkanı Hakan Kodal da ULI'nin 80 ülkede, 25 bini aşkın üyesiyle faaliyet gösterdiğini belirterek, organizasyonun yıllık bütçesinin ise 30 milyon dolar olduğunu söyledi. 


</TEXT>
</DOC>
