<DOC>
<DOCNO> 338116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko48.html </URL>
<DATE> 2005/04/29/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İpek Yolu Treni Tebriz'de... 
</HEADLINE>
<TEXT>

     Tarihi İpek Yolu üzerinde 6 ülkeyi ziyaret edecek olan İpek Yolu Treni, ilk fuar molasını İran'ın Tebriz kentinde verdi. 
     Forum Fuarcılıktan yapılan açıklamaya göre, treninin Tebriz'e ulaşmasının ardından, Tebriz Garında düzenlenen Türk İhraç Ürünleri Fuarı törenle açıldı. 
     Törene Dış Ticaret Müsteşarı Tuncer Kayalar ile AK Parti TBMM Grup Başkan Vekili Salih Kapusuz ve çok sayıda milletvekili katıldı. 
     Törende, Türkiye'nin Tahran Büyükelçiliği yetkilileri ile Tebriz ve Urumiye Başkonsoloslarının yanı sıra İran Ticaret, Sanayi ve Madenler Odası Başkanı Alinaghi Khamoushi, Tebriz Ticaret, Sanayi ve Madenler Odası Başkanı Hasan Entezar ve diğer yetkililer de hazır bulundu. 
     Türk İhraç Ürünleri Fuarına yönelik düzenlenen iş gezisi kapsamında, 50 kişilik işadamı uçakla, Doğru Anadolu İhracatçı Birliklerinin organizasyonu ile de yaklaşık 80 işadamı karayoluyla Tebriz'e gitti. 
     Bu arada törenin ardından Kayalar başkanlığındaki işadamları heyeti, İranlı meslektaşlarıyla ikili görüşmeler yaptı. Heyet, yarın da Urumiye'ye geçerek, burada Sanayi ve Ticaret Odası'nda temaslarda bulunacak. 
     İpek Yolu Treni, 1 Mayıs'ta Tahran'a ulaşacak ve burada da Türk İhraç Ürünleri Fuarı açılacak. 
     Tahran'daki törene, Devlet Bakanı Kürşad Tüzmen de katılacak. 
     
</TEXT>
</DOC>
