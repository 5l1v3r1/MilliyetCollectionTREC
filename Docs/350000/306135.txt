<DOC>
<DOCNO> 306135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/soneko39.html </URL>
<DATE> 2005/01/13/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
BDDK Başkanı En önemli görevimiz TMSF'ye müşteri yollamamak 
</HEADLINE>
<TEXT>

     Bankacılık Düzenleme ve Denetleme Kurumu Başkanı Tevfik Bilgin, bankacılara seslenerek, ''Açık pozisyonu bize bildirdiğiniz, bizim tespit ettiğimiz tutarlarda tutun, lütfen çizdiğimiz sınırı sonuna kadar zorlayın, ama o sınırı geçmeyin'' dedi. 
     Bilgin, Ekonomi Muhabirleri Derneği EMD üyeleriyle düzenlediği, ''Türk Bankacılık Sektöründe Gelişmeler, Bekleyişler ve BDDK'' konulu sohbet toplantısının ardından gazetecilerin çeşitli konulardaki sorularını yanıtladı. 
     Bankaların mevzuat dışına sapabilecekleri nedenlerin neler olabileceğine ilişkin bir soru üzerine Bilgin, şunları söyledi 
     ''Bankacılıkta marjlar daraldıkça, patronun olduğu kadar yöneticilerin ve altta çalışanların da kar beklentileri artıyor. Hedefler konmakta ve bu hedefler doğrultusunda tüm bankacılarımız koşturmaktadır. 
     Hedefler, karlılık gayet doğaldır. Ama bizim sınırlar içinde bu gayreti gösterin. Hiç bir şekilde bizim bilmediğimiz, aktifte serbest görünen, ancak bir şekilde bazı sözleşmelerle yurtdışı bazı bankalarla bağladığınız kağıtlar olmasın. Yapısal işlemlere girmeyin. Açık pozisyonu bize bildirdiğiniz, bizim tespit ettiğimiz tutarlarda tutun, bazı işlemler vardır ki bankacılıkta maalesef bir odanın içinde el sıkışırsınız ve onu sizin dışınızda başka kimse bilmez ama o aktifte serbest varlığı bir şekilde bağlanmıştır. 
     Bu önemli uyarıları, bankacılara da yabancı konuklarıma da yapıyorum. Lütfen çizdiğimiz sınırı sonuna kadar zorlayın, ama o sınırı geçmeyin. Tespit edersek elimizde çok çeşitli araçlar var ve bu araçların kullanımı geçmişe göre çok daha şiddetli olur. Biz bankalar bir abi gibi yaklaşmaya çalışıyoruz, genelde şefkatliyiz. Ama bu uyarılardan sonra bunu görürsek sert tedbirlerde alabiliriz, bu ceza anlamında olabilir adli ceza dahi olabilir.'' 
     
     ÇUKOROVA GRUBU VE YAPI KREDİ BANKASI 
     Çukurova Grubu'na, Yapı Kredi Bankası'na ilişkin olarak verilmiş olan süresinin 31 Ocak'ta sona ereceğinin hatırlatılması üzerine, Bilgin, şunları söyledi ''31 Ocak önemli bir tarih, birincisi bizden önce imzalanan sözleşme gereği 31 Ocak tarihinde Çukurova Grubu'nun, Yapı Kredi bankası mülkiyetindeki yüzde 20 oranındaki Turkcell Holding hisselerini ve yüzde 3 Turkcell İletişim'in doğrudan hisselerini alma hakkı sona ermektedir. Biliyorsunuz Turkcell İletişime giden yol Turkcell Holding'den geçer. Turkcell Holdinge sahip olan Turkcell'i de kontrol eder. Bu önemli bir orandır. Birinci opsiyonumuz bu ve 31 Ocak'ta bitiyor. 
     İkinci opsiyonumuz, opsiyon değil aslında... Yapı Kredi Bankası'nın satışıyla ilgili grubun tek başına karar alacağı sürenin bitiyor olmasıdır. Eğer bunu beceremezse bundan sonra TMSF ile birlikte ortak karar almak zorunda. Ekim 2005 sonundan itibaren TMSF tek başına bankayı satma yetkisine sahip olacak. 
     Üçüncü husus, Grubun Aralık'ta 100 milyon dolarlık bir ödemesi vardı. 60 günlük bir limit tanındı. 
     Bu 3 hususu bir arada dengeleyip 31 Ocak tarihini gözlemliyoruz. Bizim için de önemli bir tarih, 17 gün kaldı.'' 
     
     ''BUZ KIRILIRSA SOĞUK SULARA GÖMÜLECEK OLAN GRUPTUR'' 
     Teknik bir kurum olduklarını teknik değerlendirme yaptıklarını ifade ettiklerini anlatan Bilgin, şunları kaydetti 
     ''Donmuş bir su birikintisi düşünün. Grup Çukurova şu anda su birikintisinin, buzun üzerinde yürümekte ve su birikintisinin üzerinde buz çok incedir bilirsiniz. Biz buz birikintisinin üzerinde sağ salim olarak geçmesine çalışıyoruz, ama buz kırılırsa soğuk sulara gömülecek olan Gruptur. Biz gerekli uyarılarımız, iyi niyetimizi gösteriyoruz. Gurubun da iyi niyetli olduğunu düşünüyoruz şu ana kadar da iyi niyetli.'' 
     
     YAPI KREDİ BANKASI VE SAHİPLİK SORUNU 
     Yapı Kredi Bankası ve Çukurova Grubu ile ilgili olarak 31 Ocak tarihinin bundan sorunsuz geçileceğini düşündüklerini vurgulayan Bilgin, ''Bizim Yapı Kredi Bankası ile ilgili en büyük endişemiz şu Bankalar Kanunu'nda malum maddeler var ve söz konusu Grubun Çukurova Grubunun hakim ortakları, Yapı Kredi'nin de şu anda hakim ortakları, Bankalar Kanunu gereği yüzde 10'dan fazla paya sahip olamazlar. Biz kanun hükümlerini gerçekleşmesini istiyoruz ve Yapı Kredi Bankası'nın sahiplik sorununun ortadan kalkmasını istiyoruz. 60 yıllık dev gibi bir banka 17 milyar dolarlık aktif büyüklüğü, 10 milyar dolarlık mevduat büyüklüğü, 10 bin personeli, 400 şubesi bir bankanın sahiplik sorununu bizim açımızdan önemli'' diye konuştu. 
     
     UZUN VADELİ KONUT KREDİSİ SİSTEMİ 
     Mortgage uzun vadeli konut kredisi çalışmalarına ilişkin bir soru üzerine, Bilgin bunun önemli bir adım olduğunu, bankalar olmadan bu sistemin yürümeyeceğini söyledi. 
     Bilgin, ''Ama bankaların şu anda aktiflerinde bazı sorunlar var. Vade uyumsuzluğu nedeniyle sorun var. Eğer vade uyumunu ayarlayamazsa ve bankalarla müşteriler arasında bir kurum koymazsak, şu ortamda bunun aktif olarak işlemesi bir miktar zor gözüküyor. Ama konuyla ilgili taslak uygulanabilir. Biz de taslağa bankaların mali bünyelerini etkilemesi açısından bakıyoruz. Mali bünyeyi sarsmayacak bir yapıda bu sisteme geçilebileceğine biz de inanıyoruz ekonomiye bir hararetlilik getirir'' diye konuştu. 
     
     BASEL KURALLARI 
     Basel Kuralları konusundaki bir soru üzerine de Bilgin, ''Eğer Basel kurallarına uymazsanız, bankalarımız yurtdışından kolay kolay kredi bulamayacaklar. Bu maliyetleri doğrudan etkileyecek ve bankalarımızın yurtdışı ile ilişkisini kesecek. Bankalar yoğun şekilde bunun için çalışıyor'' dedi. 
     Bilgin, reel sektör bilançoların şeffaflığı anlamında Basel kurallarına uyum sağlayamazsa, bankaların da kredi verecek müşteri bulamayabileceklerini vurgulayarak, marjinal firmaların başka yollara sapabileceklerini söyledi. 
     
     BANKACILIK SIRRI 
     ''Bankacılık sırrı'' konusunda bir soruya karşılık da Bilgin, bankaların ketum olması gerektiğini, herkesin yatırdığı mevduatı sır gibi sakladığını, bu sırın eleştiriler olsa dahi sonuna kadar koruyacaklarını ve sır konusunda itinalı davranacaklarını söyledi. 
     Kamu bankalarının sistemdeki payının ne olması gerektiği konusundaki bir soru üzerine Bilgin, ''Ziraat ve Halkbank'daki aktifin yüzde 70'i menkul kıymetleri dışarı alın, böyle yaptığınız zaman koskoca Ziraat Bankası orta ölçekli bir banka durumuna getirebilirsiniz, Halkbank daha küçük hale gelir. Bence, kamu bankalarının çözümü bu operasyonu yapıp bankaları daha mobil hale getirmektir. Benim şahsi görüşüm Türkiye'nin her zaman bir tane kamu bankasına ihtiyacı vardır'' dedi. 
     
     KANUN TASLAĞININ ADI 
     Bilgin, ''bankaların güven endeksi'' üzerinde bir çalışma yaptıklarını ve devam ettiği ifade etti. 
     Aracı kurumlara ilişkin bir soru üzerine Bilgin, taslağın 4. maddesinde bankaların faaliyetlerinin sıralandığını, içinde leasing, faktoring şirketleri, tüketici finansman şirketleri gibi bankalar dışında finansal kurumlar da yer aldığı için kanunun isminin Finansal Hizmetler Kanunu olduğunu anlattı. Bilgin, ''Bunlar banka değildir, bu bankalar kanunu da olabilir ama kapsamını daraltır'' dedi. 
     Bilgin, halka açık bankalarda küçük hissedarların durumunun ne olacağı sorusu üzerine de, ''Mahkemelik olarak hususlar var ama, bu taslakta bunları koruyucu çözümler getirdik. Tam bir uzlaşıya varamadık. TBMM aşamasında gündeme gelebilir geçmişteki mağdurlara da ödeme yapılabilir bu bizim takdirimiz dışındadır'' diye konuştu. 
     
     BANKALARIN TASFİYESİ 
     Yasa tasalığında bankaların tasfiyesine ilişkin maddenin hatırlatılması üzerine ise Bilgin, şunları söyledi 
     ''Gerekli tüm tedbirler alındıktan sonra eğer banka düzelmediyse tasfiyeye tabi tutulmasını biz BDDK olarak öngörümüz olması gerektiğini düşündüğümüz bir düzenleme. Bunu Tasarruf Mevduatı Sigorta Fonu ile ortak düzenledik o da önemli. Biz kurum olarak şuna inanıyoruz Geçmişteki tecrübelerden Batan bankalar batan hayaller tecrübesi bankanın aktifi patronun iken, pasifi devletin. Devlet pasifi ödemek zorunda kalıyor. Şunu söylüyoruz, devlet pasifi 50 milyara kadar ödesin, geriye kalanını tasfiye sonucundaki gerçekleşen mal varlığına göre tasfiye kurulu ya da TMSF bizim taslağa göre TMSF ödesin. Bunu taslağımıza koyduk ve Bakan'a arz ettik. Bundan sonraki gelişmeler kendi taktirleridir.'' 
     
     ''TMSF İLE KOL KOLA YÜRÜMEKTEYİZ'' 
     Aldığınız kararlarda bir koordinasyon var mı şeklindeki soru üzerine Bilgin, ''Şu anda herhangi bir sorun gözükmüyor. Özelikle TMSF ile kol kola yürümekteyiz. TMSF'nin başarısı bizim başarımız bizim başarımız TMSF'nin başarısı. Bizim en önemli görevimiz TMSF'ye yeni müşteri yollamamaktır. Ortak hareket etmek için elimizden gelen gayreti gösteriyoruz. Diğer kurumlarla ilgili koordinasyonumuzda çok fazla bir sorun gözükmüyor'' dedi. 
     
     SAYIŞTAY'IN DENETİMİ 
     Sayıştay'ın denetimi konusundaki bir soru üzerine Bilgin, ''Sayıştay denetiminin kamu mali yönetim kanununda yapılmış değişikliklere paralel olarak yapılmıştır. Biz de gelişmeleri izliyoruz'' dedi. 
     Bilgin, avukatlık ücretlerine ilişkin bir soru üzerine, şu anda üst kurullar arasında en düşük ücreti alanların BDDK çalışanları olduğunu belirterek, ''Bu arkadaşlarım geçmişte imzaladıkları haklı ya da haksız buna mahkemenin sonucunda karar verilir. Geçmişte bazı stratejik kararlarla ilgili attıkları imzalardan dolayı yargılanıyorlar. Murakıplar da eski başkan yardımcıları da yargılanmaktadırlar ve bu arkadaşlarımız avukat tutacak kadar bir gelire sahip değiller'' diye konuştu. 
     Bilgin, yabancı bankaların 2005 yılında sektördeki payının yüzde 15 olacağı sözlerinin hatırlatılması üzerine, ''Bu öngörü bana aittir, sistemde yabancıların, bu tip görüşmeler yaptıklarını biliyoruz bu görüşmelerden dolayı yaptığımız bir tespittir. sadece bir beklentidir ama gerçekleşme ihtimali bana göre yüksektir'' dedi. 
     
</TEXT>
</DOC>
