<DOC>
<DOCNO> 305248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur52.html </URL>
<DATE> 2005/01/10/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Öğrencilere öğrenim kredisi için ek süre... 
</HEADLINE>
<TEXT>

     Yükseköğrenim Kredi ve Yurtlar Kurumu, öğrenim kredisi ve katkı kredisi ile ilgili olarak herhangi bir nedenle belge veremeyen öğrencilere belgelerini verebilmeleri için yarından itibaren 28 Ocak Cuma gününe kadar ek süre tanıdı. 
     Yükseköğrenim Kredi ve Yurtlar Kurumu Genel Müdürü Hasan Albayrak, yaptığı yazılı açıklamada, 2004-2005 öğretim yılında kurumdan burs, öğrenim kredisi ve katkı kredisi almak için müracaat eden öğrencilerden, beyanlarına uygun belgelerin 10 Eylül-5 Kasım tarihleri arasında alındığını anımsattı. 
     Albayrak, öğrenim kredisi ve katkı kredisi ile ilgili olarak herhangi bir nedenle belge veremeyen öğrencilere belgelerini verebilmeleri için yarından itibaren 28 Ocak'a kadar ek süre tanındığını bildirdi. 
     Açıklamaya göre, öğrenciler, beyanlarına uygun belgelerini kurumun bölge veya yurt müdürlüklerine verebilecekleri gibi ''Cemal Gürsel Cad. No 61 Cebeci Ankara'' adresine postayla da gönderebilecekler. 
     
</TEXT>
</DOC>
