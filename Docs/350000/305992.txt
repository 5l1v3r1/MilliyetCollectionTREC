<DOC>
<DOCNO> 305992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/siyaset/siy02.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rus yılı yapalım' 
</HEADLINE>
<TEXT>


Türk işadamlarının Rusya'da 2 milyar dolar yatırım yaptıklarını belirten Erdoğan Rusya, bir yılı 'Türk yılı', Türkiye de bir yılı 'Rus yılı' ilan etsin 


Başbakan Recep Tayyip Erdoğan, Moskova'da açılan TOBB TİM Arkadya Türk Ticaret Merkezi'nin karşılığı olarak Türkiye'de de bir Rus Ticaret Merkezi açılması için Rus işadamlarına çağrıda bulundu. 
Türkiye Odalar ve Borsalar Birliği TOBB ile Türkiye İhracatçılar Meclisi TİM 'in yapımını ortaklaşa tamamladığı merkezin açılışı dün yapıldı. 60 milyon dolarlık yatırımla tamamlanan merkezin açılışında konuşan Erdoğan, "Aralık başında Rusya Devlet Başkanı Vladimir Putin'in Türkiye ziyareti ve 600 kişiyle yaptığımız ziyaret 2 ülke arasındaki ekonomik ilişkilerin nereden nereye geldiğinin net ispatıdır. Rus işadamlarına çağrıda bulunuyorum. Türkiye'de, İstanbul olabilir, Rus Ticaret Merkezi açabilirsiniz. Bu çok anlamlı olacaktır." 

'Yaklaşımlar değişti' 
Yaklaşımların 10 - 15 yılda değiştiğini vurgulayan Erdoğan, şöyle devam etti "Aldıkları taahhütler 12 milyar doları aşan Türk işadamları Rusya'da 2 milyar dolar yatırım yaptı. Rusya bir yılı 'Türk yılı' ilan etsin. Türkiye'de bir yılı "Rus yılı" ilan edelim. Böylece kültürler arası diyaloğu başlatalım. Aynı şeyi ticarette de yapalım. Artık ticaret adamlarımız birlikte yatırım yapsın dedi. 
Rusya Federasyonu Odalar Birliği toplantısına katılan Erdoğan, ticaretin artması için ortak çalışma grubu oluşturacaklarını belirtti. 2 ülke arasındaki mal ve hizmet çeşitlenmesiyle tarife dışı malların önlenmesine yönelik anlaşmalar imzalayacaklarını söyleyen Erdoğan, üçüncü ülkelere ortak yatırım yapmak için işbirliği sağlanacağını, savunma sanayiinden gıdaya kadar birçok alanda işbirliğine önem verdiklerini kaydetti. 
Türkiye ve Rusya arasındaki ticaret anlaşmaları Rusya Federasyonu Ticaret ve Sanayi Odaları Başkanı Yevgeni Primakov, TOBB Başkanı Rifat Hisarcıklıoğlu ve Türk - Rus İş Konseyi başkanları Aleksandır Lebedev - Turgut Gür arasında imzalandı. Putin ve Erdoğan, Irak'ın imarında işbirliği yapılması kararı aldı. 

RUS BASINI 
MOSKOVA Milliyet 

İlişkilerimiz mükemmel 
BAŞBAKAN Recep Tayyip Erdoğan'ın Moskova ziyaretine geniş yer ayıran Rus basını, 2 ülke arasındaki ilişkilerin "mükemmel" düzeyde olduğunu yazdı. Vremya Novostey, Putin'in 2005'te ilk üst düzey yabancı konuğunun Erdoğan olduğunu belirterek, "VIP zirvelerin açılışı çok başarılı oldu, çünkü Türk - Rus diyaloğu mükemmel gidiyor. İşbirliğinin ulaştığı boyut etkileyici" diye yazdı. 

YUNAN BASINI 
TAKİ BERBERAKİS Atina 

Erdoğan istedi Putin kabul etti 
YUNAN basını, Moskova'daki gelişmeleri "Putin, Erdoğan'ın isteklerini kabul ediyor" diye yorumladı. To Vima, Erdoğan'ın ziyareti için, "Görüşmelerde daha geniş ekonomik ve askeri işbirliği öne çıktı. Erdoğan istedi, Putin kabul etti" diye yazdı. Katimerini de "Erdoğan - Putin dostluğu yeşeriyor. Türk - Rus temaslarında 30 yıl önce tahayyül edilemeyecek, fevkalade yakınlaşma" ifadesini kullandı. 

DENKTAŞ 
İSTANBUL Milliyet 

Putin'in desteği biraz ürküttü 
KKTC Cumhurbaşkanı Rauf Denktaş, Rusya lideri Putin'in Annan Planı'nı destekledikleri yönündeki açıklamasını, "Bizi biraz ürkütmüştür. Çünkü Annan Planı, ortadan kalkmış bir plandır" diye değerlendirdi. Putin'in geçmişte "İki taraf anlaşarak bir neticeye varsınlar. Kıbrıs birleşsin, ayrı olmasın" dediğini kaydeden Denktaş, "Plan, Rusya'nın "pek hoşuna gitmeyecek bir netice getirdi" dedi. 

PAPADOPULOS 
ATİNA Milliyet 

Rusya'nın Kıbrıs tavrı değişmez 
RUM Yönetimi lideri Tasos Papadopulos, Rus yetkililerden Erdoğan'ın ziyaretiyle ilgili bilgi alacaklarını belirtirken, "Rusya'nın Kıbrıs politikasının değişeceğine inanmıyorum" dedi. Rum Yönetimi sözcüsü Kipros Hrisostomidis de, "Putin'in Kıbrıs'la ilgili açıklamalarını incelediklerini" belirtti. 


</TEXT>
</DOC>
