<DOC>
<DOCNO> 344466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/siyaset/siy03.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tartışılan konferans 
</HEADLINE>
<TEXT>


Tehcire ilişkin resmi tezin sorgulanacağı konferans için Elekdağ, "Tarafsız uzmanlar davet edilmedi" Prof. Ortaylı da, "Böyle çok sağlıklı tartışılmaz" dedi 

Ömer Erbil 


Boğaziçi Üniversitesi'nde 25 Mayıs'ta başlayıp 3 gün sürecek olan, ağırlıklı olarak da 1915 Ermeni olaylarına ve tehcire ilişkin resmi tezi sorgulayan tarihçi, sosyolog ve gazetecilerin katılacağı konferans tartışmaya yol açtı. 
Tartışmanın kaynağında, konferansın "tek taraflı" bir bakış ekseninde tasarlandığı yolundaki eleştiriler yatıyor. "İmparatorluğun çöküş döneminde Osmanlı Ermenileri Bilimsel Sorumluluk ve Demokrasi Sorunları" başlıklı konferans, Bilgi Üniversitesi'nden Prof. Dr. Murat Belge, Sabancı Üniversitesi'nden Prof. Dr. Halil Berktay ve Boğaziçi Üniversitesi'nden Prof. Dr. Selim Deringil tarafından düzenlendi. 

Nedeni açıklanacak 
Berktay, resmi görüşü savunan hiç kimsenin çağrılmadığını açıkça dile getirdi. Konferansın Hazırlık Komitesi Üyesi Prof. Selim Deringil de, "Açılış konuşmasında, konferansın nedenlerini söyleyeceğim. Bu konuda zaten oldukça yüksek tepkiler ve yankılar olacaktır. Bu aşamada sessiz kalmayı tercih ediyorum" dedi. Tarihçi Prof. Dr. İlber Ortaylı da, "Konferansa davet edilenler hep belli bir takımın isimleri. Meseleler böyle çok sağlıklı tartışılmaz" diyerek eleştirilerini dile getirdi 

CHP Milletvekili Şükrü Elekdağ 
Türk görüşü de olmalı 
"Resmi görüşü savunuyor olmayı yanlış bir görüşün arkasında duruyor gibi göstermek saçmalık. Ermeni propagandacıların gerçekdışı iddiaları yayılmak isteniyor. Tarihi gerçekleri tarafsız ve dürüst açıklayacak hiçbir uzman davet edilmedi. Türkiye'yi karalamak amaçlı bu toplantının Boğaziçi Üniversitesi'nde yapılması çok üzücüdür. Buna karşı koyacak bir uzman bu üniversitede yok mu Bu konferansta Türk görüşünü ortaya koyanlar da olmalıydı." 

Türk Tarih Kurumu Başkanı Prof. Yusuf Halaçoğlu 
Diaspora çizgisindeler 
"Kendileri çalıp kendileri oynayacaklar. Ermeni tarafının görüşlerini yansıtanlar çağrılıyor da ben niye çağrılmıyorum. Ben devletten para alıyorsam, onlar kimden para alıyor Kamuoyunu nasıl değiştireceklerinin yollarını arıyorlar. Türkiye'yi yurtdışında sıkıştırmaya uğraşanlara bir destektir bu konferans. Başka çatlak ses istemiyorlar. Ben resmi görüşle aynı düşünüyorsam kendileri de diaspora ile aynı görüşü savunuyorlar." 

Tarihçi Prof. Dr. İlber Ortaylı 
Hepsi aynı takımdan 
"Davet edilenler hep belli bir takımın isimleri. Meseleler, böyle çok sağlıklı tartışılmaz. Belki Prof. Yusuf Halaçoğlu'nu çağırmayabilirler ama emekli diplomat hukukçu bilgisiyle bir Gündüz Aktan çağrılmalıydı. Hukuksal problemleri herhalde İngiliz filoloğu Murat Belge tartışacak. Bu ülkede demokrasi var, herkes her istediğini yapar. Herkesin de bir hesabı vardır. Beni de hiç ilgilendirmiyor. Benim bu konudaki görüşlerim belli." 

Prof. Dr. Halil Berktay 
Resmi söylem kırıldı 
"Sürekli bir ink r var. Kimse ses çıkarmıyordu, çıkarmaya cesaret edemiyordu. Aykırı sesler vardı ama azınlıktaydı. Resmi söylemin tekeli son aylarda kırılmaya başlandı. Ermeni meselesi bir Türkiye meselesidir. Bu konferans diplomatik çözümlerle ilgili değildir. Biz tarihçileriz. Devletler arası pazarlıklar bizi ilgilendirmiyor. Bu meselenin özgürce konuşulmaya başlanması bir çözümdür. Amaç 1915'te neler yaşandığının ortaya konmasıdır." 


</TEXT>
</DOC>
