<DOC>
<DOCNO> 346248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/spor/spo15.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kontrol komedisi 
</HEADLINE>
<TEXT>


Avrupa Salon Şampiyonası'nda A numunesi pozitif çıkan milli atlet Tzeta Dengersa'nın, Madrid'de yapılan ikinci kontrollerinde B numunesi farklı çıktı 


İspanya'nın başkenti Madrid'de mart ayında yapılan Avrupa Salon Şampiyonası'nda A numunesinin pozitif çıktığı açıklanan Tzeta Dengersa, laboratuvar yetkililerinin kurbanı oldu. 
ENKA'nın itirazı üzerine ikinci kontrolü yapılan Tzeta'nın B numunesinin farklı çıkması, milli atletin doping cezası almasını ortadan kaldırdı. 

Kamp kurdular 
Kimyager Prof. Dr. İsmail Peker ile analizlerin yapıldığı laboratuvarda kamp kuran Tzeta'nın antrenörü Ertan Hatipoğlu, "İspanyol yetkililer sonuçların farklı çıkması nedeniyle paniğe kapıldı. Bize B numunesinin analiz sonuçlarını vermemekte direniyorlar. Bu işteki yanlışlığı ortaya çıkarana kadar hiç biryere gitmeyeceğiz. Gerekirse laboratuvarda yatıp bu sonuçları alarak yanlışı ispatlayacağız" diye konuştu. 

Çifte soruşturma 

Olimpiyat şampiyonu halterci Halil Mutlu'nun Avrupa Şampiyonası'nda yapılan kontrollerinde dopingli çıkmasının ardından spor teşkilatı olayı derinlemesine araştırmak için çift koldan soruşturma başlattı. Gençlik Spor Genel Müdür vekili Mehmet Atalay konuyla ilgili olarak Teftiş Kurulu'nu görevlendirdi. Halter Federasyonu da bu gelişmeye rağmen kendi içinde ayrı bir soruşturma başlattı. Başkan Hasan Akkuş, dün milli takım antrenörü ve Halil Mutlu'yla federasyonda ayrı ayrı görüştü. Uzun süren konuşmalar sonunda somut bir sonuca ulaşılamadı. Olayın bir komplo olduğu görüşü devam ederken, Akkuş ve Mutlu bugün saat 11.00'de düzenleyecekleri basın toplatısında olayla ilgili detaylı açıklamalar yapacak. 

Roddick pes etti 

Sezonun ikinci grand slam mücadelesi olan 104. Fransa Açık Tenis Turnuvası'nda, erkeklerde 2 numaralı seribaşı Andy Roddick henüz ikinci turda turnuvaya veda etti. Birleşik Amerikalı raket çok iyi başladığı, 3-6 ve 4-6'lık setlerle 2 - 0 öne geçtiği mücadelede, karşılaşmayı bırakmayan inatçı rakibi Arjantili Jose Acasuso'ya sonraki setleri 6-4, 6-3, 8-6 vererek 3-2'lik sonuçla havlu attı. Diğer yandan Wimbledon şampiyonu Maria Sharapova, 18 yaşındaki Fransız rakibi Aravene Rezai'yi 6-3 ve 6-2'lik setlerle yenerek 3. tura yükseldi. 

Tek erkekler 2. tur 
9 Guillermo Canas Arj - Albert Montanes İsp 6-1, 6-3, 6-4 
8 Guillermo Coria Arj - Novak Djokovic Sır 4-6, 6-2, 3-2, ret. 
3 Marat Safin Rus - Lukas Dlouhy Çek 6-7, 6-3, 7-5, 6-1 
15 Tommy Robredo İsp - Dick Norman Bel 6 - 4, 6 - 2, 6 - 4 
12 Nikolai Davydenko Rus - Olivier Rochus Bel 3-6, 7-5, 6-2, 6-3 

Tek bayanlar 2. tur 
10 Justine Henin Bel - V.Ruano Pascual İsp 6-1, 6-4 
7 Nadia Petrova Rus - Severine Beltrame Fra 6-1, 6-3 
3 Amelie Mauresmo Fra - Alize Cornet Fra 6-0,6-2 
17 Tatiana Golovin Fra - Antonella Serra Zanetti İta 6-0,6-1 
6 Svetlana Kuznetsova Rus - Sofia Arvidsson İsv 6-3, 6-4 

ENGELLİLER 

Trawinski'ye vefa 
Adapazarı'nda 1999'da yaşanan depremde hayatını kaybeden Alman Hans Joschim Trawinski anısına 3.'sü düzenlenen Uluslararası Tekerlekli Sandalye Basketbol Turnuvası bugün İstanbul'da başlıyor. Ahmet Cömert Spor Salonu'nda yapılacak organizasyona Türkiye'nin yanı sıra Almanya, Fransa, İsrail, İsveç ve Polonya katılacak. 

EDİRNE 

Fatih Ürek'e kral karşılama 
Kırkpınar ağalığına talip olduğunu açıklayan şarkıcı Fatih Ürek, ağalık şartlarını öğrenmek üzere geldiği Edirne'de davul - zurnayla karşılandı. Belediye Başkanı Hamdi Sedefçi ile görüşen Ürek, "Ağalığı almak için tüm maddi şartlarımı zorlayacağım" dedi. Ürek'e, arkadaşları dansöz Tanyeli ve sanatçı Mahmut Tuncer de eşlik etti. "Boss" adlı köpeğini bir an olsun yanından ayırmayan Fatih Ürek, Sarayiçi'nde pehlivanların sembolik güreş gösterisini de izledi. 


</TEXT>
</DOC>
