<DOC>
<DOCNO> 327915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sontur30.html </URL>
<DATE> 2005/03/28/ </DATE>
<TIME> 18.57 </TIME>
<AUTHOR>  </AUTHOR>
<HEADLINE>
Kocaeli'de bayrağa saygı yürüyüşü yapıldı 
</HEADLINE>
<TEXT>

     İzmit'te Kocaeli Valiliği'nce düzenlenen 'Bayrağa Saygı' yürüyüşü yapıldı. 
     İstasyon Caddesi'ndeki Merkez Bankası önünde toplanan aralarında Kocaeli Valisi Erdal Ata, Kocaeli Büyükşehir Belediye Başkanı İbrahim Karaosmanoğlu, 15. Kolordu Komutanı Korgeneral Zafer Özkan ile bazı il protokolünün katıldığı yürüyüş Kocaeli Büyükşehir Belediyesi Bandosu eşliğinde başladı. 
     Yürüyüş Yolu ve Hürriyet Caddesi'nden yaklaşık 2 kilometre yürüyen topluluk, Anıt Parka geldi. 
     Burada yapılan saygı duruşu ve okunan İstiklal Marşı'nın ardından İl Milli Eğitim Müdürü Hayrettin Gürsoy, Arif Nihat Asya'nın 'Bayrak' adlı şiirini okudu. 
     Vali Ata da yaptığı konuşmada, ''Türkiye'nin her köşesinde olduğu gibi Kocaeli'nde de insanlar bayrağına ve ülkesine sahip çıkarak Mersin'de yaşanan olayları protesto etti'' dedi. 
     Topluluk daha sonra dağıldı. 
     
</TEXT>
</DOC>
