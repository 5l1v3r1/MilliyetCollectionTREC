<DOC>
<DOCNO> 313869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonspo10.html </URL>
<DATE> 2005/02/09/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Nihat'ın takımı Real Sociedad, Sırp Mladenovic'i transfer etti 
</HEADLINE>
<TEXT>

     İspanya Birinci Futbol Ligi La Liga takımlarından Real Sociedad, Sırp futbolcu Dragan Mladenoviç'i transfer etti. 
     La Liga'da yılbaşından bu yana hiç galibiyet alamayan Real Sociedad'ın resmi internet sitesinden yapılan açıklamada, takım kadrosunu güçlendirmek için Glasgow Rangers'ın Sırp orta alan oyuncusu Mladenoviç'in sezon sonuna dek kiralandığı, istenmesi durumunda da sözleşmesinin uzatılacağı bildirildi. 
     28 yaşındaki Sırp futbolcu için İskoç kulübüne yaklaşık 320 bin dolar ödeneceği belirtilen açıklamada, Mladenoviç'in, sakatlığı nedeniyle sezonu kapatan Igor Jauregi'nin yerine oynatılacağı kaydedildi. 
     Milli futbolcu Nihat Kahveci'nin de forma giydiği Real Sociedad, 20 takımlı La Liga'da 23 puanla 15. sırada bulunuyor. 
     Nihat, geçen hafta sonu yapılan Valencia CF maçında attığı 2 golle Real Sociedad'a beraberliği sağlamış ve takımına yılbaşından bu yana ilk puanını kazandırmıştı. 
     
</TEXT>
</DOC>
