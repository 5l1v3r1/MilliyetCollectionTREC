<DOC>
<DOCNO> 336660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/soneko26.html </URL>
<DATE> 2005/04/25/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Maliye Bakanlığı, tepki çeken düzenlemeyi masaya yatırıyor... 
</HEADLINE>
<TEXT>

     Maliye Bakanlığı, Gümrük Müsteşarlığı'nın otomotiv sanayicilerinin büyük tepkisine yol açan, hafif ticari araçları ''binek'' sınıfına alan tanım değişikliğini değerlendirmeye alıyor. 
     21 Nisan tarihinde yayımlanan Gümrük Tebliği ile getirilen tanımlama değişikliği sonrasında, hafif ticari araçların önemli bir bölümünün ''binek otomobil'' sayılması ve bu çerçevede özel tüketim vergilerinin ötv artmasıyla ilgili tartışmalar sürüyor. 
     Otomotiv sanayicileri, Gümrük Müsteşarlığı ve Maliye Bakanlığı'ndan ortaya çıkan mağduriyetin giderilmesini isterken, satışlar sırasındaki eski-yeni tarife belirsizliği de devam ediyor. 
     Maliye Bakanlığı ise ortaya çıkan yeni durumu, ilgili kuruluşlardan da görüş alarak her yönüyle değerlendirme kararını aldı. 
     Bir üst düzey Maliye yetkilisi, Gümrük Tebliği'nin yayımının ardından ortaya çıkan karmaşaya dikkat çekerek, şu açıklamada bulundu 
     ''Maliye olarak bu konuyu değerlendirmemiz gerekiyor. Ne yapıldı, ne olması lazım Bunların tümünü tek tek ele almamız lazım. Bu hafta, ticari araçlarla ilgili tanım değişikliği konusunu, bütün yönleriyle değerlendireceğiz ve nihai bir karara varacağız. Şimdiden şu olur, bu olur dememiz mümkün değil, şu aşamada sadece bunu değerlendirmeye alacağımızı söyleyebilirim.'' Bu arada Gelirler Genel Müdürlüğü yetkilileri de, yeni Tebliğ sonrası ''binek otomobil sınıfına giren ticari araçlar için eski tanım üzerinden işlem yapıldığı'' iddiaları için şu değerlendirmede bulundular 
     ''Bu araçlardaki özel tüketim vergisi uygulaması, tamamen beyan esasına dayanıyor. Biz, beyanları bu şekilde kabul ederiz. Daha sonra da beyanların doğruluğunu araştırırız. Eğer Gümrük Müsteşarlığı'nın söz konusu Tebliği'nde hiç bir değişiklik yapılmaz ve Tebliğ bu haliyle uygulamada kalırsa, beyanların yeni düzenlemeye uyup uymadığını Gümrük Müsteşarlığı'na sorarız. Bu araç ticari mi, binek mi diye. Oradan gelecek yanıta göre de, eğer yanlış beyan varsa, ona göre cezalı işlem yapar ve vergi farkını tahsil ederiz.'' 

     
</TEXT>
</DOC>
