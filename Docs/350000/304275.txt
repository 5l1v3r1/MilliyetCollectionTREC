<DOC>
<DOCNO> 304275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun04.html </URL>
<DATE> 2005/01/07/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
BM Ölü sayısı 150 binin çok üzerinde 
</HEADLINE>
<TEXT>

     Birleşmiş Milletlerin BM Norveçli Acil Yardım Koordinatörü Jan Egeland, deprem ve tsunami felaketinin vurduğu Güneydoğu Asya'da şu an 150 bin civarında ölüden söz edilmesine rağmen bu rakamın, gerçek sayının çok altında olduğunu ve sayının artmasından endişe edildiğini söyledi. 
     Düzenlediği basın toplantısında, felaket bölgesindeki yardım faaliyetleri ve son gelişmelerle ilgili bilgiler veren Egeland, ''Açeh Aceh bölgesinde nüfusun yüzde 20-30'unun sulara gömüldüğünü düşünecek olursak, bölgedeki ölü sayısının, bildirilen rakamların çok çok üstünde olduğunu söyleyebiliriz'' dedi. 
     Özellikle Sumatra'da, Açeh bölgesinde felaketin vurduğu kıyı şeridinde kayıpların ne kadar olduğunu kestirmenin zor olduğunu ifade eden Egeland, bu bölgede binlerce insanın sulara gömülmesi ya da su ve barınak bulmak için iç bölgelere göç etmesi yüzünden, kıyı bölgelerde çok az sayıda insan kaldığını kaydetti. 
     Medan ile Açeh arasındaki karayolunun hala sorunlu olduğu için Açeh'teki yardım faaliyetlerinin ağırlıklı olarak helikopterlere bağımlı olduğunu kaydeden Egeland, karayoluyla ulaşılmadığı sürece bu faaliyetlerin yetersiz kalacağını ifade etti. 
     BM ve diğer yardım kuruluşlarının, felaket bölgesinde çok önemli işler yaptığını da belirten Egeland, ''Ancak bu bölgedeki insanlar her şeylerini tamamen yitirdikleri için, hala yapılması gereken çok büyük işler var. Bu bölgenin yeniden inşası ve toplumların yeniden ayağa kaldırılması için yapılması gereken, gerçekten büyük işler var'' dedi. 
     

     
</TEXT>
</DOC>
