<DOC>
<DOCNO> 337553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonyas25.html </URL>
<DATE> 2005/04/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Ozon tabakası rekor derecede inceldi 
</HEADLINE>
<TEXT>

     LONDRA DHA 

      İNGİLİZ bilim adamları tarafından yapılan bir araştırmada ’iyileşmeye’ başladığı sanılan ozon tabakasının Kuzey Kutbu üzerinde rekor derede inceldiği ortaya çıktı. Güneş’ten gelen zararlı morötesi ışınları engelleyen ozon tabakasında meydana gelen incelmenin, hava kirliliğinden değil, küresel ısınmadan kaynaklandığı bildirildi. 
     Kışın yerden 24 kilometre yukarıda biriken stratosferik bulutların bu incelmeyi kolaylaştırıldığı tahmin ediliyor. Bilim adamlarına göre ozon tabakasının ortasında bulunan buzlu bulutlar, tabakanın tahrip olmasına yol açan kimyasal reaksiyonu hızlandırıcı bir platform vazifesi görüyor. Bu yıl kasım ayından itibaren 3 ay boyunca söz konusu bulutların şimdiye kadar görülmemiş şekilde yoğun olduğu tespit edildi. 
     
     SERA GAZLARINDAKİ ARTIŞ TAHRİBATI KÖRÜKLÜYOR 

     Ozon tabakasındaki incelmenin bu kez hava kirliliğinden değil küresel ısınmadan kaynaklandığı ifade ediliyor. Küresel ısınmaya yol açan sera gazlarındaki artış atmosferin alt tabakalarında daha fazla ısı sıkışmasına yol açarken, daha yukarılardaki stratosfer tabakası giderek soğuyor. Bunun bir sonucu olarak yerden 14-26 kilometre yukarıda, yani koruyucu ozon tabakasının bulunduğu bölgede buzlu bulutların oluşmasına yol açıyor. Bu nedenle yüksek irtifalarda ozon tabakasının yarı yarıya tahrip olduğu belirtiliyor. 
     
     40 YILIN EN DÜŞÜK DEĞERLERİ 

     Cambridge Üniversitesi’nin dün Viyana’da yapılan Jeofizik Birliği toplantısında açıkladığı sonuçlar, ozondaki kaybın yine kötü olduğu 1999-2000 kışlarından bu yana hava kirliliğinin azalmasıyla tabakanın ’iyileşmeye’ başladığı yönündeki tahminleri de boşa çıkardı. Uzmanlar, sorunun çözülmesi için 50 yıl daha geçmesi gerekebileceğini belirtti. 
     Cambridge Üniversitesi’nden Prof. John Pyle dünkü toplantıda yaptığı açıklamada, ozon tabakasındaki incelmenin, ilk ölçümlerin yapılmaya başlandığı 40 yıl öncesinden bu yana en düşük değerler olduğunu bildirdi. 
     GÜNEŞE ÇIKARKEN DİKKAT Bu sonuçlar doğrultusunda cilt kanseri vakalarının da artmasından endişe eden uzmanlar, bu yıl güneşe çıkacak olanların koruyucu kremler ve şapkalarla önlem alması gerektiğini belirtiyor. 
     

     
</TEXT>
</DOC>
