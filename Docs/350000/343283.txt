<DOC>
<DOCNO> 343283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/soneko05.html </URL>
<DATE> 2005/05/17/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Krediler reel olarak artıyor... 
</HEADLINE>
<TEXT>

     Bankalardaki mevduat ve kredi hacmi reel bazda büyüyor. İlk dört ayda toplam mevduat ÜFE’ye göre yüzde 1.2, TÜFE’ye göre yüzde 1.8 reel artış kaydetti. Kredilerdeki reel büyüme ise mevduatın oldukça üzerine çıktı ve ÜFE’ye göre yüzde 10.8, TÜFE’ye göre yüzde 11.5’i buldu. 
     ANKA’nın Merkez Bankası verilerinden yaptığı belirlemeye göre, ocak-nisan döneminde yurt içi yerleşiklerin toplam mevduatları, 6 milyar 55 milyon YTL artarak 185 milyar 369 milyon YTL’ye ulaştı. Dört ayda nominal olarak yüzde 3.4 oranında artan mevduatta, aynı dönemde üretici fiyatları endeksindeki ÜFE yüzde 2.18’lik artıştan arındırıldığında yüzde 1.2’lik reel büyüme gözlendi. Mevduat, tüketici fiyatlarındaki TÜFE yüzde 1.55’lik artıştan indirgendiğinde reel olarak yüzde 1.8 
     arttı. 
     
     YTL-DÖVİZ MEVDUATLARI 

     Yurt içi yerleşiklerin YTL mevduatları, dört ayda yüzde 7.9 oranında 8 milyar 186 milyon YTL artarak 111 milyar 426 
     milyon YTL’ye ulaştı. YTL mevduatta ÜFE’ye göre reel olarak yüzde 5.6, TÜFE’ye göre yüzde 6.3’lük artış yaşandı. 
     Döviz mevduatları ise sözkonusu dönemde 2 milyar 131 milyon YTL azalarak 73 milyar 943 milyon YTL’ye indi. 
     Nominal olarak yüzde 2.8 azalan döviz mevduatları, ÜFE’ye göre yüzde 4.9, TÜFE’ye göre yüzde 4.3 düşüş kaydetti. 
     
     ÖZEL BANKALARIN PAYI ARTTI 

     Mevduat yavaş yavaş özel bankalara doğru kayıyor. Nisan sonu itibariyle toplam mevduatın 99 milyar 950 milyon YTL’si özel bankalar, 80 milyar 815 milyon YTL’si kamu bankaları, 4 milyar 604 milyon YTL’si ise yabancı bankalarda yer alıyor. 
     Özel bankaların toplam mevduat içindeki payı yüzde 53.5’ten yüzde 53.9’a, yabancı bankaların payı yüzde 2.3’ten yüzde 2.5’e yükselirken, kamu bankalarının payı yüzde 44.2’den 
     yüzde 43.6’ya indi. 
     Özel bankalardaki mevduat ilk dört ayda ÜFE’ye göre yüzde 1.9, TÜFE’ye göre yüzde 2.5 yabancı bankalardaki mevduat ÜFE’ye göre yüzde 9, TÜFE’ye göre yüzde 11.5 reel artış gösterdi. Kamu bankalarındaki mevduat reel olarak ÜFE’ye göre yüzde 0.1 azalırken, TÜFE’ye göre yüzde 0.5 arttı. 
     
     KREDİLER REEL BAZDA BÜYÜYOR 

     Mevduat bankalarının toplam kredi hacmi reel bazda büyüyor. Kredi hacmi, ilk dört ayda yüzde 13.2 oranında 10 milyar 232 milyon YTL artarak 87 milyar 860 milyon YTL’ye ulaştı. Kredilerde reel büyüme ÜFE’ye göre yüzde 10.8, TÜFE’ye göre yüzde 11.5 düzeyinde oluştu. 
     Kredilerdeki artışın büyük bölümü özel bankalardan kaynaklandı. Özel bankaların kredi hacmi yüzde 13.8 oranında 7 milyar 259 milyon YTL artarak 59 milyar 750 milyon YTL 
     oldu. Bu bankaların kredilerinde reel olarak ÜFE’ye göre yüzde 11.4, TÜFE’ye göre yüzde 12.1 artış gözlendi. 
     İlk dört ayda 2 milyar 329 milyon YTL artan kamu bankalarının kredileri ise 23 milyar 31 milyon YTL olarak gerçekleşti. Nominal olarak yüzde 11.3 artan kamu bankalarının kredileri, ÜFE’ye göre yüzde 8.9, TÜFE’ye göre yüzde 9.6 reel büyüme gösterdi. 
     Yabancı bankaların kredileri ise nominal bazda yüzde 14.5 reel bazda ÜFE’ye göre yüzde 12.1, TÜFE’ye göre yüzde 
     12.8 arttı. 
     
</TEXT>
</DOC>
