<DOC>
<DOCNO> 315119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonsiy12.html </URL>
<DATE> 2005/02/14/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
AKP'li Gündüz Affı 2000 yılı öncesine çekmeye gerek yok 
</HEADLINE>
<TEXT>

     AK Parti Grup Başkanvekili İrfan Gündüz, öğrenci affını 2000 yılı öncesine çekmeye gerek olmadığını söyledi. 
     TBMM'de gazetecilerle sohbet eden Gündüz, öğrenci affı ile ilgili teklifin bu hafta Milli Eğitim Komisyonu'nda görüşüleceğini, önümüzdeki hafta Genel Kurul'a gelebileceğini belirtti. 
     AK Parti içinde bazı milletvekillerinin affın 1980 sonrasını kapsayacak şekilde genişletilmesini istediğinin hatırlatılması üzerine Gündüz, DYP Denizli Milletvekili Ümmet Kandoğan ile İstanbul Bağımsız Milletvekili Emin Şirin'in tekliflerinin bu şekilde geniş olduğunu, ancak kendilerinin verdiği teklifin 2000 yılı sonrasını kapsadığını ifade etti. 
     Öğrenci affının son olarak 2000 yılında çıkarıldığını hatırlatan Gündüz, ''Bizimki daha mantıklı. 2000'de zaten çıkmış, yeni bir değişikliğe gerek yok. Ama 2000 yılında çıkan aftan yararlanmayanlar dahil edilebilir. 2000 yılı öncesine çekmenin anlamı kalmaz'' dedi. 
     İrfan Gündüz, kişisel olarak genel affa ve öğrenci affına karşı olduğunu, ancak ekonomik krizler ve yaşanan olağanüstü durumlar nedeniyle bu konuda yoğun bir talep geldiğini kaydetti. ''Bizim kaliteli eğitim reformuna ihtiyacımız var'' diyen Gündüz, Türkiye'de üniversiteye girmenin zor ama mezun olmanın kolay, dünyadaki uygulamanın ise bunun tam tersi olduğunu vurguladı. 
     Gündüz, ''Seçim ve af lafı, topluma mal olduktan sonra önü alınamıyor. Bu konuda da kamuoyu oluşmuş, büyük beklenti var. Bunu biraz da sistem üretiyor. Sistem daha çağdaş hale getirilirse buna gerek kalmaz'' dedi. 
     
</TEXT>
</DOC>
