<DOC>
<DOCNO> 341895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy26.html </URL>
<DATE> 2005/05/12/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Org. Büyükanıt AİHM'in kararı hukuki değil siyasi bir karar 
</HEADLINE>
<TEXT>

     Kara Kuvvetleri Komutanı KKK Orgeneral Yaşar Büyükanıt, Avrupa İnsan Hakları Mahkemesi’nin AİHM , terör örgütü başı Abdullah Öcalan’ın adil yargılanmadığına ilişkin kararını değerlendirirken, bu kararın hukuki değil siyasi bir karar olduğunu belirtti. 
     Orgeneral Büyükanıt, askeri uçakla Diyarbakır’dan geldiği Malatya’da 2. Ordu Komutanlığı’nı ziyaret etti. 2. Ordu Komutanı Orgeneral Şükrü Sarıışık ile bir süre görüştükten sonra, Vali Osman Derya Kadıoğlu’nu da makamında ziyaret etti. Vali Osman Derya Kadıoğlu, Büyükanıt’a bir tepsi kayısı ve kayısı ürünleri hediye etti. 
     Büyükanıt da Kadıoğlu’na, Kara Kuvvetleri Komutanlığı’nın plaketini verdi. 
     Valilik çıkışında basın mensuplarının sorularını yanıtlayan Büyükanıt, bölge illerine yaptığı ziyaretle ilgili şunları söyledi 
     "Bir süreden beri Güneydoğu Anadolu’daki birlikleri geziyoruz. 
     Onların yaz tertiplerine bakıyorum. Çünkü terörle mücadelemiz, bildiğiniz gibi devam ediyor. Bu bela Türkiye’nin başından defedilmediği sürece devam edecek. Bu bakımdan birliklerimizin son durumlarını görüyorum. O kapsamda oradakilerini bitirdim." Büyükanıt, terörle mücadelede değişik bir aşamaya gelindiğini de vurgulayarak, terör örgütünün siyasallaşması ve legalleşme gayretleriyle mücadelenin başladığını kaydetti. 
     Bu mücadelenin, terörün silahlı mücadele boyutundan daha zor olduğunu anlatan Büyükanıt, çeşitli fırsatları, imkanları kullanarak büyük bir gayretle bir taraftan silahlı mücadele devam ederken, bir taraftan da siyasallaşma, legalleşme gayretlerinin ön plana çıktığını söyledi. Büyüktanıt, şöyle devam etti 
     "İki cephede birden, Türkiye Cumhuriyeti varlığını korumak için bölgede ve terörü de defetmek için uğraş vermektedir. Bu konuda hepimiz komutan olarak birliklerimiz, büyük bir moral, güç ve kararlılığa sahip olarak mücadelelerini çok zor koşullarda devam etmektedirler ve devam edeceklerdir. Çünkü bu bizim asker olarak varlığımızın bir delilidir. Hiçbir zaman terörün karşısında Silahlı Kuvvetler en ufak bir zafiyet göstermemiştir. Bugüne kadar göstermediği gibi, bundan sonra da göstermeyecektir." 
     
     DIŞ DESTEK 

     Orgeneral Büyükanıt, terör örgütlerinin dışarıdan destekle varlıklarını sürdürebildiğini belirterek, şöyle devam etti 
     "Burada bir hususu vurgulamak istiyorum. Dünyanın hiçbir yerinde, var olan terör örgütleri eğer dışardan destek almazsa, varlıklarını sürdürememişlerdir. PKK da maalesef bazı dost bildiğimiz ülkelerde dahil olmak üzere yıllardır destek almaya devam etmektedir. Bu da bizi son derece kaygılanmaktadır. Çünkü terör belası, daha önce de ifade etmiştim veba mikrobu gibidir. Eğer bir kere bunu avucunuza alırsanız, o size de bulaşır. Bugün teröre destek verenler, yarın onun açısını da çekeceklerdir. Bunun örnekleri geçmişte vardır, bundan sonra da var olmaya devam edecektir." 
     
     AİHM KARARI 

     Yaşar Büyükanıt, bir gazetecinin, "AİHM’nin terör örgütü başı Abdullah Öcalan ile ilgili verdiği kararını nasıl değerlendiriyorsunuz " sorusuna ise şu yanıtı verdi 
     "Ben de kısa süre önce öğrendim. Bunu bana diğer gezilerimde de basın mensupları sordular. Ben şunu söyledim Biz bu olayda tarafız. 
     Bize bu şekilde bir şey sorduğunuzda biz cevap veremeyiz. Bizim duygularımızı, düşüncelerimizi zaten biliyorsunuz. Biz tarafız. 
     Terörle mücadele eden bir kurumuz biz. Dolayısıyla bugün ortaya çıkan sonuç, mutlaka devletin yasal organlarında tartışılacaktır. Orada görüşler bildirilecektir, oradan bir sonuca ulaşılacaktır. Onun için benim şu an bu konuda bir şey söylemem mümkün değildir. 
     AİHM’nin verdiği kararın hukuki bir boyutu olduğunu düşünmüyorum. 
     Tamamen siyasi bir karardır. Hukuki bir soruna siyasi bir karar verdiğinizde zaten bir çarpıklık vardır. Durum budur." 
     
</TEXT>
</DOC>
