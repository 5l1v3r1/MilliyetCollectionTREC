<DOC>
<DOCNO> 305665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/spor/spo09.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Veda gibi mesaj 
</HEADLINE>
<TEXT>


CEMAL ERSEN 


'Bugün varız, yarın yok' 
MERSİN'DE düzenlenen devre arası seminerinde Süper Lig kadrosunda yer alan hakemlerin, "Mahkeme seçimleri iptal etti. Kayyuma gidilmesi söz konusu. Bizim durumumuz ne olacak " şeklindeki endişelerine kurul, "Bizler geçiciyiz. Ancak hakemlik müessesesi oturmuş bir kurumdur. Bugün varız, yarın yokuz. İşinizi en iyi şekilde yapmaya devam edin" mesajını verdi. Hakemlerle önceki gün yapılan bire bir görüşmelerde genellikle geleceğe yönelik kaygılar dile getirildi. 

'Şevkimizi kırmamalı' 
MHK Başkanı Sabri Çelik'in, kurul üyesi arkadaşlarına, "Son ana kadar görevimizi en doğru şekilde sürdürmek zorundayız. Spekülasyonlar bizim çalışma şevkimizi kırmamalı. Çünkü öncelik hakemlerimizin kafasının dinç ve sağlıklı olmasında" telkininde bulunduğu kaydedildi. Seminerin ikinci gününde sahada Muhittin Boşat ve federasyon danışmanı Hilmi Ok, uygulamalı disiplin ihlalleri ile ilgili bilgi verirken, hakemlerin isteksiz oldukları gözlendi. 


</TEXT>
</DOC>
