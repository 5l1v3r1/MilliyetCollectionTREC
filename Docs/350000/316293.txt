<DOC>
<DOCNO> 316293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/siyaset/axsiy02.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de tasfiye başladı 
</HEADLINE>
<TEXT>


EZELHAN ÜSTÜNKAYA Ankara 


Deniz Baykal'ın olaylı kurultay sırasında işaretini verdiği il örgütlerine yönelik tasfiye süreci başladı. İzmir il örgütüyle başlayan sürecin Erzurum, Afyon, Sakarya, Artvin, Rize, Kilis, Aksaray ve Burdur il örgütlerinin görevden alınmasıyla devam etmesi bekleniyor. Kurultay sürecinde Zülfü Livaneli'yi destekleyen İzmir il Başkanı Alaattin Yüksel ve il yönetimi, önceki akşam toplanan CHP Merkez Yönetim Kurulu'nca görevden alındı. 
Aralarında Kemal Derviş ve Livaneli'nin de bulunduğu 40 milletvekili, bir bildiriyle tasfiyelerin başlamasını kınadı. Bildiride, "Görevden alma, çoğulculuğu öngörmeyen yönetim anlayışının yeni bir yansımasıdır. Partiyi küçültmenin açık bir örneğidir. Karar, partimizin hukuktan ve demokratik ilkelerden ne kadar uzak yönetildiğinin yeni bir kanıtıdır" denildi. Baykal'ın Yüksel'in yerine eski dostu 73 yaşındaki Ekrem Bulgun'u atadığı ve görevi telefonla tebliğ ettiği ifade edildi. 
CHP'nin 21 kişiden oluşan il yönetimi de karara yönelik tepki metni hazırladı. Metinde, İzmir yönetiminin tüm görevlerini yerine getirmesine rağmen gerekçesiz görevden alındığı belirtilerek, mücadelenin sonuna kadar sürdürüleceği kaydedildi. 


</TEXT>
</DOC>
