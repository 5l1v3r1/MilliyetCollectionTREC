<DOC>
<DOCNO> 311425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur01.html </URL>
<DATE> 2005/02/01/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Evlenmezse hapis yatacak 
</HEADLINE>
<TEXT>

     DHA 

      ADANA'da lise öğrencisi sevgilisi 15 yaşındaki D.U.'yu kaçırıp tecavüz ettiği iddiasıyla yargılanan 23 yaşındaki Emre Kırtan, 6 yıl 2 ay ağır hapis cezasına çarptırıldı, ancak evleneceğini söyleyince tahliye edildi. Emre Kırtan'ın bu cezası, sevgilisiyle evlenmesi durumunda ertelenecek. 
     Akkapı Endüstri Meslek Lisesi birinci sınıf öğrencisi D.U., 2 ay önce bir tanıdıklarının düğününde tanıştığı çiftçi Emre Kırtan'a aşık oldu. Emre Kırtan, 20 günlük aşkı D.U.'yla ailesinden istemeye geleceklerini söyledi. D.U.'nun bu durumu anlattığı ailesi, yaşının küçük olması nedeniyle kızlarının evliliğine razı olmadı. Bunun üzerine iki aşık birlikte kaçtı. 
     D.U.'nun ailesinin polise başvurması üzerine, aşıklar Karataş'ın Tuzla Beldesi'nde yakalandı. 15 yaşından küçük kızı alı koymak ve tecavüz etmek' suçundan tutuklanan Emre Kırtan, yargılandığı Adana 4'ncü Ağır Ceza Mahkemesi'nde D.U. ile evlenme sözü verdi. 
     D.U.'ya ilk görüşte aşık olduğunu belirten Emre Kırtan, "Arkadaşlık yaptıktan sonra evlenmeye karar verdik. D.U. öğrenciydi. Ailesinin evlenmemize izin vermeyeceğini düşünerek, birlikte kaçmaya karar verdik. Zorla kaçırmadım. D.U.'yu çok seviyorum. Cezaevinden çıkar çıkmaz evleneceğim'' diye kendini savundu. 
     Liseli D.U. da, Emre Kırtan'ı sevdiğini ve kendi isteğiyle kaçtığını belirterek, "Bir düğünde Emre ile göz göze gelip birbirimize aşık olduk. 20 gün arkadaşlığımız sürdü. Sonra evlenmeye karar verdik. Ailem evlenmeme izin vermeyince birlikte kaçtık. Onu çok seviyorum. Tahliye olunca evleneceğiz'' dedi. 
     Mahkeme heyeti, Emre Kırtan'ı 6 yıl 2 ay hapis cezasına mahkum etti. Ancak Emre Kırtan'ın ve kaçırdığı kızın evleneceklerini söylemeleri üzerine tahliye kararı çıktı. Sevgilisiyle evlenmesi şartıyla cezası ertelenen Emre Kırtan, aksi durumda ise, Yargıtay'ın vereceği karara göre hapis cezasını çekecek. 
     
</TEXT>
</DOC>
