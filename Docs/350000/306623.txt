<DOC>
<DOCNO> 306623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonyas28.html </URL>
<DATE> 2005/01/14/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Taksiciler, Belediye Başkanı'nı da dolandırdı 
</HEADLINE>
<TEXT>

     Yabancı müşterilerden fazla para aldıkları gerekçesiyle sık sık şikayet konusu olan Praglı taksicilerin, olayı bizzat araştırmak için kıyafet değiştiren Belediye Başkanı Pavel Bem'i de dolandırdıkları bildirildi. 
     Güneş gözlüğü ve takma sakalla bir turist gibi kenti gezmek isteyen Belediye Başkanı Bem'in taksiyle yaptığı iki seyahat sırasında her seferinde normal fiyatın altı misli ücret ödemek zorunda kaldığı belirtildi. 
     Prag'ta yayımlanan Mlada Fronta Dnes gazetesi, taksi şoförlerinin yıllardan beri yabancı turistlerden fazla ücret aldıklarını ve yapılan şikayetlerin sonuçsuz kaldığını anımsattığı haberinde, ''son olarak Almanya'nın Hamburg eyalet milletvekili Cornelie Sonntag-Wolgast'ın da taksiciler tarafından dolandırıldığını ve bu milletvekilinin Çek Cumhuriyeti'nin Berlin Büyükelçiliği nezdinde şikayette bulunduğunu'' yazdı. 
     Alman milletvekilinin diplomatik yoldan şikayeti üzerine kıyafet değiştirerek konuyu bizzat araştırmak isteyen Prag Belediye Başkanı Bem'in de dolandırılması üzerine taksi şoförlerinin daha sıkı denetlenmesi ve sahtekarlık yapanlara ağır para cezası uygulanmasının kararlaştırıldığı bildirildi. 
     Mlada Fronta Dnes gazetesi, Prag belediye ekiplerinin ''deneme amacıyla'' yaptıkları kontrollerde fazla ücret isteyen 91 taksi şoförünü belirlediklerini ve toplam 177 bin 500 euro ceza kestiklerini haber verdi. 
     
</TEXT>
</DOC>
