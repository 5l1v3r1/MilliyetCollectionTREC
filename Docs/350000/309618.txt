<DOC>
<DOCNO> 309618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonspo33.html </URL>
<DATE> 2005/01/26/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Samsunspor'da Ankaragücü maçı hazırlıkları... 
</HEADLINE>
<TEXT>

     Samsunspor, ligin ikinci yarısının ilk karşılaşması olan Ankaragücü maçının hazırlıklarını sürdürüyor. 
     Nuri Asan Tesisleri'nde, teknik sorumlu Ertuğrul Sağlam gözetiminde yapılan çalışmalara sakatlığı süren Ergin, Ayari ve Krita dışındaki futbolcuların tamamı katıldı. 
     Bulgaristan'ın Slavia Sofia takımından transfer edilen 29 yaşındaki Yordan Petrov'un da katıldığı idman, dayanıklılık çalışmasının ardından yarı sahada çift kale maçla tamamlandı. 
     Bu arada, bir süredir takımla idmanlara çıkan Belçika'nın KSC Genk Kulübü'nde forma giyen Hamat'ın, teknik heyetin raporu doğrultusunda gönderilmesi kararı alındığı öğrenildi. 
     Çalışma sonrası AA muhabirine açıklamada bulunan teknik sorumlu Ertuğrul Sağlam, Türkiye Kupası maçında Gaziantepspor'u yenerek ligin ikinci yarısına moral ve motivasyon bakımından iyi başlamak istediklerini, fakat bunu başaramadıklarını söyledi. 
     Şu anki amaçlarının ikinci yarının ilk 5 maçını kazanarak üst sıralara yerleşmek olduğunu belirten Sağlam, şöyle konuştu 
     ''Ligin ikinci yarısındaki ilk 5 maçı kazanarak üst sıralara yerleşmek istiyoruz. Yaşadığımız ekonomik sıkıntılar nedeniyle takıma alt yapıdan yetişen oyuncu kardeşlerimizden de takviye yaparak yolumuza devam edeceğiz. Samsunspor'un geleceği için geçmişten ders çıkarıp, sağlam adımlar atmalıyız.'' Ankaragücü karşılaşmasıyla ilgili değerlendirmede de bulunan Sağlam, Ankaragücü'nün yaptığı transferlerle iyi bir kadro oluşturduğunu ifade ederek, ''Ankaragücü iyi bir takım. Fakat şu da bir gerçek ki oyunumuzu sahaya yansıtabilirsek bu karşılaşmadan galibiyetle ayrılabiliriz'' diye konuştu. 
     
</TEXT>
</DOC>
