<DOC>
<DOCNO> 341173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun39.html </URL>
<DATE> 2005/05/10/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Yunanistan Rumlar, BM ile ön görüşmelere Mayıs ortasında başlıyor 
</HEADLINE>
<TEXT>

     Yunanistan Dışişleri Bakanı Petros Molivyatis, Kıbrıs Rum yönetiminin BM ile ön görüşmelere Mayıs ayı ortasında başlayacağını söyledi. 
     Molivyatis, Güneydoğu Avrupa Ülkeleri İşbirliği Süreci dışişleri bakanları toplantısı çerçevesinde bulunduğu Bükreş’te, Rum yönetimi ile BM arasında ön temaslar olacağını kaydetti. 
     Reuters ajansı, Molivyatis’in bu görüşmelerin ne zaman olacağının sorulması üzerine, "Mayıs ortasında, birkaç gün içinde" yanıtını verdiğini duyurdu. 
     Rum yönetimi lideri Tasos Papadopulos’un, müzakere zeminini araştırmak üzere BM’ye bir temsilci göndereceği yönünde haberler verilmişti. 
     Bir BM sözcüsü, Papadopulos’un, Kıbrıs’ın birleşmesine yönelik müzakerelere nasıl dönülebileceğini görüşmek üzere BM’nin New York’taki merkezine bir temsilci göndereceğini söylemişti. Sözcü, görüşmenin ne zaman yapılacağı konusunda ise bilgi vermemişti. 
     Öte yandan, Rum Dışişleri Bakanlığı Müsteşarı Sotos Zakheos da Kıbrıs Rum tarafının Annan Planı’nda yapılmasını istediği değişiklikleri sözlü olarak sunmasını BM’nin kabul ettiğini söylemişti. 
     Rum gazetelerinde bugün yer alan haberlerde de BM Genel Sekreteri’nin, Rum temsilcinin New York’ta Annan Planı’nda istedikleri değişiklikleri bildirmesinin ardından, siyasi işlerden sorumlu yardımcısı Kieran Prendergast’ı Kıbrıs’a göndermesinin beklendiği kaydedilmişti. 
     
     "YENİ BİR GİRİŞİM İÇİN OLDUĞUNU SÖYLEMEK İÇİN HENÜZ ERKEN" 

     Rum yönetimi lideri Tasos Papadopulos ise, BM Genel Sekreteri Kofi Annan ve Başbakan Recep Tayyip Erdoğan ile Moskova’da yaptığı görüşmeye ilişkin olarak, "Bu görüşmenin çok iyi bir atmosferde yapıldığını" belirterek, "Yeni bir girişim olduğunu söylemek için henüz çok erken" dedi. 
     Rum radyosunun haberine göre, Papadopulos, Moskova’dan dönüşünde yaptığı açıklamada, "Uygun bir diyalogun hazırlanması için gidilmesi gereken yolun henüz çok uzun olduğunu" ifade etti. 
     Papadopulos, "Yeni bir girişimin çok iyi hazırlanması gerektiği görüşünün daha iyi anlaşılmaya başlandığını, bunun bile tek başına umut teşkil ettiğini" söyledi. 
     Papadopulos, KKTC’de kalan eski Rum malları ve 4 kişi hakkında Rum makamlarınca Avrupa tutuklama kararı çıkartıldığı yönündeki haberlerin sorulması üzerine ise mülklerle ilgili görüşlerinin bilindiğini ifade etti. 
     Rum lider, "Bu olayların, çalınmış malların kullanılması, gasp ve Kıbrıs sorunundaki en önemli konulardan biri olan mülkler konusunda oldu-bittilerle karşı karşıya bırakılmaları girişimi olduğunu" iddia etti. Papadopulos, "Mülkler konusunda Annan planındaki karışıklığın, Kıbrıslı Rumları bu planı reddetmeye iten en önemli sebeplerden biri olduğunu" da iddia etti. 
     
</TEXT>
</DOC>
