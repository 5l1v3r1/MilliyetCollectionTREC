<DOC>
<DOCNO> 349444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sontur12.html </URL>
<DATE> 2005/06/06/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
C-17 uçakları İncirlik Üssü'ne gelmeye başladı 
</HEADLINE>
<TEXT>

     Adana’nın Merkez Yüreğir İlçesi’ne bağlı İncirlik Beldesi’ndeki Hava Üssü’nün kullanım süresinin Bakanlar Kurulu kararıyla uzatılmasının ardından, ABD Hava Kuvvetleri’ne ait büyük kargo uçakları C-17’lerin üsse gelmeye başladıkları bildirildi. 
     AA muhabirinin İncirlik Hava Üssü yetkililerinden edindiği bilgiye göre, üssün kullanım süresinin uzatılmasıyla birlikte ABD Hava Kuvvetleri’ne ait 4 C-17 kargo uçağının 2 Hazirandan itibaren İncirlik Üssü’ne gelerek konuşlandığı öğrenildi. 
     ABD’nin sivil kargo uçaklarıyla üsse getireceği çadır, yiyecek, içecek, kıyafet ve yedek parça gibi lojistik ikmal amaçlı malzemelerin, ABD Hava Kuvvetleri’ne ait C-17 kargo uçaklarıyla Irak ve Afganistan’a taşınacağı belirtildi. 
     
     İNCİRLİK KARARNAMESİ 
     İncirlik üssü de dahil olmak üzere Türk liman, havaalanı, tesis ve üslerinin, ilgili BM Güvenlik Konseyi kararlarında öngörülen faaliyetler çerçevesinde ve Genelkurmay Başkanlığı’nca belirlenecek ilke ve usuller doğrultusunda müttefik ülkelerce kullanılmasına ilişkin şimdiye kadar üç kararname çıktı. 
     İlk Bakanlar Kurulu kararı 23 Haziran 2003 tarihinde yürürlüğe konuldu. Bu kararname 22 Haziran 2004 tarihinde bir yıllığına uzatıldı. 
     Diplomatik kaynaklar, 2003 ve 2004 kararnameleri arasında "BM kararlarına atıflarda bulunulması" şeklinde bir fark olduğunu, 2004 ile 2005 kararnameleri arasında ise fark bulunmadığını belirttiler. 
     
</TEXT>
</DOC>
