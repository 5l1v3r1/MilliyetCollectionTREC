<DOC>
<DOCNO> 330748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko47.html </URL>
<DATE> 2005/04/06/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Tüzmen Petrol fiyatlarındaki ekstra maliyeti çevirebiliriz 
</HEADLINE>
<TEXT>

     Devlet Bakanı Kürşad Tüzmen, petrol fiyatlarındaki ekstra maliyetin rahatlıkla çevrilebilecek bir maliyet olduğunu söyledi. 
     Bakan Tüzmen, 63 işadamı derneğinden oluşan Türkonfed Yönetim Kurulu Başkan ve üyelerini kabul etti. 
     Bakan Tüzmen, gazetecilerin son günlerde petrol fiyatlarında yaşanan gelişmelerle ilgili sorularını yanıtladı. 
     Tüzmen, petrol fiyatlarındaki artışın 100 milyar dolarlık ithalat yapan bir ülke için de ekstra bir maliyet olduğunu belirterek, ''fakat rahatlıkla çevirebileceğimiz bir maliyettir. O bakımdan fazla sıkıntımız olmaz'' dedi. 
     Bu durumun girdi maliyetleri açısından diğer sektörlere bir miktar etkisi olacağını kaydeden Tüzmen, akaryakıta yapılan zamların da ekstra girdi maliyeti yaratacağını ancak, bunun oldukça az miktarda olacağını söyledi. 
     Tüzmen, ''şu anda çok fazla sıkıntı duymadığımız bir dönem yaşıyoruz. Bu da ekonominin büyüklüğünden kaynaklanıyor'' diye konuştu. 
     Türkiye'nin gayrisafi milli hasılasının 300 milyar dolar, büyüme hızının da yüzde 9,9 olduğunu hatırlatan Tüzmen, büyüme hızının arkasına bakıldığında 160 milyar dolarlık dış ticaret hacminin etkisinin görüldüğünü söyledi ve şöyle devam etti 
     ''Toplam gayri safi milli hasılanın yüzde 55'i dış ticaretten. Dolayısıyla büyümenin de arkasında dış ticaret, ihracat var. Bunu da çok iyi bir şekilde değerlendirmek lazım. Biz bu şekilde ihracat artışımızı sürdürdüğümüzde herhangi bir sıkıntı ile karşılaşmamız söz konusu değil.'' ''Petrol fiyatlarındaki artış hangi noktada durur '' şeklindeki bir soru üzerine de Tüzmen, petrol fiyatlarının bu şekildeki seyrini çok fazla sürdüremeyeceğini kaydederek, ''tahmin ediyorum, önümüzdeki dönemde en fazla yüzde 10'luk bir oynama daha olur, onun dışında oynama olacağını sanmıyorum'' dedi. 
     Öte yandan, Türkonfed Yönetim Kurulu Başkanı Enis Özsaruhan da, kabulde, amaçlarının bölgesel sektörel ve ulusal ekonomi politikalarının gelişimine katkıda bulunmak olduğunu belirterek, Bakan Tüzmen'den, çalışmalarına destek olmasını istedi. 
     Bakan Tüzmen de, sivil toplum örgütleri arasında bu şekilde bir konfederasyon oluşumunun çok yararlı olabileceğini ifade ederek, ''elimizden gelen destekle sizin yanınızda olacağız'' dedi. 
     
</TEXT>
</DOC>
