<DOC>
<DOCNO> 347402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun03.html </URL>
<DATE> 2005/05/31/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Zerkavi hafif yaralı olduğunu açıkladı 
</HEADLINE>
<TEXT>

     Irak El Kaide Cihad örgütünün lideri Ebu Musab Zerkavi ''hafif yaralı'' olduğunu doğruladı. 
     Bir internet sitesinde yayınlanan ve Zerkavi'ye ait olduğu belirtilen, ancak gerçek olup olmadığı saptanamayan sesli mesajda, Zerkavi ''ağır yaralandığına'' dair yapılan açıklamaları yalanlayarak, ''ağır yaralandığıma dair yayımlanan bilgilerin ardından, size garanti veririm ki bunlar tamamen temelsizdir ve kesinlikle dedikodudan ibarettir, hafif bir şekilde yaralandım'' dedi. 
     Irak El Kaide Cihad örgütünün bir internet sitesinde yayınlanan, ancak gerçek olup olmadığı saptanamayan kısa bildirisinde daha önce, Zerkavi'nin gelecek günlerde ''yeni bir konuşma'' yapacağı ve El Kaide lideri Usame Bin Ladin'e yeni bir mesaj yollayacağı öne sürülmüştü. 
     Örgütün bildirisinde Zerkavi'nin bu konuşmasını yapacağı tarih hakkında bilgi verilmemişti. 
     Örgüt daha önce, Zerkavi'nin yaralandığını açıklamış, ancak geçen cuma günü sağlıklı olduğunu ve Irak'ta operasyonları yönetmeye devam ettiğini bildirmişti. 
     
     Zerkavi'nin başına 25 milyon dolar ödül 
     Zerkavi'nin geçtiğimiz yıl aralık ayında El Kaide lideri Usame bin Ladin tarafından, örgütün Irak'taki liderliğine getirildiği iddia edilmişti. 
     Iraklı sivillere ve güvenlik güçlerinin yanı sıra yabancıların hedef alındığı birçok kaçırma ve kafa kesme eyleminin de sorumluluğunu üstlenen Zerkavi, Irak'ta en çok aranan teröristlerin başında geliyor. 
     El Kaide'nin lideri Usame Bin Ladin'in, Zerkavi'yi geçtiğimiz aralık ayında Irak'taki El Kaide örgütünün başına getirdiği öne sürülmüştü. ABD, Zerkavi'nin başına 25 milyon dolar ödül koymuştu. 
     
</TEXT>
</DOC>
