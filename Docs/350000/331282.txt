<DOC>
<DOCNO> 331282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/guncel/gun04.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İki 'küçük' kahraman 
</HEADLINE>
<TEXT>


Festivalde bugün yer alan 'Küçük Azize' ve 'Küçük Kasap' filmleri, bizi toplumsal yapının ve dini inançların kurbanı 2 ilginç çocuk karakterin dünyasına sokuyor 

Alin Taşçıyan 

24. Uluslararası İstanbul Film Festivali programında bugün "Küçük Azize" ve "Küçük Kasap" yer alıyor. Her ikisi de, toplumsal yapının ve dini inançların kurbanı olan sıra dışı çocuk karakterlerin dünyalarını beyazperdeye yansıtan yapımlar. 
"Küçük Kasap"ın yönetmeni Neil Jordan, zamanımızın önde gelen sinemacılarından biri. Siyasi gerilimden korkuya uzanan bir yelpazede izleyiciyi altüst eden bir filmler serisine sahip. Jordan'ın son dönem filmlerinden. "Küçük Azize" ise, son yılların gözdesi Arjantin sinemasının adı hemen ezberlenen kadın yönetmeni Lucrecia Martel'in imzasını taşıyor. "Bataklık La Cienaga" adlı ilk filmiyle Cannes Film Festivali'nde hemen fark edilmişti. Bu film, İstanbul Film Festivali'nde gösterilmiş ve beğenilmişti. 
Patrick McCabe'in kitabından uyarlanan "Küçük Kasap", İrlanda'da bir kasabada 12 yaşında bir çocuğun işlediği cinayete uzanan süreci ele alıyor. Annesi depresif, babası alkolik Francie'nin akli dengesi yuvası dağılınca bozuluyor. 
Halüsinasyonlar gören çocukcağızın davranış bozukluğu zamanla kriminel boyuta ulaşıyor. Eamon Owens'ın müthiş bir oyun çıkardığı filmde, Stephen Rea, Fiona Shaw ve Ian Hart gibi İrlanda'nın ünlü oyuncuları da rol alıyor. Şarkıcı Sinead O'Connor ilginç bir 'cameo' rolde karşımıza çıkarak birkaç saniyeliğine yüzünü gösteriyor. 
"Küçük Azize" ise, dinsel ve cinsel açılardan şoke edici bir film. Katolik eğitimi almış bir genç kızın, annesinin çalıştığı oteldeki kongreye katılan orta yaşlı doktorla ilişkisini konu alıyor. Aldığı Katolik eğitiminin etkisiyle cinsel dürtülerini kafasında bambaşka biçimde yorumlayan liseli kızın öyküsünü, geleneksel yapıya militanca eleştiriler getirerek anlatıyor. Mek nı ve sesleri kullanmadaki başarısı kadar kışkırtıcı içeriği de takdir edilen Martel, sinemadaki yerini bu filmle pekiştiriyor. 

8 Nisan Cuma 
Bugünün önerileri 

"Acı Hayal" 12.30 Sinepop Sineması 
"Karşı Daire ya da Bir Kış Gecesi Rüyası" 19.00 Emek Sineması 
"Büyük Diktatör" 10.00 Emek Sineması 
"Küçük Kasap" 10.00 Atlas Sineması 
"Güzel Tutsak" 19.00 Atlas Sineması 
"Avarelerin Gölgesi" 19.00 Beyoğlu Sineması 
"Canlandırma Sineması Çek Cumhuriyeti I - II" 12.30 - 16.00 Beyoğlu Sineması 


</TEXT>
</DOC>
