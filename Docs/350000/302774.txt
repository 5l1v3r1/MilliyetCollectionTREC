<DOC>
<DOCNO> 302774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sondun29.html </URL>
<DATE> 2005/01/02/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Güney Asya Felaketi... Depremden 1 hafta sonra sağ bulundu 
</HEADLINE>
<TEXT>

     Endonezya'da, depremin yol açtığı dev dalgalar teknesini kıyıya fırlatınca, teknenin altında mahsur kalan bir balıkçı, bir hafta sonra sağ bulundu. 
     Sağlık görevlileri, 24 yaşındaki Tengku Sofyan'ın aşırı su kaybettiğini ve bedeninde kesikler olduğunu, genç balıkçının Banda Aceh'teki hastaneye kaldırıldığını söylediler. 
     Doktor İrvan Azvar, kurtarılan balıkçının özellikle zihinsel olarak çok kritik bir durumda olduğunu söyledi. 
     Görgü tanıkları, Sofyan'ın, dev dalgalar geldiği sırada teknesiyle denizde olduğunu kaydetti. Dalgaların tekneyi, Lampulo plajına fırlattığı, balıkçının 1 hafta boyunca ters dönen teknede mahsur kaldığı belirtildi. 
     Bölgedeki kurtarma ekipleri, canlı bulma şansı artık çok az olduğu için arama çalışmalarını kısa zaman sonra durduracaklarını kaydediyor. 
     
</TEXT>
</DOC>
