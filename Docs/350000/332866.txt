<DOC>
<DOCNO> 332866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun18.html </URL>
<DATE> 2005/04/13/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İşte Bush'un şarkı listesi... 
</HEADLINE>
<TEXT>

     BBC 

      ABD Başkanı George Bush'un iPod parça listesi, başkanın müzik zevki hakkında ipuçları verdi. 
     iPod'undaki şarkılara bakılırsa, Bush bir country müzik ve klasik rock hayranı. 
     Bush'un 250 şarkılık listesinde, George Jones ve Alan Jackson'un country parçalarının yanısıra, Knack'ten My Sharona gibi şarkılar da var. 
     New York Times'ın haberine göre, Bush'un bir yardımcısı sevdiği parçaları kendisine bilgisayardan indiriyor ve Bush'a da iPod'unun kulaklıklarını takıp, bisikletini sürmek kalıyor. 
     Rolling Stone muhabiri Joe Levy, Bush'un şarkı listesini 'iyi müzik' olarak nitelendirdi. 
     Levy, liste için 'güvenilir, tutarlı, sevgi dolu' nitelemelerini kullandı. 
     Ancak eklemeyi de ihmal etmedi "Burada ilginç olan, Başkan'ın kendisini sevmeyen sanatçıları sevmesi." Bu sanatçılar arasında eski Credence Clearwater Revival'ın vokalisti John Fogerty de, Centerfield adlı şarkısıyla yer alıyor. 
     Credence Clearwater Revival'ın Vietnam karşıtı şarkısı Fortunate Son ise, Bush'un birlikte bisiklete bindiği arkadaşı Mark McKinnon'a göre, listede yok. 
     "Eğer herhangi bir başkan müzik zevkini kendisini destekleyen müzisyenlerle sınırlasaydı, bu çok kısır bir koleksiyon olurdu" diyen McKinnon, Bush'un şarkı listesinin psikanalizini yapmanın doğru olmadığını savundu. 
     Bush'un iPod'unu, kızları geçtiğimiz Temmuz ayında kendisine doğumgünü hediyesi olarak almışlardı. 
     
</TEXT>
</DOC>
