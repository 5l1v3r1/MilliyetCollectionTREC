<DOC>
<DOCNO> 301405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonyas03.html </URL>
<DATE> 2004/12/27/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Ucuz diye cihazlarınıza zarar vermeyin... 
</HEADLINE>
<TEXT>

     Uzakdoğu'dan ithal edilen kalitesiz kuru pillerin cihazların elektronik devrelerine ve pil kutularına hasar verdiği belirtildi. 
     Market, bakkal ve elektronik eşya parçaları satılan işyerlerinde kalem pil adı verilen markalı kuru piller tanesi 1 ile 1 milyon 250 bin liradan satılırken, Uzakdoğu'dan Türkiye'ye getirilen kalitesiz kalem piller işportada, 16 tanesi 1 milyon liradan satılıyor. 
     Aspilsan Kayseri Askeri Pil Sanayi A.Ş. Üretim ve Yönetim Müdürü Yaşar Akoğlu, son yıllarda dışa açılan Çin ve diğer Uzakdoğu ülkelerinden fazla miktarlarda tekstil ürünleri ile, kilit, oyuncak ve kuru pil gibi değişik ürünler ithal edildiğini belirtti. 
     Uzakdoğu'dan ithal edilen ürünlerin kalitesiz olduğuna dikkat çeken Akoğlu, şunları söyledi 
     ''Uzakdoğu'dan, ithal edilen kalitesiz ürünler yerli üreticimiz ve devletimiz açısından zararlıdır. Bugün market, bakkal veya elektronik eşya satıcılarında kalem pillerin tanesi 1 milyon ile 1 milyon 250 bin liradan satılıyor. Ancak, Uzakdoğu'dan ihtal edilen bu tip piller işportada 16 tanesi 1 milyon liradan satılıyor. Bu piller çok kalitesiz ve standart değil. Bunların dayanma gücü 1-2 saat civarındadır. Kısa sürede de akarlar. Akma sonucu salgıladıkları asitlerle cihazların elektronik devreleri ile pil kutularına hasar verirler.'' Vatandaşlarımızın ucuz olduğu için ilk anda bu gibi pilleri tercih edebileceklerini ifade eden Akoğlu, bu pillerden bir kez alanın ikinci kez tercih edeceğini zannetmeyeceğini kaydetti. 
     Bilinçli bir tüketicinin bu tip ucuz pili kullanmaması gerektiğini belirten Akoğlu, ''Bu tip piller kullanılan, televizyon kumandalarını, radyoları, teypleri, cep telefonlarını, oyuncakları, saatleri, hesap makinaları gibi cihazları çok kısa süre içinde bozabilir. Özellikle yaz aylarında bu tip piller daha fazla asit sızdırır'' diye konuştu. 
     Akoğlu, cihazlarının uzun ömürlü olmasını isteyenlerin, bu tür pilleri tercih etmemelerini, daha uzun ömürlü ve kaliteli olan markalı ve şarjlı philleri tercih etmelerini istedi. 
     
</TEXT>
</DOC>
