<DOC>
<DOCNO> 323596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun07.html </URL>
<DATE> 2005/03/14/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Çin Kimseden korkmuyoruz... 
</HEADLINE>
<TEXT>

     Çin Başbakanı Ven Ciabao Tayvan sorununun Çin'in iç işi olduğunu yinelerken, ''Bu konuya yabancı güçlerin müdahalesini görmek istemiyoruz, kimseden de korkmuyoruz'' dedi. 
     Başbakan Ven, Çin Ulusal Halk Meclisi'nin ÇUHM yıllık toplantısının kapanmasından sonra düzenlenen ve 700 yerli ve yabancı gazetecinin katıldığı basın toplantısında, ÇUHM'de kabul edilen ''Devleti Bölme Girişimleriyle Mücadele Yasası''nın Tayvan'ın bağımsızlığına karşı olduğunu ve bir savaş yasası olmadığını söyledi. 
     Söz konusu yasanın barışçı birleşmeyi hızlandırdığını ve Tayvanlıları hedef almadığını belirten Ven, Tayvan boğazının iki yakasının tek ülke olduğunu kaydetti. 
     Ven'in ''kimseden korkmuyoruz'' sözü salondaki Çinli gazeteciler tarafından alkışlandı. 
     Pekin hükümetine Tayvan sorununa gerektiğinde ''barışçı olmayan yöntemlerle'' müdahale yetkisi veren Devleti Bölme Girişimleriyle Mücadele Yasası, ÇUHM'nin yıllık toplantısının son oturumunda 2896 kabul ve 2 çekimser oyla kabul edildi. 
     
</TEXT>
</DOC>
