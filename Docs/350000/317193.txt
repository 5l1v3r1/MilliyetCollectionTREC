<DOC>
<DOCNO> 317193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sondun54.html </URL>
<DATE> 2005/02/21/ </DATE>
<TIME> 20.52 </TIME>
<AUTHOR>  </AUTHOR>
<HEADLINE>
CTP, Lefkoşa'da şölen düzenledi... 
</HEADLINE>
<TEXT>

     KKTC'de dün yapılan milletvekilliği erken genel seçiminde 24 milletvekili çıkartarak birinci gelen Cumhuriyetçi Türk Partisi CTP , bu akşam Lefkoşa İnönü Meydanı'nda düzenlediği şölenle, seçim zaferini kutladı. 
     Eşi Oya Talat'la birlikte kalabalığın arasından güçlükle kürsüye ulaşan CTP Genel Başkanı ve Başbakan Mehmet Ali Talat, şölende yaptığı konuşmada, meydanda toplananlara, ''Dün sandıkları doldurdunuz, bugün meydanları doldurdunuz. Hoş geldiniz, desteğinize teşekkür ederiz'' diye seslendi. 
     ''Kıbrıs sorununu mutlaka barışa taşıyacaklarını'' ifade eden Talat, ''CTP-Birleşik Güçler'in artık halk olduğunu, tüm Kıbrıs Türk halkını temsil eder hale geldiğini'' kaydetti. Talat, ''İktidardaki birinci değişiklik gerçekleşti. Sıra ikinci, sonuncu ve en önemli değişikliğe geldi. Artık bütünlükçü bir iktidar değişikliğine doğru gidiyoruz'' diye konuştu. 
     Tüm KKTC halkını hangi partiye oy verdiğine bakılmaksızın kucaklamaya hazır olduklarını ifade eden Talat, başarılarının ana nedeninin, politikalarının Kıbrıs Türk halkı tarafından desteklenmesi olduğunu kaydetti. 
     Güney Kıbrıs Rum yönetimi lideri Tasos Papadopulos'un ''Onları sevdiğimiz için Türklerin boğazını sıkıyoruz'' şeklindeki açıklamalarına değinen Talat, ''Olmaz olsun böyle sevgi'' diye konuştu. 
     Dünyada Kıbrıs Türk halkının kararlılığına gıptayla bakıldığını söyleyen Talat, ''Nasıl buradaki statükoyu yıktık, Güney'deki direnci de öyle yıkacağız'' dedi. 
     CTP'nin rengi olan yeşil bayrak, atkı ve şapkalara bürünmüş olan kalabalık, ''Kıbrıs'ta barış engellenemez'', ''Yes be annem'', ''Söz be annem'' sloganları attı. Kalabalık, cumhurbaşkanlığı seçimlerine atıfta bulunarak ''Sıra geldi Saray'a'' şeklinde tezahürat yaptı. 
     Şölende KKTC'li sanatçılar konser verdi. 
     
</TEXT>
</DOC>
