<DOC>
<DOCNO> 332703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur49.html </URL>
<DATE> 2005/04/12/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Neşter 2 davası... Mahkeme, SSK'nın müdahillik talebini reddetti 
</HEADLINE>
<TEXT>

     Bazı davaların yargı sürecini etkilemeye yönelik eylemler içinde bulundukları öne sürülen çıkar amaçlı suç örgütüne yönelik ''Neşter-2'' soruşturması sonunda 19 kişi hakkında açılan davada, SSK Genel Müdürlüğü'nün müdahillik talebi reddedildi. 
     Ankara 11. Ağır Ceza Mahkemesi'ndeki davanın bugünkü duruşmasına, 6 sanık ve avukatları ile SSK'nın avukatları katıldı. 
     Başkan Mehmet Orhan Karadeniz, tanık olarak davet edilen Ankara 7. Asliye Ticaret Mahkemesi üyesi Betül Azizağaoğlu'nun beyanının celse arasında alındığını ifade ederek, bunu okudu. 
     Betül Azizağaoğlu okunan beyanında, Türk Telekomünikasyon A.Ş ile Turkcell arasındaki davada, kimsenin etkisinde kalmadan karar verdiğini kaydetti. Eski Hakimler ve Savcılar Yüksek Kurulu Başkanvekili Ergül Güryel'in kendisini telefonla aradığını, Turkcell lehine karar verilmesini istediğini, bir kişiyi de yanına göndereceğini söylediğini belirten Azizağaoğlu, gelen kişinin dilekçe verip gittiğini, baskı ve tehdit içeren herhangi bir sözünün olmadığını belirtti. Azizağaoğlu, Yargıtay'daki görüşmeleri sırasında da Ergül Güryel'in, ''Turkcell'in haklı olduğu'' yönünde düşüncelerini ifade ettiğini kaydetti. 
     SSK'nın avukatları Adalet Acar ile Gülsev Kökkaya'nın SSK'nın zarara uğradığı gerekçesiyle yaptıkları müdahillik başvurusu konusunda, sanık avukatlarından görüşleri soruldu. Sanık avukatları, SSK'nın dava ile ilgisinin olmadığını savunarak, talebinin reddine karar verilmesini istediler. 
     Duruşmaya katılan sanıklar da SSK'nın müdahillik isteminin reddine karar verilmesi yönünde beyanda bulundu. 
     Cumhuriyet Savcısı Dilaver Kahveci, dava konusu olaylardan, SSK'nın doğrudan veya dolaylı zarar görmediğini ifade ederek, müdahillik isteminin reddini talep etti. 
     Başkan Karadeniz, dosyadaki kanıtlara, hadisenin oluş şekline ve iddianamedeki maddi vakalara göre SSK'nın müdahillik talebinin reddine oybirliğiyle karar verildiğini kaydetti. 
     Mahkeme heyeti, tanık olarak dinlenilmelerine karar verilen ancak bugünkü duruşmaya gelemeyen Ankara 7. Asliye Ticaret Mahkemesi üyesi Halil Yılmaz'a yeniden davetiye çıkarılmasına karar vererek, duruşmayı erteledi. 
     İddianamede, 19 kişi hakkında 6 ay ile 30 yıl arasında değişen hapis cezaları isteniyor. 
     
</TEXT>
</DOC>
