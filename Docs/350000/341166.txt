<DOC>
<DOCNO> 341166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun32.html </URL>
<DATE> 2005/05/10/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Papadopulos Erdoğan abartıyor... Rum basını Büyük gelişmeler 
</HEADLINE>
<TEXT>

     Güney Kıbrıs Rum Yönetimi lideri Tasos Papadopulos, Başbakan Recep Tayyip Erdoğan ve BM Benel Sekreteri Kofi Annan ile Moskova’da yaptıkları üçlü görüşmede, "hiçbir süreç üzerinde anlaşmaya varmadıklarını" söyledi. 
     Papadopulos, Rum Antenna televizyonuna yaptığı açıklamada, "görüşme sırasında hiçbir süreç üzerinde anlaşmaya varılmadığını" söyledi ve Başbakan Erdoğan’ın açıklamalarını "abartılı" olarak değerlendirdi. 
     Tasos Papadopulos, "Türkiye Başbakanı Erdoğan görüşmede, ’çıkmazın hiç kimseye bir yardımının dokunmadığını ve ilerlemenin bir yolunun bulunması gerektiğini’ ifade etti, bu görüşe gerek ben, gerek BM Genel Sekreteri destek verdik" dedi. 
     Rum lideri, Annan’ın görüşmeden memnun kaldığını da belirtti. 
     Bu arada, Rum Dışişleri Bakanlığı Müsteşarı Sotos Zakheos, Kıbrıs Rum tarafının Annan Planı’nda yapılmasını istediği değişiklikleri sözlü olarak sunmasını BM’nin kabul ettiğini söyledi. 
     
     RUM BASINI MANŞETLERE TAŞIDI 

     Kıbrıs Rum radyosu, Moskova’daki üçlü görüşmenin, "Kıbrıs’ta hızlı gelişmeler yaşanması olasılığını yarattığı" değerlendirmesinde bulunurken, gazetelerin manşetten verdiği haberlerde, 3 liderin bir araya gelmesini Rus yetkililerin organize ettikleri belirtildi. 
     Gazetelere göre, Annan ve Papadopulos’u aynı masaya oturtan Rus yetkilliler, Başbakan Erdoğan’ı da aynı masaya yönlendirdi. 
     Görüşmede Kıbrıs sorununa çözüm bulmak amacıyla Annan Planı temelinde yeni görüşmelerin başlaması kararı alındığını kaydeden gazeteler, bu çerçevede, Annan ve Papadopulos’un karşılıklı temsilci gönderme sözü verdiklerini yazdı. 
     Gazetelere göre, BM Genel Sekreteri’nin, Rum temsilcinin New York’ta Annan Planı’nda istedikleri değişiklikleri bildirmesinin ardından, siyasi işlerden sorumlu yardımcısı Kieran Prendergast’ı Kıbrıs’a göndermesi bekleniyor. 
     Rum hükümeti ise bir yetkilinin New York’a BM Genel Sekreteri ile temaslarda bulunacağını açıkladı. 
     Rum gazeteleri haberleri şu başlıklarla aktardı 
     Haravgi "Moskova’da üçlü görüşme", "Annan inceleme temaslarına karar verdi". 
     Alithia "Annan’ın temsilcisi Kıbrıs’a". 
     Simerini "Kızıl Meydan’da rastgele randevu. Annan ve Erdoğan ile buz kırıldı". 
     Mahi "Kıbrıs sorununda büyük gelişmeler". 
     Politis "Moskova’dan ışık", "Tasos ve Annan karşılıklı temsilciler gönderme konusunda anlaştı". 
     Fileleftheros "Buz üçlü görüşme ile kırılıyor". 
     Rum lider Tasos Papadopulos, uzun süredir Başbakan Erdoğan ile baş başa görüşme girişimlerinde bulunuyordu. Başbakan Erdoğan Rum liderinin bu isteğine, ’Kıbrıs’ta Talat’ı da yanımıza alır Papadopulos ile kahve içeriz’ karşılığı vermiş ve Rum lider istediğini elde edememişti. 
     Moskova’daki üçlü görüşme, KKTC basınında ise "Erdoğan’ın iyimserliği olarak" değerlendirildi. Kıbrıs Türk medyası, "Papadopulos’un sonunda muradına erdiğini" savundu. Kıbrıs Türk medyası, "Erdoğan’ın Talat’ı by-pass ederek görüşmemesi gerektiği" görüşünü haberlerinde ön plana çıkardı. 
     
     YUNANİSTAN KIBRIS’A İLİŞKİN YENİ BİR GİRİŞİM YOK 

     Yunanistan Hükümet Sözcüsü Teodoros Rusopulos da, şu an için Kıbrıs’ta müzakerelerin yeniden başlatılmasına ilişkin yeni bir girişim olmadığını söyledi. 
     Rusopulos yaptığı basın toplantısında, Atina’nın Kıbrıs’ın adil ve işler bir çözüm çerçevesinde tekrar birleşmesini arzu ettiğini belirtti. 
     Bu alandaki herhangi bir girişimin başarılı olabilmesi için iyi hazırlık yapılması gerektiğini ifade eden Rusopulos, sorular üzerine, Başbakan Kostas Karamanlis’in 20 Mayıs’ta ABD’ye yapacağı özel ziyaret çerçevesinde BM Genel Sekreteri Kofi Annan ile görüşüp görüşmeyeceğini bilmediğini de kaydetti. 
     
</TEXT>
</DOC>
