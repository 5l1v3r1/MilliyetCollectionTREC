<DOC>
<DOCNO> 331409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/soneko05.html </URL>
<DATE> 2005/04/08/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Borsa 25 bin 700'de kalmaya çalışacak 
</HEADLINE>
<TEXT>

     Yurtdışı piyasalarda petrol ve dolardaki hareketlerin, yurtiçinde de IMF temaslarının izlendiği borsada piyasaya yeterli katılımın sağlanamaması nedeniyle endeks direnç seviyelerini geçmekte zorlanıyor. 
     Dün de 26 bin 200 bölgesinden gelen satışlara teslim olan endeksin bugün için ilk hedefi 25 bin 700'de kalmak olacak. 
     Piyasanın IMF konusundaki olumlu görüşünü koruduğunu belirten uzmanlar, yine de somut gelişmelerin görülmek istendiğini ifade ediyorlar. Dün gece komisyondan geçen Gelir İdaresi tasarısının bu anlamda olumlu bir gelişme olduğu belirtilirken, sırada teşvik yasassı ile ilgili gelişmelerin olduğu aktarılıyor. 
     
     25 bin 700 önemli 
     Haftanın son gününde 25 bin 700-800 aralığının ilk destek bölgesi olduğunu anlatan uzmanlar, ikinci önemli seviye olarak da 25 bin 400-500 aralığına dikkat çekiyorlar. Özellikle 25 bin 500 seviyesinin altındaki hareketlerde dikkatli olması önerilirken, bu seviyenin altında satışların hızlanabileceği belirtiliyor. 
     
     "Yükseliş olursa hedef 27 bin" 
     FED Başkanı Greenspan'ın konuşmasında enflasyonist baskı konusuna değinmemesinin gelişmekte olan piyasalarca olumlu algılandığına dikkat çekilen ata Yatırım raporunda, yaşanan kar satışlarında 25 bin 700 seviyelerinin korunmasının yukarı yönlü hareketin tekrar güç kazanması bakımından pozitif etki yarattığı da belirtildi. 
     "Endeksin yükseliş eğilimini artırır nitelikte bir gelişme yaşandığı takdirde 27 bin direncine doğru hareketlenmesi muhtemel görünmekte." denilen raporda, bu anlamda yakından takip edilen yeni stand-by anlaşmasına dair adımlar, yurtdışı kaynaklı gelişme ve piyasaların seyrin şekillenmesinde ana faktörler olarak önemini koruyacağı ifade edildi. 
     
</TEXT>
</DOC>
