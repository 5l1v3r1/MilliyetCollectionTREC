<DOC>
<DOCNO> 335608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonspo33.html </URL>
<DATE> 2005/04/21/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Ersun Yanal sahaya indi... 
</HEADLINE>
<TEXT>

     A Milli Futbol Takımı Teknik Direktörü Ersun Yanal, halı sahada futbol oynadı. 
     Ersun Yanal ile yardımcıları, Avrupa Şampiyonlar Ligi'nin İstanbul'da yapılacak final maçı öncesi gerçekleştirilen etkinlikler kapsamında, Futbol Federasyonu'nun düzenlediği ''Starball'' 24 saat halka açık futbol maçı organizasyonunda yer aldı. 
     Lütfi Kırdar Uluslararası Kongre ve Sergi Sarayı önünde oluşturulan mini futbol sahasında düzenlenen etkinlikte, Futbol Federasyonu Milli Takım Teknik Heyeti ile Basın Karması karşı karşıya geldi. 
     Hakem Fırat Aydınus'un yönettiği maçta Ersun Yanal ile yardımcıları Mesut Bakkal ve Metin Bayındır ile federasyon yönetim kurulu üyesi Serdar Güzelaydın da forma giydi. Ersun Yanal'ın şık golleriyle dikkati çektiği 40 dakika süren maçı, Milli Takım Teknik Heyeti 21-12 kazandı. 
     Öte yandan Ersun Yanal, bu maç öncesinde saha kenarında langırt oynayarak stres attı. 
     Etkinlik çerçevesinde 5'er kişilik takımlar arasında 20'şer dakikalık, 24 saat aralıksız maçlar yapılıyor. 
     
</TEXT>
</DOC>
