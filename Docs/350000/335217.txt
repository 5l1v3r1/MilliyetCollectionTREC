<DOC>
<DOCNO> 335217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonspo15.html </URL>
<DATE> 2005/04/20/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
"Çalımbay, geçmişini asla inkar etmeyen en büyük değerlerden biridir" 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, Beşiktaş Teknik Direktörü Rıza Çalımbay'ın, Türkiye'nin yetiştirdiği, geçmişini asla inkar etmeyen en büyük değerlerden biri olduğunu söyledi. 
     Yılmaz Zehiroğlu, A.A muhabirine yaptığı açıklamada, Fenerbahçe Şükrü Saracoğlu Stadı'nda Fenerbahçe ile Beşiktaş arasında hafta sonunda yapılan derbi maçta, tribünde açılan Rıza Çalımbay ile ilgili pankartı Çaykur Rizespor olarak kınadıklarını bildirdi. 
     Çaykur Rizespor'u da çalıştıran Rıza Çalımbay'ın oldukça uyumlu kaliteli ve kişilik sahibi bir insan olduğunu ifade eden Zehiroğlu, ''Çalımbay ile çalışma fırsatı bulduk. Çalımbay, Türkiye'nin yetiştirdiği, geçmişini asla inkar etmeyen en büyük değerlerden biridir. Böyle değerli insanları yetiştirmenin çok kolay olduğunu sanmıyorum. Herkesin ona sahip çıkması gerekir. Kimse insanların aileleriyle ilgili konuşma ve yorum yapma hakkına sahip değildir. Böyle bir şahsiyet için tribünlerde açılan o pankartı Çaykur Rizespor olarak kınıyoruz.'' Zehiroğlu, açılan pankartla kapıcılığı meslek edinenlerin onurunun zedelendiğini de savunarak, ''İnsanların yaptıkları iş önemli değil, onurlu ve kişilikli olup olmadıkları önemlidir'' dedi. 
     
</TEXT>
</DOC>
