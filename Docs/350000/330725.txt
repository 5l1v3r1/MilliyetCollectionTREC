<DOC>
<DOCNO> 330725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko24.html </URL>
<DATE> 2005/04/06/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İki büyük İsrailli şirketten Türkiye'den çekildi 
</HEADLINE>
<TEXT>

     İsrailli şirketlerin Türkiye'ye yatırım yapma konusunda kararsız olmaya devam ettiği, iki büyük İsrailli şirket Strauss-Elite ve Polgat'ın Türkiye'den geri çekildiği bildirildi. 
     Globes Online adlı ekonomik içerikli İsrail internet sitesinde İsrailli şirketlerin Türkiye'de yatırım yapma konusundaki tutumları değerlendirilirken Türkiye-İsrail İş Konseyi Eşbaşkanı Dr. Alon Liel'in açıklamalarına yer verildi. 
     Dr. Alon Liel, Türkiye'ye yönelik ihracat ve Türkiye'ye ihracat yapan şirketlerin sayısındaki artışa karşın İsrailli şirketlerin Türkiye'de yatırım yapma konusunda hala kararsız olmayı sürdürdüğünü söyledi. 
     
     2 BİN 578 İSRAİLLİ ŞİRKET TÜRKİYE'YE MAL SATIYOR 
     İsrail'den Türkiye'ye yapılan askeri olmayan ihracatın 800 milyon dolara, ikili ticaret hacminin ise, 2 milyar dolara ulaştığını belirten Liel, Türkiye'ye ihracat yapan İsrailli şirketlerin sayısının 2 bin 578'e çıktığını, bu şirketlerin çoğunun kimya ve yüksek teknoloji sektörlerinde faaliyet gösterdiğini kaydetti Buna karşın, Liel, son 5 yılda ortaklıklar dahil olmak üzere, İsrail'in Türkiye'deki yatırımlarının 60 milyon dolarda kaldığını belirtti. 
     Bu arada, iki büyük İsraili şirket Strauss-Elite ve Polgat'ın geçen yıl Türkiye'den çekildikleri bildirildi. 
     Öte yandan, İstanbul Büyükşehir Belediye Başkanı Kadir Topbaş'ın gelecek ay İsrail'e giderek yatırımcıların kaygılarını gidermeye çalışacağı bildirildi. 
     
</TEXT>
</DOC>
