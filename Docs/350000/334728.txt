<DOC>
<DOCNO> 334728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun19.html </URL>
<DATE> 2005/04/19/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Fransa'da Başbakan ve İçişleri Bakanı tartıştı, ciddi kriz yaşandı 
</HEADLINE>
<TEXT>

     Fransa'da, Başbakan Jean-Pierre Raffarin ile İçişleri Bakanı Dominique de Villepin'in, dün yapılan Bakanlar Kurulu toplantısında sert biçimde tartıştıkları bildirildi. 
     Raffarin ile de Villepin arasındaki tartışmayı manşetlerine taşıyan gazeteler, ''hükümet içinde ciddi kriz yaşandığı'' yorumunu yaptılar. 
     Gazetelere göre tartışma, De Villepin'in, ''AB Anayasası için 29 Mayıs'ta düzenlenecek referandumun sonucu ne olursa olsun, hükümetin daha istekli ve dayanışma içinde politikalar üretmek zorunda olduğu'' şeklindeki çıkışıyla başladı. 
     Başbakan Raffarin'in buna sert tepki gösterdiğini yazan gazeteler, De Villepin'in, ''bu uyarıyı Cumhurbaşkanı Jacquec Chirac'ın talimatı doğrultusunda yaptığını'' söylemesi üzerine, ortamın daha da gerginleştiğini belirttiler. 
     Gazetelere göre, Chirac'a çok yakın olmasıyla tanınan De Villepin'in bu çıkışına, Raffarin, ''O zaman benim de istifa mektubum hazır'' şeklinde yanıt verdi. 
     Cumhurbaşkanlığı Sarayı kaynakları, tartışmayı, ''bir bardak suda fırtına koparıldığı'' şeklinde yorumlarken, Chirac'ın Raffarin'i telefonla arayarak gönlünü aldığını söylediler. 
     Dışişleri Bakanı olduğu dönemde ABD'nin Irak'ı işgaline karşı çıkışıyla hatırlanan Dominique de Villepin, Chirac'ın Raffarin'i görevden alması halinde başbakanlık görevi için en şanslı aday olarak gösteriliyor. 
     Ispos kamuoyu araştırma merkezini yaptığı ankete göre, seçmenlerin yüzde 33'ü Raffarin'in başbakanlık görevinde kalmasına destek verirken, yüzde 48'i bu göreve Dominique de Villepin'in getirilmesini uygun görüyor. 
     De Villepin, Chirac'ın Cumhurbaşkanı seçildiği ilk dönemde, genel sekreteri olarak görev yapmıştı. 
     
</TEXT>
</DOC>
