<DOC>
<DOCNO> 331937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sondun21.html </URL>
<DATE> 2005/04/10/ </DATE>
<TIME> 18.48 </TIME>
<AUTHOR>  </AUTHOR>
<HEADLINE>
Ukrayna'da göstericiler parlamento önünde çadır kurdu 
</HEADLINE>
<TEXT>

     Ukrayna'nın, Rusça konuşulan doğu kesiminden gelen bir grup, bugün başkent Kiev'de parlamento binası önünde gösteri yaptı ve çadırlar kurarak yerleşti. 
     Göstericiler, ülkenin doğusundaki Donetsk kentinin tutuklu durumdaki belediye meclis başkanı Boris Kolesnikov'un serbest bırakılmasını talep etti. 
     Kolesnikov, üç ayrı suikast girişiminin hazırlığı içinde olmakla suçlanıyor. Bu suikast hazırlığının kimleri hedef aldığı henüz açıklanmadı. 
     Boris Kolesnikov, ülkede bir süre önce yapılan devlet başkanlığı seçimini kaybeden Viktor Yanukoviç'in güçlü bir destekçisi olarak biliniyor. Seçimi Yanukoviç kazanmış, ancak muhalefetin başkentte günler süren gösterileri sonucunda hile karıştırıldığı gerekçesiyle yinelenen seçimi bu kez Viktor Yuşçenko almıştı. 
     Yanukoviç de bugün Donetsk'te düzenlenen mitingde yaptığı konuşmada, ''iktidarın muhalefetle diyaloga girmemesi, Kolesnikov gibi muhaliflere baskı yapmayı sürdürmesi halinde ulaşım araçlarının engellenmesi ve grevlere gidilmesi'' çağrısında bulundu. 
     Başkent Kiev'deki gösteriye katılımın oldukça düşük olmasına karşın eylemin yine de, ülkenin Rusça konuşulan doğusu ile Ukraynaca konuşulan ve Devlet Başkanı Yuşçenko'nun ana desteğini sağlayan batısı arasındaki gerginliğin devam ettiğini gösterdiği belirtiliyor. 
     
</TEXT>
</DOC>
