<DOC>
<DOCNO> 308992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur59.html </URL>
<DATE> 2005/01/24/ </DATE>
<TIME> 21.11 </TIME>
<AUTHOR>  </AUTHOR>
<HEADLINE>
Tunceli'de mahsur kalan gazeteciler kurtarıldı 
</HEADLINE>
<TEXT>

     Tunceli'de, Köy Hizmetleri İl Müdürlüğü'nün Hozat İlçesi Demirkapı mevkiinde sürdürdüğü karla mücadele çalışmalarıyla ilgili haber yapmak üzere bölgeye giden ve yoğun tipi nedeniyle mahsur kalan 3 gazeteci kurtarıldı. 
     Edinilen bilgiye göre, mahsur kalan AA muhabiri Haydar Toprakçı, İHA muhabiri Haydar Yavuzak ile DHA muhabiri Ferit Demir'e, Köy Hizmetleri ekiplerinin yol açma çalışmaları sonucu ulaşıldı. Gazetecilerle birlikte mahsur kalan 7 Köy Hizmetleri çalışanı da Tunceli'ye gönderildi. 
     Öte yandan, yetkililer, Vangölü Ekspresi'nin, yol kapalı olduğu için 170 yolcusuyla Bingöl'ün Genç İlçesi garında bekletildiğini, yol temizleme çalışmalarının sürdürüldüğünü bildirdi. 
     Kar ve tipi nedeniyle Ardahan'ın Dede ve Edegül mevkilerinde, Çetinsu'da, Tunçoluk ve Çataldere köy yollarında mahsur kalan toplam 9 yolcu minibüsüne ulaşılmaya çalışıldığı belirtildi. 
     
</TEXT>
</DOC>
