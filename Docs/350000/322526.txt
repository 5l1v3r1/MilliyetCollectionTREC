<DOC>
<DOCNO> 322526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/soneko27.html </URL>
<DATE> 2005/03/10/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Şener Bankacılık Taslağı, baştan sona gözden geçirilecek 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Bankacılık Yasasında değişikliği öngören ve Bakanlar Kurulu'nda imzada olan taslağın, teknokrat bazında BDDK, Hazine ve Başbakanlık Kanunlar Kararlar Genel Müdürlüğü yetkilileri tarafından, baştan sonra gözden geçirileceğini bildirdi. 
     Şener, Tübitak'ta yapılan ''Bilim ve Teknoloji Yüksek Kurulu'' toplantısından ayrılırken, gazetecilerin Bankacılık yasasında değişikliği öngören taslağa ilişkin sorularını yanıtladı. 
     Şener, 'taslağa ilişkin dün ilgili bakan, BDDK ve TMSF yetkilileri ile biraraya geldiklerinin' hatırlatılması üzerine, teknokratların taslağa dönük çalışmalarının Pazartesi gününe kadar tamamlanacağını, sonrasında kendileri tarafından gözden geçirileceğini, ardından TBMM'ye gönderileceğini vurguladı. 
     Başbakan Yardımcısı Şener, ''taslağı TBMM'ye ne zaman gönderecek siniz'' şeklindeki soru üzerine, bu konuda bir takvim vermenin doğru olmayacağı yanıtını verdi. 
     ''Murakıplar Kurulu'nun kaldırılması, mevcut BDDK Başkanı'nın yeniden seçilip seçilemeyeceği'' konularının gündeme gelip gelmediği soruları üzerine Şener, ''bunların hepsinin üzerinde durulacak, kararı biz vereceğiz'' şeklinde konuştu. 
     Şener bu arada, dünkü toplantıya ilgili bakan, BDDK Başkanı, TMSF yetkilileri ile TBMM Plan Bütçe Komisyonu'nun bazı üyelerinin katıldığını kaydetti. 
     
</TEXT>
</DOC>
