<DOC>
<DOCNO> 320678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/soneko17.html </URL>
<DATE> 2005/03/04/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
"Gişelerde oluşan araç yığılmaları tarihe karışacak" 
</HEADLINE>
<TEXT>

     Otoyollara kurulacak Kartlı Geçiş Sistemi KGS sayesinde sürücülerin kredi kartı kullanarak geçiş yapabilecekleri, gişelerde oluşan araç yığılmalarının artık tarihe karışacağı belirtildi. 
     Karayolları 5. Bölge Müdürü Mahmut Çelikcan, otoyol ve köprülerden geçen araçların, gişelerde bozuk para olmaması, gişelerdeki sistemin zaman zaman çalışmaması gibi sorunlar nedeniyle uzun kuyruklar oluşturduklarını, bu soruna köklü çözüm bulunması için başlatılan çalışmaların sürdüğünü belirtti. 
     Sistemin İstanbul'da köprü geçişlerinde ve bazı otoyollarda uygulanmaya başlandığını belirten Çelikcan, şunları söyledi 
     ''Kartlı geçiş sisteminin daha da geliştirilebilmesi için bölge sınırlarımız içinde yer alan 600 kilometrelik otoyol gişelerinde kurulan ancak, henüz hizmete açılmayan kartlı sistemi, kredi kartları ile geçilebilecek şekilde yeniden dizayn etmek için çalışma başlattık. Bu çalışmaları bu yılın ortalarında tamamlayarak sistemi hizmete sokmayı planladık.'' Hizmete girecek KGS sistemi sayesinde sürücülerin otoyol ve köprü gişelerinden, KGS kartı ve kredi kartı ile geçebileceklerini ifade eden Çelikcan, sistemle ilgili şu bilgileri verdi 
     ''KGS sitemi telefon kartlarına benzer bir kartla çalışacak. Kartlar, otoyol turnikelerinden ve bankalardan temin edilebilecek. 5-10 kontör yüklenmiş kart her geçişte tarife üzerinden kontör alarak geçilebilecek şekilde dizayn edilmiş olacak. Yanlarında para veya KGS kartı olmayan sürücüler ise kredi kartını sisteme gösterip rahatlıkla geçiş yapabilecekler'' Çelikcan, devreye girecek KGS sistemi sayesinde gişelerde oluşan araç yığılmalarının artık tarihe karışacağını ayrıca, gişelerde geçmişte zaman zaman dile getirilen yolsuzluk iddialarının da önüne geçileceğini sözlerine ekledi. 
     
</TEXT>
</DOC>
