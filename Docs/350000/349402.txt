<DOC>
<DOCNO> 349402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonspo14.html </URL>
<DATE> 2005/06/06/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Celal Doğan Havuz sistemi değişmeli, 5 oyuncu alacağız 
</HEADLINE>
<TEXT>

     Gaziantepspor Kulüp Başkanı Celal Doğan, "Havuz sistemi"nin mutlaka değiştirilmesi ve rekabeti etkileyecek yapıya kavuşturulması gerektiğini belirterek, "Aksi takdirde, Türkiye liglerinde kaliteyi yakalamak mümkün değil" dedi. 
     Celal Doğan, geçtiğimiz sezon takımında kiralık forma giyen Beşiktaş’lı Gökhan Zan’ın düğün törenine katılmak üzere geldiği Antakya’da, gazetecilerin soruları üzerine yaptığı açıklamada, Gaziantepspor’un başarısız olmasında forvetsiz başlangıcın önemli payı bulunduğunu belirtti. 
     İlk 9 hafta sakatlık ve cezalılar nedeniyle forvetsiz oynamak zorunda kaldıklarını ifade eden Doğan, "İkinci bir sebep de rekabet edecek bir kadro elinizde yok ise kaliteyi ve mükemmeli yakalamanız zor olur. Üçüncüsü ise hedeften koptuğunuz zaman dikiş tutturamıyorsunuz" dedi. 
     Türk futbolunun gelişmesi ve kalitesinin artırılması için "havuz sistemi"nin mutlaka değişmesi gerektiğini söyleyen Doğan, şöyle devam etti 
     "Havuz sisteminin rekabeti etkileyecek şekilde düzenlenmesini, daha çok kazanan takımlara göre ayarlanmasını istedik. Bu sayede, lig sonuna kadar takımların mücadelesi sağlanabilir. Böylelikle hedeften kopan takımlar, gazozuna maç yerine para kazanma için mücadele ederler. Bu sorun giderilmezse Türkiye liglerinde kaliteyi yakalamak mümkün değil." Doğan, maddi sorunlarının bulunmadığını, her yıl denk bütçe yaptıklarını ve ortalama 8 milyon dolarlık kaynak ayırdıklarını söyledi. 
     Doğan, Türkiye’de bu sezon gelinen noktanın 10 milyon dolarlık bir bütçeyi gerektirdiğini belirterek, konuşmasını şöyle sürdürdü 
     "Bizim bu sezon bütçemize 2 milyon dolar daha eklememiz gerekiyor. Biz bunu nereden takviye ediyorduk, 4 milyon dolarını havuzdan alıyorduk. Diğer kısmını futbolcu transferinden sağlıyorduk. 
     Gaziantep halkından ve zenginlerinden 14 yıldan bu yana bir lira almış değiliz. Anadolu’da spora kimse çıkarıp cebinden para vermez. 
     Onun için biz bu yıl bütçemize 2 milyon dolar daha ilave edecek transfer yapmamız gerekir. Ama, bunun yanında takıma 7-8 takviye yapmamız lazım. Bu hafta içinde 5 oyuncuyu kadromuza katacağız. Ama, bu yeterli olmayacak 3 oyuncu daha almamızı gerektirecek." İki yabancı kontenjanlarının boşaldığını, orta saha ve sol kanada yabancı oyuncu transfer edeceklerini belirten Doğan, yeni sezon hedefi ile ilgili soruya da "Fenerbahçe’nin bütçesi 135 milyon dolar, Galatasaray’ın 120 milyon dolar, Beşiktaş’ın 80 milyon dolar. Sizin bütçeniz ise 8 milyon dolar. Yani bu takımlarla yarışırken, mücadele ederken, bebek ile pehlivan nasıl mücadele ederse öyle mücadele edeceğiz" yanıtını verdi. 
     Doğan, geçtiğimiz sezon Gaziantepspor’da kiralık olarak forma giyen Gökhan Zan ile ilgili soruya da "Gökhan şu anda Beşiktaş’ın malı. Biz tekrar kadromuzda görmek istedik. Ama, Beşiktaş yönetimi kendilerine lazım olduğunu söyledi. Eğer kampa götürme konusunda tereddüt ederlerse biz yeniden Gökhan’ı almaya hazırız. Takdir Beşiktaş yönetimindir" karşılığını verdi. 
     Teknik Direktör Nurullah Sağlam’dan memnun olduklarını, ama kendisinin ayrılmak istediğini belirten Doğan, "Biz de bunun üzerine takımın başına yabancı bir hoca getirmeyi kararlaştırdık. İki tercihimiz var. İkisi de yarın Türkiye’ye gelecek ve görüşme yapacağız" dedi. 
     
</TEXT>
</DOC>
