<DOC>
<DOCNO> 336494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sontur24.html </URL>
<DATE> 2005/04/24/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Cinnet getiren kişi dehşet saçtı 3 ölü, 1 yaralı 
</HEADLINE>
<TEXT>

     Aksaray'da cinnet getiren bir kişi kızıyla imam nikahıyla birlikte yaşayan genci yaralayıp, annesini öldürdü. Daha sonra eşini ve kızını da öldüren kişi polise teslim oldu. 
     Alınan bilgiye göre, Coğlaki Mahallesi 1216 Sokak Vahdet Apartmanı'nda Fethi D, bazı ailevi sorunları konuşmak için, kızı Kübra D. ile imam nikahıyla birlikte yaşayan Ömer Özsoy'un, Zafer Mahallesi'nde annesiyle oturduğu evine gitti. 
     Burada çıkan tartışmanın büyümesi üzerine cinnet getirdiği belirtilen Fethi D, ilk önce yanındaki tabancayla ateş ederek, Ömer Özsoy'u yaraladı. Fethi D, daha sonra oğlunun üzerine kapanan anne Sefa Özsoy'u tabancayla vurarak öldürdü. 
     Olayın ardından oturduğu apartmanın altındaki kendisine ait bakkal dükkanına giden Fethi D, tabancayla eşi Meryem ve kızı Kübra D'ye de ateş etti. Meryem ve Kübra D. olay yerinde öldü. 
     Yaralanan Ömer Özsoy, Aksaray Devlet Hastanesi'ne kaldırıldı. 
     Fethi D'nin, olaydan kısa süre sonra polise teslim olduğu, olayla ilgili soruşturmanın sürdürüldüğü bildirildi. 
     
</TEXT>
</DOC>
