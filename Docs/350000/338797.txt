<DOC>
<DOCNO> 338797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/yazar/oztrak.html </URL>
<DATE> 2005/05/02/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Dış ticaret açığı gerilemiyor 
</HEADLINE>
<TEXT>


Geçtiğimiz hafta sonu yayımlanan dış ticaret verileri mart ayında ihracatın, ihracatçı birliklerinin rakamlarının üstüne çıkarak, 6.4 milyar dolar, ithalatın ise, Gümrük Müsteşarlığı verilerinin ve piyasa tahminlerinin altına inerek, 10.2 milyar dolar seviyesinde gerçekleştiğini gösteriyor. Dış ticaret açığı ise geçen yılın aynı ayına göre 0.5 milyar dolar artarak 3.7 milyar dolar olmuş. 
Bu verilere göre yılın ilk üç ayındaki dış ticaret gelişmeleri birinci tabloda yer alıyor. 

Tablo 1- Dış ticaret gelişmeleri 3 aylık toplamlar İhracat Artış İthalat Artış D.T. açığı Artış Milyar Milyar Milyar 2004-q1 13.5 30.2 20.9 45.6 7.4 85.4 2004-q2 15.5 37.1 24.4 48.1 8.9 72.2 2004-q3 16.0 31.1 25.1 36.1 9.1 45.7 2004-q4 18.1 35.4 27.1 35.3 9.0 35.0 2005-q1 17.3 27.8 26.3 25.5 9.0 21.3 
Kaynak DİE verileri 

Tablodan, ilk üç ayda ihracatın ve özellikle ithalatın artış hızlarının geçtiğimiz yıla göre gerilediği görülüyor. Ayrıca geçen yılın başından bu yana ilk defa bir üç aylık dönemde ihracat artış hızı ithalatınkinin üstüne çıkmış. Buna bağlı olarak dış ticaret açığında geçtiğimiz yılın ilk yarısında gözlenen çok yüksek artış hızları gerilemeye devam ediyor. 
Bu gelişmeye rağmen yıllık olarak bakıldığında ilk üç aylık gerçekleşmeler 2005 yılı için öngörülen dış açık öngörüsünün tutturulmasının son derece güç olduğunu ortaya koyuyor. 

Tablo 2- Dış ticaret gelişmeleri 12 aylık toplamlar Milyar İhracat İthalat D.T. açığı 2004-q1 50.4 75.9 25.5 2004-q2 54.6 83.8 29.2 2004-q3 58.4 90.5 32.1 2004-q4 63.1 97.5 34.4 2005-q1 66.7 102.3 35.6 05 Prog. 71.0 104.0 33.0 
Kaynak DİE verileri 

Mart ayı sonunda yıllık ihracat 67 milyar dolara yaklaşırken, aynı dönemde ithalat 102 milyar doları aşmış. Bunun sonucunda 2005 yılı sonunda 33 milyar dolar olması öngörülen dış ticaret açığı, ilk üç ay sonunda 35.6 milyar dolar olmuş. Yılın ilk üç ayındaki ihracat artış hızı yılın geri kalan döneminde aynı kalsa ihracat 80 milyar doları aşıyor. Ancak dış açığın program öngörüsü seviyesinde kalması için ithalat artış hızının ilk çeyrekte geldiği yüzde 25.5 seviyesinden kalan dokuz ayda yüzde 14.5'e gerilemesi gerekiyor. 
İthalatta böyle bir gerilemenin nasıl gerçekleşebileceğini anlamak için ithalata daha ayrıntıda bakmak gerekiyor. İthalattaki artışa mal gruplarının yaptığı katkılara baktığımızda bu yılın ilk üç ayında geçen yılın aynı dönemine göre ithalat artış hızında ortaya çıkan 20.1 puanlık gerilemenin 7.4 puanı yatırım mallarındaki, 7.1 puanı da tüketim mallarındaki artış hızlarının gerilemesinden kaynaklanmış. Tablo 3 Ara malı ithalatı artışındaki gerilemenin katkısı ise sadece 4.8 puan olmuş. Bu yılın ilk üç ayında ara malı ithalatı toplam ithalatın yüzde 71.5'ini oluşturuyor. Ara malları ithalatının artış hızındaki sınırlı gerileme, faaliyet hacmindeki artışın gerilemesi ile birlikte ele alındığında ekonominin ara malı ithalatına bağımlılığının arttığını gösteriyor. Nitekim geçen yılın ilk üç aylık döneminde yüzde 1 oranında bir GSMH artışı, ara malı ithalatında yüzde 2.3'lük bir artışa yol açarken yıl sonunda bu yüzde 6.2'ye çıkmış. 

Tablo 3- 2004 İTHALAT ARTIŞ HIZLARI Toplam YATIRIM MALI ARA MALI TÜKETİM MALI DİĞERLERİ Artış Katkı Katkı Katkı Katkı 04q1 45.6 12.4 24.5 8.6 0.2 04q2 48.1 11.4 26.6 9.9 0.1 04q3 36.1 7.8 22.6 5.8 -0.2 04q4 35.3 4.9 27.3 3.1 0.0 05q1 25.5 4.6 19.6 1.5 -0.2 
Bir önceki yılın aynı dönemine göre üç aylık ithalatta artış 

Kaynak DİE verileri 

Bu durum ithalatta beklenen gerilemenin yılın kalan döneminde ekonomide faaliyet hacmindeki artışın önemli ölçüde gerilemesine ve veya sanayinin ithal ara malı yerine daha fazla yerli ara malı kullanımına bağlı olduğunu gösteriyor. 
Ekonomiyi çok fazla daraltmadan bu sorunu çözmenin lüks tüketime ek vergi getirmekten çok daha bütüncül politikalar gerektirdiği açık. 



</TEXT>
</DOC>
