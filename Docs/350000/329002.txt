<DOC>
<DOCNO> 329002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonspo13.html </URL>
<DATE> 2005/03/31/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Bayanlar Basketbolda Fenerbahçe'nin hedefi Avrupa şampiyonluğu 
</HEADLINE>
<TEXT>

     Basketbolda FIBA Bayanlar Avrupa Kupası ''Dörtlü Finali''nde Türkiye'yi temsil edecek Fenerbahçe, İtalya'dan şampiyonluk kupasıyla dönmek istiyor. 
     Geçen sezon aynı kupada evsahipliği yaptığı ''Dörtlü Final''de istediği sonucu elde edemeyen sarı-lacivertliler, bu kez kupayı alarak tarihsel bir başarıya imza atmayı hedefliyor. 
     Fenerbahçe Bayan Basketbol Takımı, 2-3 Nisan tarihlerinde İtalya'nın Phard Napoli Basket takımının evsahipliğinde gerçekleştirilecek organizasyon için bugün bu ülkeye gidecek. 
     
     RAKİP ZKK CROATIA ZAGREB 
     Sarı-lacivertliler, organizasyonun ilk günündeki yarı finalde Hırvatistan'ın ZKK Croatia Zagreb takımıyla karşılaşacak. 
     Evsahibi Phard Napoli Basket ise aynı gün İsrail'in Anda Ramat Hasharon takımının karşısına çıkacak. 
     İlk gün maçlarını kazanacak ekipler, 3 Nisan Pazar günü finalde karşı karşıya gelecek. Yenilen takımlar ise üçüncülük maçı yapacak. 
     
</TEXT>
</DOC>
