<DOC>
<DOCNO> 345688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonsiy22.html </URL>
<DATE> 2005/05/25/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Ortodoks Kiliseleri Zirvesi'ne MHP'den tepki... 
</HEADLINE>
<TEXT>

     MHP Genel Başkan Yardımcısı Mehmet Şandır, Fener Rum Patriği Bartholomeos’un, Ortodoks Kiliseleri Zirvesi’ni toplayarak Türkiye Cumhuriyeti Devleti kanunlarına göre suç işlediğini savundu. 
     Şandır, yaptığı yazılı açıklamada, Fener Rum Patriği Bartholomeos’un daveti üzerine, dün toplanan Ortodoks Kiliseleri Zirvesi’nin, "patrikliğin tabi olduğu kanunlara aykırı" olduğunu öne sürdü. 
     Rum Patrik’in, Türkiye Cumhuriyeti Devleti kanunlarına göre suç işlediğini savunan Şandır, cumhuriyet savcılarını göreve çağırdı. 
     Şandır, "toplantının yapılmasına göz yuman görevliler, müdahale etmeyen AK Parti hükümeti ve Başbakan Recep Tayyip Erdoğan’ın da suça iştirak ettiklerini" ileri sürdü. 
     Fener Rum Patriği’nin, Türkiye Cumhuriyeti vatandaşı olduğunu, Patrik’in uluslararası katılımlı bir toplantı yapabilmesi için Bakanlar Kurulu kararıyla "uluslararası faaliyet yapabilir" yetkisi ile görevlendirilmesi gerektiğini anlatan Şandır, şunları kaydetti 
     "Bu toplantıda bir yargılama yapıldığı anlaşılmaktadır. 
     Türkiye’de bağımsız Türk yargısının dışında kurumların mahkeme kurup yargılama yetkileri yoktur. Kiliseler iç hukuku, Türkiye kanunlarının üzerinde değildir. Fener Rum Patriği Bartholomeos, tüm hukuki zorunlulukları yok sayarak bir meydan okuma havasındadır, kanunları çiğneyerek egemenlik iddiası taşımaktadır. Patrik kimden cesaret almaktadır " 
     
     AKSU’NUN TEPKİSİ 
     Memur-Sen Genel Başkanı Ahmet Aksu da yaptığı yazılı açıklamada, laik Türkiye’de Fener Rum Patriği Bartholomeos’un, Ortodoks Kiliseleri Zirvesi’ni toplamasının, "ekümenliğini tescil ettirmesi" anlamına geldiğini savundu. 
     Aksu, toplantının hukuka aykırılığı nedeniyle gerekli kovuşturmanın yapılması gerektiğini öne sürerek, şöyle devam etti 
     "Avrupalı ve Amerikalı yandaşlarından güç alan Fener Rum Patriği, Türk devletini hiçe saymış, kanunları çiğnemiştir. 
     Yıllardır bu millete ihanet içinde olan Patrikhane artık sınırlarımız dışına çıkarılmalıdır. Patrikhanenin bu yapısı ve ekümenliği kabul edilemez." 
     
</TEXT>
</DOC>
