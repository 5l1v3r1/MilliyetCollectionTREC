<DOC>
<DOCNO> 322808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun30.html </URL>
<DATE> 2005/03/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İran Nükleer sorunu diplomasi yoluyla çözelim 
</HEADLINE>
<TEXT>

     İran Ulusal Yüksek Güvenlik Konseyi UYGK Genel Sekreteri Hüccetülislam Hasan Ruhani, İran'ın nükleer sorununu diplomasi yoluyla çözmek istediklerini söyledi. 
     İRNA'nın haberine göre, Ruhani, nükleer teknolojinin tartışılamaz uranyum zenginleştirme faaliyetlerinin askıya alınmasının da kısa süreli olduğunu, İran halkının çoğunun nükleer teknolojiye sahip olmayı ve bu soruna görüşmeler yoluyla çözüm bulunmasını istediğini kaydetti. 
     İran'ın uranyum zenginleştirme çalışmalarına başlaması halinde savaş çıkacağını sanmadığını, ancak bu sorunun diplomatik olmayan yollardan çözülmeye çalışılması halinde bazı sorunlarla karşı karşıya kalacaklarını söyleyen Ruhani, İran'ın Avrupalılarla yürüttüğü görüşmelerin şimdiye kadar başarılı seyrettiğini ifade etti. 
     Amerikan yönetiminin İran'ın nükleer dosyasını BM Güvenlik Konseyi'ne götürmek için çaba harcadığını kaydeden Ruhani, ancak Amerikalıların İran'ın nükleer enerji programı konusunda tehditler ve yaptırımlarla arzuladıkları sonuca ulaşamayacaklarını belirtti. 
     Meclis Başkanı Gulamali Haddadadil de Uluslararası Atom Enerjisi Ajansı UAEA denetçilerine tesisleri incelemek için izin verdiklerini, ancak Avrupa ve ABD'nin İran'ın uranyum zenginleştirme çalışmasından vazgeçmeyeceğini bilmesi gerektiğini söyledi. 
     Avrupalılar ekonomik ve teknik yardımın yanı sıra Dünya Ticaret Örgütü DTÖ gibi uluslararası kuruluşlara katılmasını destekleme karşılığında İran'ı uranyum zenginleştirme çalışmalarından tamamen vazgeçirmeye çalışıyor. 
     ABD, İran'ı nükleer silah üretmeye çalışmakla suçlarken, İran nükleer programının enerji elde etmeye yönelik barışçıl amaçlar taşıdığında ısrar ediyor. 
     
</TEXT>
</DOC>
