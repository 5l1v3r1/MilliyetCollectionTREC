<DOC>
<DOCNO> 323079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/siyaset/siy01.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylemi yapan da suçlu, izleyen de 
</HEADLINE>
<TEXT>


YÖK protestosunu 'izledikleri' polis tarafından da doğrulanan 2 kişi hakkında 3 suçlamayla dava açıldı 

ANKARA ANKA 


Ankara'daki olaylı YÖK protestosuna katılanlar hakkında dava açan Ankara Başsavcılığı, polisin "eylemi izliyorlar" diye bilgi verdiği 2 ismi de sanık yaptı. Kızılay'da 6 Kasım'da gerçekleştirilen ve polis müdahalesiyle karşılaşan eylemin ardından polis, hazırladığı dosyayı savcılığa gönderdi. Dosyada, eyleme katılanların fotoğrafları yer aldı. 

Tutanağa rağmen 
Ankara Emniyet Müdürlüğü Güvenlik Şube Müdür Vekili Kenan Kabak'ın hazırladığı tutanaklarda, fotoğraflardaki Hüseyin Gölpınar ve İbrahim Kara için, "2 şahsın, eyleme katılmayıp seyirci olarak kaldırımda bulundukları, daha sonra yapılan çalışmalardan anlaşılmıştır" denildi. 
Ancak soruşturmayı yürüten Ankara Cumhuriyet Savcısı Kürşat Karyal, Gölpınar ve Kara hakkında "2911 Sayılı Toplantı ve Gösteri Yürüyüşleri Yasası'na muhalefet etme", "Karayollarını trafiğe kapatma" ve "Görevli memura mukavemet" suçlarından dava açtı. Sağlık Emekçileri Sendikası üyesi ve eski Örgütlenme Sekreteri Kara ise eylemi sadece izlediğini söyledi. Kara, "Üstelik polis kortejinin arkasındaydım. Sadece 'basın açıklaması olursa izlerim' diye düşünerek gitmiştim. Zaten gazlı bir müdahale olmuştu. Biz de işyerimize geldik" dedi. 

Cop yok, kalkan var 

ANKARA Milliyet 

Emniyet Genel Müdürlüğü Sözcüsü Ramazan Er, İstanbul'da 6 Mart'taki olaylarda, eylemcilerin demir çubuklarla 4 polisi yaraladığını söyledi ve "orantısız güç" iddiasını başmüfettişlerin araştıracağını belirtti. Uyarıları dikkate alan polis ise, dün Ankara'da Büro Emekçileri Sendikası eyleminde cop yerine kalkan kullandı, Ezilenlerin Sosyalist Platformu üyesi protestocuları izlemekle yetindi. 


</TEXT>
</DOC>
