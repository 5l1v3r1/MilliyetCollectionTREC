<DOC>
<DOCNO> 304417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonspo44.html </URL>
<DATE> 2005/01/07/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Fenerbahçeli Deniz'e 1 milyon Euro ceza... 
</HEADLINE>
<TEXT>

     Futbol Federasyonu Yönetim Kurulu, bugün yaptığı toplantıda, Fenerbahçeli milli futbolcu Deniz Barış'ın, Gençlerbirliği ile imzaladığı sözleşmeyi ihlal ettiği gerekçesiyle 1 milyon Euro ceza ödemesini kararlaştırdı. 
     Federasyonun Levent'teki binasında yapılan toplantının ardından yapılan açıklamada, Deniz Barış'ın daha önce Gençlerbirliği Kulübü ile arasında imzaladığı sözleşmeyi ihlal ettiği gerekçesiyle söz konusu anlaşmada yer alan 1 milyon Euro'luk cezai koşulu ödemesine karar verildiği bildirildi. 
     Gençlerbirliği Kulübü Başkanı İlhan Cavcav, Deniz Barış'ın Fenerbahçe ile transfer görüşmeleri yaptığı sırada, bu oyuncunun kendileriyle sözleşmesi olduğunu, başka bir kulübe gitmesi durumunda da 1 milyon Euro tazminat ödemesi gerektiğini açıklamıştı. Deniz, Fenerbahçe ile 15 Haziran 2004 tarihinde 3 yıllık sözleşme imzalamıştı. 
     Öte yandan Futbol Federasyonu Yönetim Kurulu'nun, 12 Ekim 2004 tarihinde Niğdespor ile Ceyhanspor arasında yapılan Üçüncü Lig müsabakasında, Niğdespor'un tedbirli olarak Profesyonel Futbol Disiplin Kurulu'na sevk edilen futbolcu Timuçin Gürbüz'ü oynattığı belirlendiğinden, Niğdespor'un hükmen yenik sayılması ve maç sonucunun sahadaki sonuç üzerinden 5-0 Ceyhanspor'un lehine tescil edilmesini karara bağladığı kaydedildi. 
     
</TEXT>
</DOC>
