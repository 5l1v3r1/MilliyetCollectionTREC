<DOC>
<DOCNO> 347503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonsiy12.html </URL>
<DATE> 2005/05/31/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Sezer'in iade ettiği TÜBİTAK yasası Komisyon'dan aynen geçti 
</HEADLINE>
<TEXT>

     TBMM Milli Eğitim, Kültür, Gençlik ve Spor Komisyonu, Cumhurbaşkanı Ahmet Necdet Sezer’in bir kez daha görüşülmek üzere Meclis’e iade ettiği TÜBİTAK’ta yeniden yapılanmayı öngören yasayı aynen kabul etti. 
     Komisyondaki görüşmeler sırasında CHP milletvekilleri, AK Parti’nin Cumhurbaşkanı Sezer’in iade gerekçelerine önyargılı bir yaklaşım sergilediğini ifade ettiler. CHP Bursa Milletvekili Mustafa Özyurt, bu yasa değişikliği ile TÜBİTAK’ın bilimsel özerkliğinin ortadan kaldırıldığını ileri sürdü. "Her şeyi Başbakana bırakan bir anlayışın ardından bilimsel özerklilikten söz edilmesinin hiç kimseye yutturulamayacağını" ifade eden Özyurt, "Böyle atama olmaz. 
     Cumhurbaşkanı hukuki gerekçelerini çok güzel ortaya koymuş. 
     Cumhurbaşkanı çağırıp iki tokat vurmaz. İşte böyle iade eder. Bundan daha ağır bir şey olmaz. Cumhurbaşkanı devletin başı, daha ne desin" dedi. 
     Cumhurbaşkanının haklı gerekçelerine karşın TÜBİTAK Yasası’nda değişiklik yapan yasanın aynen geçmesi konusunda Başbakanın talimatı bulunduğunu, ne söylerlerse söylesin yasanın böyle geçeceğini ifade eden Özyurt’un konuşmasını bölen Komisyon Başkanı Tayyar Altıkulaç, "Eğer bir talimat olursa bu önce bana yapılıyor. Ama böyle bir şey yok" dedi. 
     Özyurt, sözlerini devamında AK Parti iktidarının kendileri gibi düşünmeyen özerk kurumlardan rahatsız olduğunu ve tümünü yok etmeye çalıştığını da iddia etti. 
     CHP İstanbul Milletvekili Berhan Şimşek de komisyonun çalışmalarına başlaması sırasında görüntü alan kameralara elinde "TÜBİT-AKP yazılı bir kağıdı göstererek, "AK Parti inat etti 4. kez aynı yasayı görüşüyoruz" dedi. Bunun üzerine AK Parti milletvekilleri "şov yapma" diye tepki gösterdiler. Şimşek, AK Parti’nin TÜBİTAK’ın yönetimini değiştirme konusundaki tutumunun adeta bir "kan davasına" dönüştüğünü, bu nedenle de aynı yasayı 4. kez Meclis’e getirdiğini söyledi. AK Parti’nin Cumhurbaşkanı Sezer’in iadelerinde hep "kötü niyet" aradığını ifade eden Şimşek, "Böyle bir kötü niyet aramak yersiz. Eğer Cumhurbaşkanı kötü niyetli olsaydı 12 maddelik yasanın sadece 3 maddesini değil tamamını iade ederdi. Cumhurbaşkanı sadece sizi hukuka davet ediyor" dedi. 
     Şimşek, Başbakan Recep Tayyip Tayyip Erdoğan’ın muhalefeti "yetersizlikle" itham ettiğini ifade ederek, "O zaman ben de ’İktidar seviyesiz’ derim" diye konuştu. 
     İktidarı kadrolaşmakla itham eden Şimşek, AK Parti iktidarı döneminde 20 bakanlıkta 76 bini aşkın kişinin atamasının yapıldığı yolundaki haberleri anımsattı. 
     
     KADROLAŞMA 
     Bu konuşmalar üzerine söz alan Devlet Bakanı ve Başbakan Yardımcısı Mehmet Ali Şahin, "Eğer bir kadrolaşma varsa müsebbibi benim" dedi. 
     Cumhurbaşkanı Ahmet Necdet Sezer’in iade gerekçesinin yersiz olduğunu ifade eden Şahin, "Sezer’in siyasetçiyi potansiyel suçlu gören bir yaklaşım içinde olduğunu" öne sürdü. Şahin, "Sayın Cumhurbaşkanına göre Başbakan Recep Tayyip Erdoğan da olsa, Deniz Baykal da olsa eğer bir atama yaparsa oraya siyaset karışmış olur. 
     Siyasetçileri, siyaset kurumunu potansiyel suçlu gören anlayışa karşı durmamız lazım" diye konuştu. 
     Cumhurbaşkanı Sezer’in herhangi bir anayasa hükmüne aykırılıktan söz etmediğini, dolayısıyla değerlendirmelerinin tamamının sübjektif olduğunu söyledi. 
     Bir kurumun oluşumuna kadar geçen sürede yapılan işlerin idari ve mali özerkliğe müdahale olarak nitelendirilemeyeceğini bildiren Şahin, önemli olanın kurumun oluştuktan sonra müdahalede bulunmamak olduğunu ifade etti. 
     
     "CUMHURBAŞKANININ EMİR VE TALİMATLARI...." 
     AK Parti Kahramanmaraş Milletvekili Avni Doğan da TBMM’nin milli iradeyi temsil ettiğini hiç kimsenin onun üzerinde bir kurum vehmetmemesi gerektiğini söyledi. TBMM’nin, Cumhurbaşkanının emir ve talimatları altında hareket eden bir kurum olmadığını kaydeden Doğan, "Cumhurbaşkanı iade etmiş çok güzel yapmış, bizde ona geri iade ederiz" dedi. 
     AK Parti Ankara Milletvekili Reha Denemeç de TÜBİTAK’ı siyasallaştırmak gibi bir niyetlerinin olmadığını belirtirken, "Amacımız, bilim ve teknoloji alanında bir açılım gerçekleştirebilmektir. Kriterler çok bellidir. Buna göre hareket edilecektir. Kadrolaşma filan da olmayacaktır" diye konuştu. 
     Görüşmelerin ardından TÜBİTAK Yasası’nda değişiklik öngören yasa aynen kabul edildi. 
     Cumhurbaşkanı Sezer, TÜBİTAK Bilim Kurulu’nun oluşumuna ilişkin hükümleri, siyasetin bilime müdahalesi anlamına geldiği ve bunun da kamu yararı ve hukuka aykırı olduğu gerekçesiyle yasayı TBMM’ye iade etmişti. 
     
</TEXT>
</DOC>
