<DOC>
<DOCNO> 346617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/yasam/axyas01.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaştan kaçıp 60 yıl dağlarda saklandılar 
</HEADLINE>
<TEXT>


II. Dünya Savaşı'nda Japon ordusundan kaçan 2 askerin, Filipinler'de saklandığı ortaya çıktı 

DIŞ HABERLER SERVİSİ 

II. Dünya Savaşı'nda Japon İmparatorluk Ordusu saflarında savaşan 2 askerin, 60 yıldır Filipinler'in Mindanao Adası'ndaki dağlarda saklandığı öne sürüldü. 
Japon hükümeti, iddiaları araştırmak üzere, bölgeye bir ekipi yolladı. 

Mahkemeden kaçtılar 
Japon basınında çıkan haberlere göre, Tuzuki Nakauçi 85 ve Yoşio Yamakava 87 adlı askerler nisanda, savaşta ölen askerlerin kalıntılarını toplamak için adaya gelen bir Japon tarafından General Santos Limanı'nı çevreleyen dağlarda bulundu. 
Sankei Shimbun gazetesi, "Panter Tümeni" adlı 30. İmparatorluk Tümeni'nden askerlerin, evlerine dönmek istediklerini, ancak savaştan kaçtıkları için askeri mahkemede yargılanmaktan korktuklarını yazdı. 

Sonucu bilmiyorlar 
Gazete, askerlerin Japonya'nın 15 Ağustos 1945'te müttefiklere teslim olduğunu bilip bilmediklerinin ise netlik kazanmadığını kaydetti. 
Gazete ayrıca, Panter Tümeni'nin yüzde 80'inin, Filipinler'de ABD ordusuyla çatışmalarda öldüğünü ya da kaybolduğunu vurgulayarak, bölgede halen 40'tan fazla benzer durumda asker olabileceğini belirtti. 
Haberin duyulmasının ardından Japon hükümeti, askerlerin kimliklerini doğrulamak için adaya 3 diplomattan oluşan bir ekip yolladı. 
Başbakan Juniçiro Koizumi de, haberin doğru çıkması halinde bunun herkes için büyük bir sürpriz olacağını ifade etti. 



</TEXT>
</DOC>
