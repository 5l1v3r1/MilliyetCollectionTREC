<DOC>
<DOCNO> 344741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/spor/aspo.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Necati'ye dikkat 
</HEADLINE>
<TEXT>


Galatasaray, kupa finalinde, Fenerbahçe savunmasını Necati'nin orta sahaya gelerek rahat top alması ile çözdü. Kadıköy'de de boş kalırsa sonucu belirler. Daum mutlaka adam adama markaj uygulatmalı 

RIDVAN DİLMEN 


5-1 biten kupa finalinden sonra Fenerbahçe camiasında, taraftarından futbolcusuna, teknik kadrodan yönetime kadar herkes on gün sonra oynanacak Galatasaray derbisini intikam maçı olarak görüyordu. O anda düşünülen bu psikolojik karar, günler geçtikçe taraftarda aynı kaldı ama, oyuncu ve teknik kadroda mantık ön plana çıkmaya başladı. Oyuncuların demeçlerinden de anlaşıldığı gibi en kötü berabere kalarak tur atma düşüncesi hakim oldu. Taraftar ise yakından bildiğim için tamamen kazanıp da şampiyonluğu yakalamayı istiyor. Dört puanlık fark Fenerbahçe'nin stratejisini doğal olarak değiştirdi. Beraberliğin yetiyor olması kontrollü bir Fenerbahçe yaratabilir. Galatasaray ise şansını son haftaya taşıyabilmek için mutlak kazanmalı. 
Galatasaray hep geride olduğu için normal oyununu oynamak isteyecektir. Fenerbahçe'yi bekleyen en büyük tehlike, üzerine basarak söylüyorum kontrollü oyunu tercih etmektir. Fenerbahçe takımı kontrollü futbolu, yani ayağa paslarla rölanti oynamayı beceremiyor. Bunun örnekleri çok. İnönü'deki Beşiktaş ve Galatasaray ile bu sezon ikişer kez oynanan maçları. 4-3 kaybedilen Beşiktaş maçını göz önüne aldığımızda oyunun son bölümündeki riskler dışında sezonun en iyi futbolunu oynayan bir Fenerbahçe vardı. O futbolun karşılığında beş yılda bir mağlup olursunuz. O da o güne denk geldi. 

Çift orta saha 
Fenerbahçe çift orta saha ile oynadığı zaman en verimli topunu oynuyor. Bu maçta birinci dakikadan itibaren tempoyu yükseltirse ve oyunu Galatasaray yarı alanına yıkarsa, ki buna zorunlu, maçı kazanır. Aman gol yemeyelim düşüncesiyle çabuk hücum yapmayıp önce savunma anlayışını seçerse Galatasaray maça ortak olur. Yıllarca bu tür maçları hem oynadım, hem de izledim. Fenerbahçe'nin Galatasaray'a üstünlük sağladığı maçlara bakarsak rakibinin kadro üstünlüğü olduğu dönemler dahil hep farklı hazırlanır, farklı konsantre olur ve savaşırdı. Sonucunu da alırdı. Ama son iki Galatasaray maçında gördüğümüz, yenilmeyelim psikolojisi Fenerbahçe'nin hep aleyhine olmuştur. Daum'a bu yönde çok görev düşüyor. Beşiktaş maçı gibi çok tempolu oynayıp ve rakibi yarı alanına hapsederek sonuca gitmeli. Yoksa beraberlikle şampiyonluk geliyor denirse hüsran olur. Zaten kazanmaktan başka çaresi olmayan Galatasaray kontrollü bir Fenerbahçe'yi karşısında bulursa Kadıköy'de yine hüsran yaşanır. Seyircinin müthiş baskısı Fenerbahçe'yi tempolu oynatmaya zorlayacaktır. 5-1'lik maça baktığımız zaman Galatasaray'ın kapanırken iyi savunma yapamadığını görüyoruz. Özellikle yüksek toplarda çok ciddi zaafları var. Hemen hemen yapılan tüm ortalara Fenerbahçeliler vurdular. 
Fenerbahçe öne geçerse hem ligi kaybetmenin psikolojisi, hem de atmosfer yüzünden Galatasaray çabuk havlu atabilir. 

Ribery'ye çözüm 
Daum, Ribery sorununu bu kez Ümit veya Serkan ile kapatabilir. Serkan çabukluğu ve inatçılığı, Ümit de dengeli savunması, hem de çok hücum yapan bir savunma oyuncusu olduğu için Ribery tehlikesini Fenerbahçe tehlikesine dönüştürebilir. Ribery savunma yapmıyor. Hatta çok eleştirilen Hagi kupada doğru iş yapıp ikinci yarıdaki Fenerbahçe tehlikelerini düşünerek onu oyundan almıştı. 
Daum'u hayretle izliyorum. Necati'ye hep santrfor muamelesi yapıyor. Necati orta sahaya çıktığı zaman dönüp top alıyor ve bir türlü rakip bir Fenerbahçeli'yi karşısında bulmuyor. Son kupa maçında ilk üç golün mimarıydı. Hep demarke vaziyette top aldı. Ya ön libero, ya da stoperlerden biri bu kez önlem almalı. Daum, Necati'nin orta sahaya gelip top almasına engellerse kilidi çözer. Fenerbahçe'de yabancılara bir de Galatasaray maçının şampiyonluk için değil, camia için ne kadar önemli olduğunu birilerinin mutlaka anlatması gerekir. 



Bahislerde favori Fener 

Bahis şirketleri bugünkü derbi maçında Fenerbahçe'yi favori görüyor. İddaa galibiyet oranlarını 1.80 - 2.90, beteurope 2.10 - 3.10, superbahis 2.20 - 3.00, ladbrokes 2.25 - 2.80, williamhill ise 2.05 - 3.05 olarak belirledi. Beş şirketin beraberlik oranları ise 3.20 ile 3.30 arasında değişiyor. 

Medya ordusu izleyecek 

Sonucu merakla beklenen derbiyi adeta bir medya ordusu takip edecek. Karşılaşmada görev yapmak üzere 15'i yabancı, toplam 278 gazeteci akredite oldu. Maçı, basın tribününde 188, saha içinde de 90 medya mensubu takip edecek. Dünyanın sayılı derbileri arasında gösterilen maçı ayrıca Fransa, Almanya, Japonya, Romanya ve Bosna Hersek'ten 15 yabancı gazeteci de izleyecek. 

Kuş uçmayacak 

Fenerbahçe - Galatasaray maçında olağanüstü güvenlik önlemleri alınacak. Şükrü Saracoğlu Stadı'nda saat 19.00'da başlayacak karşılaşmada toplam 3 bin 600 polis görev yapacak. Emniyet güçleri, karşılaşma öncesi, sırası ve sonrasında stat ve çevresinde geniş güvenlik önlemleri alacak. Tribünde kendilerine bin 680 kişilik yer ayrılan Galatasaraylı taraftarların stada gelişi güvenlik nedeniyle toplu halde yapılmayacak. Polis bileti bulunmayan taraftarları stada yaklaştırmayacak, girişlerde sıkı kontroller yapılacak. 

Hooijdonk veda ediyor 

Fenerbahçe'nin yıldız futbolcusu Pierre van Hooijdonk, Galatasaray derbisinde taraftarının önüne son kez çıkacak. Sezon sonunda eski takımı NAC Breda'ya gidecek olan Hollandalı oyuncunun, bugün ikinci yarıda görev alması bekleniyor. Sarı - Lacivertli takımdaki ilk sezonunda üstün bir performans ortaya koyarak şampiyonluğu yaşayan Van Hooijdonk, bu yıl fazla forma şansı bulamadı. Kariyerindeki ilk lig şampiyonluğunu Fenerbahçe'de yaşayan ünlü yıldız, 2 sezonda 52 lig maça çıktı, 32 gol kaydetti. 

Kupa gelmiyor 

Fenerbahçe - Galatasaray derbisinde Sarı - Lacivertli takımın şampiyonluğunu ilan etme olasılığı bulunmasına rağmen, şampiyonluk kupasının Şükrü Saracoğlu Stadı'na getirilmeyeceği öğrenildi. Futbol Federasyonu yetkililerinden alınan bilgiye göre, Fenerbahçe Kulübü'nün bu yöndeki talebine rağmen, şampiyonun net olarak belli olmaması nedeniyle bu isteğin kabul görmediği bildirildi. 

İlk randevu Dereağzı'nda 

Ezeli rekabetin ilk heyecanı bugün PAF Ligi'nde yaşanacak. Fenerbahçe ile Galatasaray, Dereağzı Tesisleri'nde saat 11.00'de karşı karşıya gelecek. Derbi öncesinde birer maçı eksik olan Galatasaray 68 puanla lider, Fenerbahçe ise 56 puanla 6. sırada yer alıyor. 


</TEXT>
</DOC>
