<DOC>
<DOCNO> 329776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/guncel/agun.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu gidişle sen evde kalırsın' 
</HEADLINE>
<TEXT>


Sabancı Holding Yönetim Kurulu Başkanı Güler Sabancı, hatırı için görücüye çıktığı babaannesinin, "Kayseri usulü mantı dökmesini bilmediğin için evde kalırsın" dediğini anlattı 


Güneri Cıvaoğlu'nun bu haftaki 'Şeffaf Oda' konuğu Türkiye'nin bir, Avrupa'nın 7 numaralı kadını, Sabancı Holding Yönetim Kurulu Başkanı Güler Sabancı, ilk aşkından babaannesinin hatırına çıktığı görücülere, özel hayatını anlattı. 
Güler Sabancı, "Babaannem iyi bir evlilik yapmamı çok isterdi. Bunun için beni görücüye çıkarırdı, ben de onu kırmamak için kabul ederdim, sonra da çok eğlenirdim" diye başladığı sohbetinde, babaannesinin ona zaman zaman, "Bu talibi de gene kabul etmeyeceksin değil mi " diye çıkıştığını söyledi. Sabancı, babaannesinin zaman zaman da, "Tabii Kayseri usulü mantı dökmesini bilmiyorsun, bu gidişle evde kalırsın" söylemiyle kendisini uyardığını ekledi sözlerine. 

Lise sonda ilk aşk 
Güler Sabancı, ilk kez lise sonda şık olmuş. "Boğaziçi Üniversitesi'nde okurken erkek arkadaşları ile çıktığını ama bu randevuların aile içinde hissedildiğini, konuşulmadığını" söylüyor. "6 erkek evlattan sonra aileye katılan ilk torunun kız olması nedeniyle dedem ve babaannem üzerime titrerdi, hatta şımartıldım diyebilirim" diye ekliyor. 
Dedesi ve amcaları tarafından iş hayatına hazırlandığını söyleyen Güler Sabancı, "Sabancı Holding'in yönetimine geleceğinin işaretini daha çok öncelerden amcası Sakıp Sabancı'nın vermiş olduğunu, kitabında da bunu belirten bir paragraf olduğunu" açıklıyor. 

Hayatı amcam sevdirdi 
Güler Sabancı, iş ve özel yaşamında en yakın olduğu amcası Sakıp Sabancı'dan öğrendiklerini de izleyicilerle paylaşıyor "Ondan öğrendiğim en önemli şey, hayatı sevmek oldu. Ölümünde çok sarsıldım, ancak ondan öğrendiğim yaşam sevinci sayesinde kötü günleri daha çabuk atlattım." 
Kayseri'nin Akçakaya köyünde çok yoksul bir ailenin çocuğu olarak dünyaya gelen dedesi Hacı Ömer Sabancı'nın Atlı Köşk'e adını veren at heykelini satın alma macerasından söz eden Sabancı, "Sanata merakım dedemden amcalarıma, sonra da bana geçti" diyor. 

Hagi ile dans 

Güler Sabancı, sağlam bir Galatasaraylı. Galatasaray şampiyon olursa, Büyükdere'deki evinde futbolculara ve teknik adamlara bir yemek daveti verecek, kendi üretimi en iyi şaraplardan sunacak, Hagi ile de dans edecek. 

Güler Sabancı'yla renkli pazar sohbeti bugün saat 13.15'te Kanal D'de... 



</TEXT>
</DOC>
