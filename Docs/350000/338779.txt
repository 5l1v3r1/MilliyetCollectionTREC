<DOC>
<DOCNO> 338779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/yasam/ayas.html </URL>
<DATE> 2005/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Güvercin'in kanadı kırıldı 
</HEADLINE>
<TEXT>


İlki 1986'da gerçekleştirilen Altın Güvercin Festivali ve Şarkı Yarışması'nın 2005 programı, Kuşadası Belediyesi maddi sıkıntı yaşadığı için iptal edildi 

LATİF SANSÜR DHA 

Kuşadası'nda 18 yıl önce başlayan ve müzik piyasasına birçok isim armağan eden Altın Güvercin Festivali ve Şarkı Yarışması, maddi sıkıntılar yüzünden bu yıl tehlikeye girdi. Kuşadası Belediyesi, festival yükünü kaldıramayacağı gerekçesiyle festival programını iptal etti. 
Festival ve yarışmanın patent sahibi Ali Rıza Türker, "Belediye Başkanı Fuat Akdoğan ile yarışmanın tarihini 4 Temmuz olarak belirledik. Finalde yarışacak 10 finalist belirlendi. Naklen yayın için TRT ile temaslara başlandı. Nisan başında bir tanıtım kokteyli yapacaktık. Bu kokteyl öncesi belediye sessizliğe gömüldü. Onaylanması için gönderdiğimiz sözleşme geri dönmedi. Bana belediyenin ekonomik sıkıntı yaşadığı, bu nedenle bu yıl festival yapmayacakları söylendi" dedi. 

'Düşünmemiz lazım' 
Belediye Başkan Vekili Abdullah Sarı ise, festivalin yapılmasından yana olduğunu vurgulayarak, "Yeni yasaya göre ihale yapmamız gerekir. Oysa Altın Güvercin'in isim hakkı Rıza Türker'de. Bütçemiz malum. Biraz düşünmeye ihtiyacımız var" diye konuştu. 

Kimler geldi, kimler geçti 
1986 yılında başlayan yarışmanın ilk birincisi Fatih Erkoç oldu. Ve onun ardından bugün bizler için çok daha tanıdık hale gelen birçok sanatçı Altın Güvercin aldı. İşte o isimlerden bazıları Aşkın Nur Yengi, Candan Erçetin, Sevingül Bahadır, Cem Karaca, Eda-Metin Özülkü, Asya, İzel, Ercan Saatçi, Ferda Anıl Yarkın, Burak Kut, Hakan Peker, Seden Gürel, Tayfun Duygulu ve Işın Karaca. 1999'da verilen Barış Manço Onur Ödülü'nün o yılki sahibi Sezen Aksu oldu. Son olarak 2004'te düzenlenen yarışmanın birincisi ise Hürriyet Narin'di. 


</TEXT>
</DOC>
